{
    "version": "1.0",
    "document": {
        "id": 21384,
        "title": "Swan Lee flyver mod skyerne efter 17 års pause",
        "content": "Alt kommer tilbage, hvis bare man venter længe nok. Hvis man holder øje med modebilledet, ved man, at 00er-trends som cargobukser, velourtræningssæt fra Juicy Couture og desværre også ålestramme, lavtaljede jeans er vendt tilbage. De sidste par år er flere af 00ernes største danske rockbands somKashmir,NephewogSpleen Unitedblevet gendannet til stor jubel for deres fans. Og efter 17 års pause erSwan Lee– et af 00ernes mest populære band – tilbage med deres tredje album, »The Garden«. I mellemtiden har trioen fået et mere akustisk og drømmende udtryk, der virkelig klæder dem. Trioen, der består af guitarist Jonas Struck, trommeslager Emil Jørgensen og forsangerPernille Rosendahl, fik et stort gennembrud med debuten»Enter« fra 2001og tre år senere deres selvbetitlede andet album, der indeholdt hittene »I Don't Mind« og »Love Will Keep You Warm«. Trods stor succes og to Danish Music Awards gik bandet i opløsning i 2005. Efter ni år var de tre medlemmer vokset fra hinanden. Det føltes nærmest blasfemisk at sige i 00erne, hvor Swan Lee tilhørte den absolutte rockelite, men trods stærke singler og Rosendahls karakteristiske stemme var jeg aldrig blæst bagover af bandet dengang. Det var godt håndværk og tre åbenlyst dygtige musikere, men deres sange rørte mig ikke på et dybere plan. Men efter en lang pause har Swan Lee fået slebet kanterne af.Hvor de i 00erne lavede skarpt defineret poprock, er trioen genopstået som et band, der trækker på længselsfuldamericana, filmiske synthflader, elektroniske understrømme og akustiske guitarer. Swan Lee anno 2022 er mere neddæmpede i udtryk og musikalske armbevægelser, men samtidig nysgerrige og søgende i både sangskrivning og produktioner. Den færøske sanger og sangskriver Teitur har været fødselshjælper på flere af teksterne, mens albummet er produceret af Blaue Blumes Søren Buhl Lassen. Albummet starter med den længselsfulde »I Am A River«, som afløses af et af albummets stærkeste numre, »Heaven«, der er en tindrende smuk ballade med nostalgiske surfguitarer og Rosendahls messende omkvæd: Heaven is a place/ That always follows you around/ Something radiates/ From the peace that you have found. Trioen lyder både forandret og genkendelig, og flere numre har et filmisk udtryk – Jonas Strucks arbejde som filmkomponist fornægter sig ikke. Swan Lee har dog ikke droppet deres forkærlighed for den gode melodi, og Pernille Rosendahls letgenkendelige vokal binder det hele sammen. Mens titelnummeret er domineret af sfæriske synthflader og himmelstormende vokalarrangementer, der kunne passe ind i en Sofia Coppola-film, er et nummer som »How Forgiveness Goes« mere Swan Lee classic, men med en understrøm af melankoli, som virkelig klæder bandet. Et nummer som den guitarbårne »The Well« kunne være med i en afgørende slutscene i Tarantinos univers. På flere numre er Pernille Rosendahls stemme både skrøbelig, længselsfuld og endda søgende, som på »Divorce«. Den lyder som noget, Phoebe Bridgers ville ønske, hun havde skrevet – og det er i den grad et kompliment. På nummeret danner akustiske guitarer klangbunden til en følelsesladet fortælling om skilsmisser og brud i vennekredsen:Everyone I know is getting a divorce/ It's a bitter course/ dreaming of a life that's full of kids and dogs/ It's a paradox. I 00erne var Swan Lee dansk musiks guldkalv, der blev nomineret til en lang række priser og skulle have spillet til Kronprinsparrets Priser, da de i 2005 valgte at trække stikket. Siden da har Pernille Rosendahl været en del af den stilforvirrede støjrockduoThe Stormmed eksmanden Johan Wohlert og i 2016 etableret sig som en succesfuld soloartist i eget navn med albummet »Dark Bird«. Man skulle næsten tro, at Rosendahl synger om sin egen karriere på »How Forgiveness Goes«: I have lived so many lives/ some of them have not survived/ I don't keep account/ to some great amount/ of that hit and miss/ It's just what it is. I en alder af 50 år lyder det, som om Pernille Rosendahl har fundet hjem med Swan Lees genkomst. Trioen har både droppet den højglanspolerede facade, men også ambitionen om at virke indiecool eller som musikbranchens næste store vidunder. Swan Lee lyder til gengæld som et nysgerrigt og ikke mindst homogent band, der stadig har en stor fremtid foran sig. Det bliver virkelig fedt at opleve dem live på sommerens festivaler. Swan Lee: The Garden(United Stage)",
        "metadata": {
            "source": "https://www.berlingske.dk/musik/swan-lee-flyver-mod-skyerne-efter-17-aars-pause",
            "image_url": null,
            "publication_time": "Mandag d. 06. februar 2023, kl. 10.25",
            "author": "Nanna Balslev",
            "related_links": [],
            "attachments": []
        }
    }
}