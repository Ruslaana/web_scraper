{
    "version": "1.0",
    "document": {
        "id": 10029,
        "title": "PISA-problemer skal løses uden for skolen",
        "content": "Grøndalsvængets Skole i det københavnske nordvestkvarter er en skole med kulør. Det ser man tydeligt, når man bevæger sig rundt i skolegården, hvor glade danske børn med anden etnisk herkomst boltrer sig sammen med deres etnisk danske klassekammerater. »Jeg studser egentlig ikke over, hvor mange tosprogede børn her er,« siger skoleleder Thomas Horn på turen gennem skolegården. »Jeg ser bare børn, hvis potentiale vi skal have udnyttet til det yderste, uanset etnicitet.« Over halvdelen af skolens elever er tosprogede. Skolen kender dermed også til de tosprogedes faglige udfordringer, som den nye, såkaldte PISA Etnisk-rapport, der offentliggjordes tirsdag, dokumenterer. Ifølge den forlader 48 procent af førstegenerationsindvandrerne og 38 procent af andengenerationsindvandrerne folkeskolen uden at have tilstrækkelige matematiske kompetencer. Imens er tallet 13 procent for danskfødte elever med mindst en danskfødt forælder.  For at bekæmpe et fagligt skrantende niveau blandt Grøndalvængets Skoles elever blev skolen i 2011 indlemmet i et regeringsfinansieret program, som blandt andet med efteruddannelse af lærere og anderledes tilrettelagt undervisning skal styrke folkeskoler med mange tosprogede elever. Ifølge skoleleder Thomas Horn har projektet da også givet skolen et løft. Skolens samlede karaktergennemsnit er steget 0,63 karakter over tre år, og forskellen mellem de svageste tosprogede elever og skolens gennemsnitlige elev er formindsket, så de tosprogede elevers karaktergennemsnit i dag ligger tæt på en halv karakter under skolens overordnede snit på 5,97. Thomas Horn lægger blandt andet vægt på, at undervisningens fokus er skiftet fra ekstraundervisning af tosprogede til mere samtale og sproglig udvikling i klasselokalet. »Samtalen skal styre undervisningen, sådan styrker vi bedst sprogkompetencerne, som er altafgørende for læring. Det skal ikke være muligt for tosprogede elever at sidde og gemme sig og dermed ikke udvikle deres sprog,« fortæller Thomas Horn.  Men ifølge professor og formand for den danske PISA-komité Niels Egelund kan initiativer som efteruddannelse af lærere i fag som interkulturel pædagogik og andetsprog og oprettelse af sprogcentre på skolerne slet ikke løse de omfattende problemer med de mange indvandrerbørns svage faglige niveau. »Det er trist, for det er der ofret utrolige ressourcer på siden 1990erne. Men problemet består stadig, for efter skole tager børnene hjem til et miljø, hvor den sproglige stimulation er meget lav. De bor i boligområder, hvor alle er indvandrere eller meget svage danske. Det, man ser på TV, er kanaler fra hjemlandet. De kan være socialt understimulerede, fordi deres forældre er traumatiserede, dårligt uddannede, står uden for arbejdsmarkedet og ikke taler dansk. Der er måske vold i familien, og så er storebror kriminel. Det er jo forfærdelige vilkår at byde børn,« siger han. Løsningen er ifølge Niels Egelund derfor langt mere omfattende end at sætte ind med nye tiltag i skolen. Ghettoerne skal opløses, og de tosprogede fordeles ligeligt på skolerne. Og der skal gribes ind nu. De udygtige elever skriver sig nemlig direkte ind i en ny, stor underklasse herhjemme, som aldrig får en ungdomsuddannelse og siden heller ikke et arbejde, mener han. »Politikerne kan ikke være bekendt, at så store grupper med anden etnisk baggrund lever i parallelsamfund og går i skoler, hvor over 50 procent er indvandrere. De må bryde de boligområder ned og sprede de mennesker, der bor der og sprede børnene, så de ikke går på en ghettoskole og i daginstitution i ghettoerne. For er de primært sammen med andre indvandrerbørn, bliver deres ordforråd for lille,« siger professoren. Både undervisningsminister Christine Antorini (S) og socialminister Manu Sareen (R) peger ellers netop på daginstitutionerne som et område, der – udover skolereformen med dens lektiehjælp og øgede timetal – kan bidrage til at løfte indvandrerbørnenes faglige kompetencer.  »Sproget er nøglen til, at børn klarer sig godt i skolen. Derfor er en tidlig sprogindsats meget vigtig. For mig er det derfor afgørende, at vi giver børnene den nødvendige hjælp til at udvikle deres sprog allerede i daginstitutioner. For så ved vi, at de også klarer sig langt bedre i skolen. Medarbejderne skal selvfølgelig vide, hvordan de bedst hjælper børnene på vej sprogligt. Er det eksempelvis sangleg, højtlæsning eller noget helt tredje? Derfor har regeringen igangsat et nyt forskningsprojekt, som skal give os svar på, hvad der virker. Når den viden ligger klar næste sommer, har vi et endnu bedre udgangspunkt for at hjælpe børnene godt på vej,« lyder et skriftligt svar fra Manu Sareen til Berlingske. Ministeren mener, at en jævn fordeling af indvandrerbørn på skoler og institutioner skal ske ad frivillighedens vej. Men han er enig med Niels Egelund i, at det vil gavne integrationen og børnenes sprogfærdigheder at dele hverdag på tværs af etnicitet og kultur i institutionerne. »For mig er det derfor vigtigt, at kommunerne er opmærksomme på, hvordan de kan gøre deres institutioner så attraktive, at etnisk danske forældre har lyst til at sende deres børn i daginstitutioner, hvor ikke alle hedder Ella og Vitus. Jeg tror på, at motivation og gode institutioner er den bedste vej til at sætte ind over for de såkaldte ghettodannelser i institutioner og skoler,« skriver ministeren.  Forfatteren Lars Olsen, der har skrevet flere bøger om uddannelsespolitik, er enig med politikerne i, at tidlig sprogstimulans i daginstitutionerne kan gøre en forskel for elevernes skolefærdigheder. Men han mener, som Niels Egelund, at politikerne bør gøre op med ghettoproblematikken. PISA-undersøgelsen viser da også, at elever fra skoler, hvor over hver fjerde er indvandrer, klarer sig markant dårligere end skoler med færre eller ingen indvandrere.»Der er en helt særlig problemstilling omkring skoler, hvor mange har indvandrerbaggrund. Vi er nødt til at have en bedre fordeling, og der har været for megen berøringsangst fra kommunernes side,« siger Lars Olsen.Selv om skoleleder Thomas Horn har kunnet mærke, at projektet for tosprogede har båret frugt, mener han ikke, at skolens indsats alene kan løse de tosprogedes faglige problemer.  »Vi glemmer ofte, at de tosprogede elever er overrepræsenterede i de lavere socialgrupper. Som konsekvens af dette slås de med udfordringer, som ikke knytter sig til, at de er tosprogede. Jeg er ikke i tvivl om, at man ville vinde mere pædagogisk og fagligt, hvis man løste problemerne, som eksisterer omkring familierne. Det er ikke skolernes opgave, men en social- og boligpolitisk opgave,« fortæller Thomas Horn. Det har ikke været muligt at få en kommentar fra undervisningsminister Christine Antorini.",
        "metadata": {
            "source": "https://www.berlingske.dk/samfund/pisa-problemer-skal-loeses-uden-for-skolen",
            "image_url": "https://berlingske.bmcdn.dk/media/cache/resolve/image_x_large/image/10/106954/7276034-02indthomas-horn3jpg.jpeg",
            "publication_time": "Tirsdag d. 01. april 2014, kl. 22.30",
            "author": "Ulla Gunge",
            "related_links": [],
            "attachments": []
        }
    }
}