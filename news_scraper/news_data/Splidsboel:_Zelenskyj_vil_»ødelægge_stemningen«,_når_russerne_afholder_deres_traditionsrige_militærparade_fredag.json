{
    "version": "1.0",
    "document": {
        "id": 725,
        "title": "Splidsboel: Zelenskyj vil »ødelægge stemningen«, når russerne afholder deres traditionsrige militærparade fredag",
        "content": "Ukraines præsident Zelenskyj kom i weekenden med en kryptisk trussel mod Moskva: Han sagde, at Ukraine ikke kan garantere for sikkerheden for internationale ledere, der vælger at besøge hovedstaden på dagen for den store russiske 9. maj-sejrsparade. Det gør Zelenskyj for at få det til at »regne på Putins store fest«. Det fortæller Flemming Splidsboel, seniorforsker ved Dansk Institut for Internationale Studier. »9. maj er jo blevet fuldstændig sindssygt politiseret på mange forskellige måder. Det har det været i mange år, og især siden fuldskalainvasionen er det jo gået lidt amok,« siger Splidsboel. »Det er klart, at der ligger meget politik i det. Og det, Zelenskyj umiddelbart ønsker, er at få det til at regne på Putins parade.« Datoen 9. maj er en af de mest højtidelige og vigtige dage i Rusland, da dagen er til minde om sejren over Nazityskland og dermed slutningen på Anden Verdenskrig. Dagen fejres således med en stor militærparade på Den Røde Plads i Moskva, og flere internationale ledere og repræsentanter er inviteret. Blandt andre ventes Kinas præsident, Xi Jinping, at dukke op. Uanset om Ukraine reelt har tænkt sig at angribe Moskva, vidner Zelenskyjs trusler om, at han ønsker at »ødelægge stemningen« og »skabe en usikkerhed« i Rusland og blandt Ruslands venner, siger Splidsboel. Vladimir Putin har ellers foreslået en tredages våbenhvile i dagene fra 8. maj til 10. maj – men Zelenskyj har afvist forslaget som »teatralsk« og foreslår i stedet en mere længerevarende våbenhvile. I den forbindelse sagde han, at Ukraine ikke kan garantere de internationale repræsentanternes sikkerhed, hvis de vælger at rejse til Moskva. »Vores holdning er meget klar for alle lande, der rejser til Rusland den 9. maj: Vi kan ikke holdes ansvarlige for, hvad der sker på Ruslands territorium,« sagde Zelenskyjifølge Reuters. »De (Rusland,red.) er ansvarlige for jeres sikkerhed. Vi vil ikke give nogen garantier, for vi ved ikke, hvad Rusland kan finde på at gøre på de datoer,« uddybede den ukrainske præsident og gav som eksempel, at Rusland kunne finde på at iscenesætte provokationer – herunder »brandstiftelser, eksplosioner eller andre handlinger« for så derefter at forsøge at give Ukraine skylden. Kreml har sagt, at de tolker ordene som en »direkte trussel«. Zelenskyjs udmelding tolker Flemming Splidsboel dog ikke, som om der kommer til at ske angreb på Den Røde Plads i Moskva. Det er derimod mere sandsynligt, at Ukraine eksempelvis kunne forsøge at forstyrre lufttrafikken, da nogle udenlandske embedsmænd så ville have svært ved at komme ind i landet. Noget, som dog også vil kunne irritere Putin og Kreml: »Der foregår jo et spil, hvor russerne meget gerne vil have gæster, så de kan vise, at Rusland ikke er isoleret, og at folk støtter Rusland på trods af krigen,« siger Splidsboel. Ifølge Flemming Splidsboel vil et ukrainsk angreb 9. maj kunne blive »misbrugt« af Trump-administrationen.Fold sammenLæs mereFoto: Eva Korinkova/Reuters/Ritzau Scanpix. Zelenskyjs beslutning om ikke at acceptere Putins forslag om en tre dage lang våbenhvile kommer på et tidspunkt, hvor USA netop har indgået en mineralaftale med Ukraine, og hvor USA presser på for en mere varig våbenhvile mellem Rusland og Ukraine. Donald Trump har anklaget både Rusland og Ukraine for at trække forhandlingerne i langdrag. Derfor er der for Zelenskyj nu en risiko forbundet med at true med angreb under Putins bebudede våbenhvile, vurderer Flemming Splidsboel. »Mange mener, at tendensen går i retning af, at Trump er ved at skifte politik til Ukraines fordel. Men hvis Trump så gerne vil skifte tilbage igen, er det jo oplagt at tage fat i det her og sige til Zelenskyj, at hans angreb vidner om, at han ikke rigtig har lyst til fred,« siger seniorforskeren. Flemming Splidsboel vurderer derfor, at et potentielt angreb 9. maj kan »misbruges« af Trump og hele den amerikanske administration. »Det er klart, at så kan det virke optrappende,« siger Splidsboel, som dog også ser ukrainske fordele: »Samtidig er det jo klogt at gøre det klart for rigtig mange, at det er dumt at tage med til paraden, fordi man så deltager i en stor iscenesættelse. Og det er jo det budskab, der givetvis bliver sendt nu til forskellige vestlige stats- og regeringschefer, der kunne finde på at deltage.« Som følge af Volodymyr Zelenskyjs afvisning af den russiske våbenhvile, har den tidligere russiske præsident og næstformand for det russiske sikkerhedsråd Dmitrij Medvedevtruet med, at den ukrainske hovedstad Kyiv muligvis ikke overlever 10. maj, såfremt Ukraine vælger at angribe Moskva under fejringen af 9. maj. »Zelenskyj forstår, at i tilfælde af en reel provokation påsejrsdagenvil ingen kunne garantere, at Kyiv overlever den 10. maj,« lød det fra Medvedev på hans officielle Telegram-kanal lørdag. Splidsboel mener, at den tidligere præsidents udsagn først og fremmest er et udtryk for, at Medvedev er »langt, langt ude af en tangent«. Men alligevel skal man ikke tro, at Rusland vil tage let på et potentielt angreb 9. maj. Hvis for eksempel ukrainerne skulle ramme den russiske flytrafik fredag, er Splidsboel ikke i tvivl: »Hvis vi forestiller os, at ukrainerne gennemfører et stort droneangreb på fredag for at markere modstanden mod 9. maj-fejringen og mod Rusland, så føler jeg mig overbevist om, at russerne vil svare voldsomt igen,« siger han.",
        "metadata": {
            "source": "https://www.berlingske.dk/internationalt/splidsboel-zelenskyj-vil-oedelaegge-stemningen-naar-russerne",
            "image_url": "https://berlingske.bmcdn.dk/media/cache/resolve/image_x_large_vertical/image/191/1918378/24944807-seniorforsker-flemming-splidsboel-hansen-under-deb.jpg",
            "publication_time": "Mandag d. 05. maj 2025, kl. 16.00",
            "author": "Camille Koeller",
            "related_links": [],
            "attachments": []
        }
    }
}