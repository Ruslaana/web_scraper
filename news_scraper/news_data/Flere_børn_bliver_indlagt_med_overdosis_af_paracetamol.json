{
    "version": "1.0",
    "document": {
        "id": 13957,
        "title": "Flere børn bliver indlagt med overdosis af paracetamol",
        "content": "Igen i år ser det ud til at gå den forkerte vej med antallet af børn, som bliver indlagt med en overdosis af paracetamol. Efter to år med stigninger i indlæggelserne ser tendensen ud til at fortsætte i 2022. Det skriver Berlingske. Paracetamol er det virksomme stof, som gør, at Panodiler virker smertelindrende. I 2019 blev 156 personer under 18 år indlagt med en forgiftning af paracetamol. Det steg i 2020 til 173. Året efter lå antallet på 294. Og i 2022 er det foreløbige tal på 70. Tallene stammer fra Rigshospitalet, Odense Universitetshospital og hospitaler i Region Midtjylland, som Berlingske har fået indsigt i. De dækker alene børn, der er indlagt disse steder, og tallet for hele landet kan således være højere. Klaus Birkelund Johansen, som er formand for børnelægernes sammenslutning, Dansk Pædiatrisk Selskab, kalder udviklingen bekymrende. Især fordi der ofte er tale om en aktiv handling. »De unge mennesker, vi ser, som kommer ind med en overdosis af paracetamol, er typisk unge mennesker, som har oplevet noget i deres liv, som gør, at de er i mistrivsel,« siger han til Ritzau. Børnelægen nævner eksempelvis ensomhed, manglende evne til at opfylde krav fra forældre, skole og omgangskreds samt psykisk sygdom som mulige årsager til mistrivsel. Han oplyser, at i en del af de tilfælde, hvor børn indlægges med forgiftninger fra en overdosis af smertelindrende produkter, er der direkte tale om selvmordsforsøg. I andre tilfælde er det et råb om hjælp, mener Klaus Birkelund Johansen. Han havde forventet, at tallene ville bedres, efter at restriktionerne som følge af coronapandemien blev fjernet. Men antallet af indlæggelser i 2022 ligger ifølge børnelægen over niveau for årene inden 2020. »Det kan være et udtryk for en generel mistrivsel blandt unge mennesker, som tilsyneladende fortsætter, også nu her hvor samfundet er så godt som normaliseret,« siger han. Ifølge en ny undersøgelse fra Indenrigs- og Boligministeriets Benchmarkingenhed var 12 procent flere børn og unge i kontakt med psykiatrien i første halvår af 2021 sammenlignet med samme periode i 2018. I analysen fremgik det, at stigningen både kunne skyldes, at flere børn og unge havde brug for psykiatrisk hjælp, og at der har været en pukkel efter nedlukningen i 2020. /ritzau/",
        "metadata": {
            "source": "https://www.berlingske.dk/danmark/flere-boern-bliver-indlagt-med-overdosis-af-paracetamol",
            "image_url": "https://berlingske.bmcdn.dk/media/cache/resolve/image_x_large/image/154/1549656/24096191-apotek---20220517041915657_org.jpeg",
            "publication_time": "Tirsdag d. 17. maj 2022, kl. 04.09",
            "author": null,
            "related_links": [],
            "attachments": []
        }
    }
}