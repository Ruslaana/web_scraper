{
    "version": "1.0",
    "document": {
        "id": 11052,
        "title": "Vil dit pensionsselskab bygge Forsvarets nye krigsskibe eller kaserner? Se listen her",
        "content": "Fire billioner kroner. Det er ikke småpenge, som danske pensionskasser har investeret i alt fra avocadomarker og supermarkeder til kulkraftværker og våbenproducenter. I løbet af det seneste år har en række danske pensionskasser kigget nærmere på, hvordan nogle af de fire billioner investeringskroner kunne bruges til at styrke det danske forsvar. Ifølge Tom Vile Jensen, der er underdirektør i pensionsselskabernes brancheorganisation, F&P, er der flere områder, hvor det måske vil kunne give mening at investere i Forsvaret. Konkret arbejder branchen allerede nu på bygninger og skibe, men andre muligheder kunne være: »Hvis vi nu lader ledelsen i Forsvaret om at tage sig af at anskaffe våben, skaffe personale og lave en ny strategi for Forsvaret, så kan vi understøtte med det, vi er gode til, og som oberster måske ikke er eksperter i eller bruger deres tid på,« siger Tom Vile Jensen. Han peger især på ejendomme som det punkt, hvor pensionskasserne virkelig kan se sig bidrage til Forsvaret. »Men vi gør det jo ikke for vores blå øjnes skyld. Vi investerer i Forsvaret for at skabe noget afkast til dem, der sparer op til pension. Forsvaret får til gengæld udført en opgave og bliver afløftet noget risiko.« Pensionskasser ejer rundt regnet ejendomme for 200 milliarder kroner i Danmark og ejendomme for 100 milliarder kroner uden for landets grænser. Derfor er det også oplagt for pensionskasser at investere i kaserner og militære kontorer. Pension Danmark er således allerede i gang med at finansiere et nyt hovedkvarter til Forsvarets Efterretningstjeneste sammen med MT Højgaard. Entreprenørselskabet skal opføre hovedkvarteret, mens DEAS Group skal stå for driften. Søværnet skal i de kommende 20 år have nye krigsskibe for en samlet værdi af op mod 40 milliarder kroner. Det vil regeringen bruge som løftestang til at styrke den danske maritime industri, idet skibene bliver designet og bygget i Danmark. Men da de fleste forsvarsvirksomheder i Danmark er relativt små, kan de få brug for penge udefra. Dem står langtfra alle pensionskasser klar til at investere – men nogle gør.Fold sammenLæs mereFoto: Forsvaret. Og mange pensionsselskaber kan se sig selv være med. Det oplyser de til Berlingske i en rundspørge, som i alt 15 selskaber har svaret på: »Såfremt forudsætningerne er rigtige og herunder, at vi kan opnå den ønskede forrentning, vil vi også kunne investere i bygninger til Forsvaret,« skriver Vellivs pressechef, Mikkel Bro Petersen, i en e-mail til Berlingske Også PKA er interesseret i at investere i Forsvarets infrastruktur og ejendomme – både de gamle og de nye, fortæller investeringsdirektør Michael Nellemann. Og dansk produktion af konventionelle våben er også velkommen i investeringsporteføljen, så længe afkastet er godt, lyder det fra Michael Nellemann. Dermed tager Michael Nellemann fat på et af de temaer, der kan blive aktuelt i fremtiden. For fungerende forsvarsminister Troels Lund Poulsen (V) har luftet muligheden for, at der på ny skal produceres ammunition i Danmark. Kræfter inden for Forsvaret har udtrykt ønske om det, og mange er klar til at byde på opgaven. Og her vil pengene eventuelt kunne komme fra pensionskasserne, lyder det: »Vi investerer gerne i Forsvaret. Vi ønsker bare ikke at investere i kontroversielle våben, men det er slet ikke på tale, når vi taler det danske forsvar,« oplyser Anders Schelde, der er investeringsdirektør i Akademikerpension. Og ammunitionsproduktion er helt inden for skiven, mener Anders Schelde, så længe der er tale om »konventionel ammunition« – altså krudt og kugler, der ikke går imod folkeretten. Han bakkes op af Tom Vile Jensen. »Set med vores øjne er der intet til hinder for, at man investerer i en ammunitionsfabrik, hvad end den ligger i Nordjylland eller i Sydtyskland, så længe den ikke producerer ammunition, som er konventionsbelagt, siger Tom Vile Jensen fra F&P og tilføjer: »Rigtig meget af det, Forsvaret får brug for i fremtiden, er jo teknologi, der for eksempel kan bruges tilcyper warfare(krig via internettet, red.), og det er et område, som jeg tænker, at vi kommer til at se nærmere på, om pensionsselskaber kan være aktive i.« Et område, hvor Forsvaret skal foretage store investeringer, og hvor pensionskasserne kan se en mulighed for at tjene nogle penge, er ved at være med til at opbygge til flåden. Over de næste 20 år skal Danmark investere henved 40 milliarder kroner i at opgradere Søværnet. Og her kunne pensionsselskaberne være med til at finansiere byggeriet af skibene. Forsvarets Efterretningstjeneste holder til på Kastellet i København. Bygningerne er dog ikke tidssvarende, og FE skal have nyt hovedkvarter. Det skal bygges af et konsortium bestående af Deas Group, MT Højgaard og PensionDanmark.Fold sammenLæs mereFoto: Liselotte Sabroe/Ritzau Scanpix/Arkivfoto. Sådan et projekt findes allerede, idet PensionDanmark sammen med virksomheden Terma skal bygge nye patruljeskibe til Forsvaret. Derudover oplyser administrerende direktør i F&P Kent Damgaard, at branchen er klar med finansiel opbakning til staten gennem køb af statsobligationer. »I det nationale kompromis har et stort flertal i Folketinget valgt at lade noget af opbygningen af forsvaret finansiere gennem gæld. Som branche er vi klar til at investere i de danske statsobligationer, der nu skal udstedes som del af den samlede løsning med for eksempel OPP-finansiering,« forklarer Kent Damgaard. Pensionsselskaberne bør dog se sig godt for, hvis de vil investere i Forsvaret, mener professor i bæredygtig investering ved CBS Andreas Rasche: »Hvis man investerer i ammunitionsproduktionen til det danske forsvar, skal man kunne være sikker på, at det kun er det danske forsvar, der bruger denne ammunition. Og det kan blive svært. Især i en sektor, der har så lidt gennemsigtighed, og hvor der foregår illegale handler, som kan sende våben og ammunition i de forkerte hænder.« Han opfordrer pensionskasserne til at være meget transparente i forhold til, hvad medlemmernes penge går til: »Kunderne skal vide, hvad de er med til, når de investerer i et pensionsselskab. Den information må ikke være gemt væk.« Se listen her: Akademikerpension »Vi investerer gerne i Forsvaret. Vi ønsker bare ikke at investere i kontroversielle våben, men det er slet ikke på tale, når vi taler det danske forsvar,« oplyser Anders Schelde, der er investeringsdirektør i Akademikerpension. AP Pension »Det er ikke, fordi vi ekskluderer selskaber, der producerer konventionelle våben eller dele til disse, men i praksis fylder området meget lidt i vores samlede beholdning. Det er heller ikke et område, hvor vi har skruet væsentligt op eller ned for investeringer de senere år, eller hvor vi har aktuelle planer om at gøre det,« siger ejendomsdirektør Peter Olsson. Danica Pension »Hvis vi kan se mulighederne for at skabe afkast til vores kunder, samtidig med at vi har en solid samarbejdspartner i den danske stat, vil vi se det som en god kombination,« siger investeringsdirektør Poul Kobberup. Industriens Pension »Vi er åbne over for investeringer i bygninger til Forsvaret og andre typer forsvarsinvesteringer, men det afhænger af en række parametre, som vi jo ikke kender endnu,« siger Jan Østergaard, chef for Real Assets i Industriens Pension. Lægernes Pension Lægernes Pension har i øjeblikket ikke planer om at indgå i samarbejder med det offentlige. Men hvis »de rette betingelser« gør sig gældende, kunne pensionsselskabet godt finde på at investere i det danske forsvar, skriver Søren Nielsen, der er pensionsselskabets investeringsdirektør i en e-mail til Berlingske. Lærernes pension »Principielt er der ikke noget, som forhindrer os i at indgå i OPS´er (offentligt-private-samarbejder,red.) med Forsvaret, så længe det ikke er våbenrelateret og ellers lever op til vores krav til afkast og risikospredning,« skriver investeringsdirektør Morten Malle. P+ Selvom det naturligvis vil kræve en vurdering af de enkelte investeringer, er pensionsselskabet som udgangspunkt åben for at investere i det danske forsvar, siger administrerende direktør Søren Kolbye Sørensen. Både i bygninger, i infrastruktur og i et eventuelt ammunitionsprojekt. PBU I pædagogernes pensionsselskab, PBU, er administrerende direktør Sune Schackenfeldt meget klar i mælet: Der er ingen forsvarsinvesteringer på tapetet. Hverken nu eller inden for den synlige fremtid. I det hele taget investerer pensionsselskabet ikke, hvis våben eller forsvar er hovedproduktionen. Pensam »Det kunne sagtens være interessant for os, hvis afvejningen mellem det forventede afkast og risikoen er rigtig for vores medlemmer. Men det er ikke noget, vi lige nu har en konkret plan for,« lyder det fra investeringsdirektør Claus Jørgensen. PKA PKA for eksempel er allerede interesseret i at investere i Forsvarets infrastruktur og ejendomme – både de gamle og de nye, fortæller investeringsdirektør Michael Nellemann. Og dansk produktion af konventionelle våben er også velkommen i investeringsporteføljen. Så længe afkastet er godt, siger Michael Nellemann. PFA »Det har endnu ikke resulteret i konkrete investeringsmuligheder, men vi følger udviklingen og vurderer løbende, i hvilket omfang offentlig-privat-samarbejder omkring Forsvaret er attraktivt for os at investere i,« oplyser koncerninvesteringsdirektør i PFA Pension Kasper A. Lorenzen, Sampension I Forsvarets konstablers eget pensionsselskab, Sampension, oplyser investeringsdirektør Henrik Olejasz Larsen, at man gerne vil løse opgaver for Forsvaret, hvis man i forvejen har »erfaringer med samarbejde om etablering og drift«. Nordea Pension I Nordea Pension oplyser selskabets presseafdeling, at man ikke ønsker at oplyse om eventuelle nuværende eller fremtidige investeringer i Forsvaret. Velliv I pensionsselskabet Velliv vil man gerne investere i bygningerne, Forsvarets soldater arbejder og bor i. Men krudt og kugler og militært isenkram til de samme soldater »passer ikke ind i den måde, hvorpå vi investerer i Velliv,« siger pressechef Mikkel Bro Petersen.",
        "metadata": {
            "source": "https://www.berlingske.dk/danmark/vil-dit-pensionsselskab-bygge-forsvarets-nye-krigsskibe-eller-kaserner-se",
            "image_url": "https://berlingske.bmcdn.dk/media/cache/resolve/image_x_large/image/166/1668093/24405576-.jpg",
            "publication_time": "Mandag d. 24. april 2023, kl. 08.44",
            "author": "Ronja Pilgaard",
            "related_links": [],
            "attachments": []
        }
    }
}