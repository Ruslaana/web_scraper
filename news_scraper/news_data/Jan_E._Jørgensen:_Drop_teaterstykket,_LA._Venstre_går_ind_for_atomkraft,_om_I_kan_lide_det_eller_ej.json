{
    "version": "1.0",
    "document": {
        "id": 811,
        "title": "Jan E. Jørgensen: Drop teaterstykket, LA. Venstre går ind for atomkraft, om I kan lide det eller ej",
        "content": "Det har de seneste dage givet genlyd, at Venstre har foretaget en historisk ændring i vores holdning til atomkraft, så vi nu går til valg på atfjerne forbuddet mod atomkrafti dansk energiplanlægning. Det er en klog og grøn beslutning, men ikke nogen nem beslutning, da der op gennem historien har været nogle særdeles alvorlige ulykker på atomkraftværker så som Tjernobyl og Fukushima. I dag er sikkerheden imidlertid et helt andet sted, og det har været baggrunden for Venstres melding. En melding, der burde have udløst glæde hos Liberal Alliance, der jo kunne have set det som en imødekommelse af partiets kamp for kernekraft. Men sådan tog Liberal Alliance det ikke ned. I stedet har man udnyttet muligheden til igen igen athåne og udstille Venstre.  Danskerne vil have atomkraft. Hvad vil Venstre egentlig? Venstre sidder på nuværende tidspunkt i en regering, der harsænket skatterne markant, har skabtøget frisættelse i den offentlige sektor, harstyrket uddannelserne,forbedret vores sundhedsvæsenog er i gang med at genopbygge vores forsvar og meget, meget mere. Men det er også en regering, hvor der ikke er enighed om at støtte atomkraft, og derfor kan Venstre – selvom vi gerne ville – ikke på nuværende tidspunkt stemme for at ophæve forbuddet mod atomkraft. Hvis LA vitterligt troede på, at vi kunne samle en blå regering efter valget, burde partiet kvittere for, at der nu er (endnu) en dagsorden, blå partier kan samles om – skulle der blive et blåt flertal efter valget. Men ak. I stedet opfører Liberal Alliance det teaterstykke, at et regeringsparti sagtens kan stemme for et beslutningsforslag, som oppositionen stiller, og som resten af regeringen ikke er enige i. Det kan man ikke. Alt det ved Liberal Alliance jo godt. Venstres holdning er klar: Vi går ind for atomkraft. Så kære LA, drop teaterstykket og koncentrér jer om at få blå blok til vokse, så der kan dannes en regering, der går ind for atomkraft. Det, der måske er endnu mere skørt, er, at journalisterne hopper på limpinden. Der bliver skrevethistorierom, at der er usikkerhed om Venstres holdning til atomkraft. Men vores holdning er klar: Vi arbejder for at ophæve forbuddet mod kernekraft i Danmark. Når man går i regering, indgår man kompromisser for at få mest muligt af sin politik gennemført. For eksempel har vi fået massive skattelettelser til danskere i arbejde,billigere generationsskifte til familieejede virksomheder, en markant styrkelse af sundhedsvæsnet, en fantastisk grøn trepart ogfrisættelse af folkeskolenfor nu bare at nævne et par eksempler, vi har været med til at vedtage. Omvendt har vi stemt ting igennem, der ikke er groet i vores baghave. Jeg er med på, at kompromiser ikke er Liberal Alliances kop te, og at LA har en stolt tradition for – når partiet sidder i regering – at råbe højt og længe for at få sin vilje og true med at stemme imod regeringens egen finanslov. Men hidtil har den tilgang ikke udløst andet end stor medieomtale og endnu større skuffelser. Venstre kommer derfor ikke til at kopiere LAs tilgang med at kravle i trætoppe. For da Anders Samuelsen med sit stålsatte blik forsøgte at true sig til topskattelettelser, endte det hverken godt for partiet eller for Samuelsen. Til sammenligning har Venstre halveret topskatten for knap 280.000 danskere. Jan E. Jørgensen er politisk ordfører for Venstre ",
        "metadata": {
            "source": "https://www.berlingske.dk/kommentarer/jan-e-joergensen-drop-teaterstykket-la-venstre-gaar-ind-for-atomkraft",
            "image_url": "https://berlingske.bmcdn.dk/media/cache/resolve/image_x_large_vertical/image/191/1919865/24947898-venstre-fik-tre-mandater-valgt-i-kbenhavn-i-2019.jpg",
            "publication_time": "Fredag d. 09. maj 2025, kl. 17.29",
            "author": null,
            "related_links": [],
            "attachments": []
        }
    }
}