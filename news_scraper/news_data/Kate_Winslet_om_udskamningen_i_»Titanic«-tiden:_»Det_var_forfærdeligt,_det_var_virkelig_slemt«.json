{
    "version": "1.0",
    "document": {
        "id": 6677,
        "title": "Kate Winslet om udskamningen i »Titanic«-tiden: »Det var forfærdeligt, det var virkelig slemt«",
        "content": "Da Kate Winslet var bare 22 år gammel, stod hun på den røde løber med sin medskuespiller Leonardo DiCaprio ved sin side til Golden Globe Awards i 1998. Iført en sort og hvid kjole med blonder og det rødlige hår sat op i spænder smiler hun stort til kameraet. Men ud over en stor positiv opmærksomhed på både de to unge skuespillere og »Titanic«-filmen – som hurtigt blev et hit – var tiden også præget af kropslig udskamning. Både mellem linjerne og direkte fik hun at vide, at hun vejede for meget. Det fortæller hun om i et nyt interview i det amerikanske talkshow»60 Minutes, skriverThe Guardian. Leonardo DiCaprio og Kate Winslet på den røde løber til Golden Globe Awards i 1998 i forbindelse med Titanic.Fold sammenLæs mereFoto: Dave Lewis/Shutterstock/Ritzau Scanpix. I et gammelt videoklip fra »Titanic«-tiden kan man høre en journalist tale om Winslet på den røde løber i 1998. Her lyder det fra journalisten, at det ser ud til, at Winslet var »smeltet ind i kjolen«, og at hun skulle have haft kjolen i »to størrelser større«, og så ville det have set »okay« ud. Sådan en kommentar rører hende stadig i dag. »Hvad for en person skal man være for at gøre sådan noget mod en ung skuespillerinde, der bare prøver at finde ud af det?« spørger skuespillerinden retorisk, da hun tænker tilbage på kommentarerne. Hun fortæller videre, at en sådan personlig og kropslig kritik var ganske almindelig. Hendes skuespillerlærer har også fortalt hende, at hun skulle affinde sig med at være »fed«, siger hun. Intervieweren i »60 Minutes« spørger derefter Winslet, om hun nogensinde har konfronteret pressen med de mange udtalelser. En tydeligt berørt Winslet svarer med et stift blik, at det gjorde hun nogle gange i det private, men ikke offentligt: »Jeg sagde til dem: 'Jeg håber, det her hjemsøger dig.'« Netop den konfrontation og det øjeblik var fantastisk, siger hun. Og ikke kun for hende selv. »Det var for alle de mennesker, der blev udsat for den grad af chikane. Det var forfærdeligt, det var virkelig slemt,« forklarer hun. I dag er Kate Winslet 49 år gammel. Og hvad hun har været igennem i løbet af sin karriere, bruger hun nu som et skjold, som hun kan bruge aktivt i sine roller. Bag sig har Kate Winslet en enormt succesfuld karriere og en stribe af priser og anerkendelser. Netop nu er hun aktuel med sin hovedrolle i biograffilmen »Lee«. Også i den forbindelse har hun mødt kommentarer om sin krop. En ansat på filmproduktionen bad hende angiveligt sidde mere oprejst med sin krop, så hun kunne skjule sine deller på maven, når hun var iført badetøj. Hun optræder også nøgen i filmen og har tidligere givet udtryk for, at det krævede meget mod at lade kroppen»være dens blødeste udgave af sig selv og ikke gemme sig fra det«. Rådet om at skjule maveskindet i scenen blev ignoreret til fulde. Kate Winslet har oplevet personlig og kropslig kritik gennem hele sin karriere.Fold sammenLæs mereFoto: Mina Kim/Reuters/Ritzau Scanpix.",
        "metadata": {
            "source": "https://www.berlingske.dk/kultur/kate-winslet-om-udskamningen-i-titanic-tiden-det-var-forfaerdeligt-det-var",
            "image_url": "https://berlingske.bmcdn.dk/media/cache/resolve/image_x_large/image/186/1864480/24845269-den-verdenskendte-skuespillerinde-kate-winslet3-1.jpg",
            "publication_time": "Tirsdag d. 03. december 2024, kl. 22.32",
            "author": "Trine Vester",
            "related_links": [],
            "attachments": []
        }
    }
}