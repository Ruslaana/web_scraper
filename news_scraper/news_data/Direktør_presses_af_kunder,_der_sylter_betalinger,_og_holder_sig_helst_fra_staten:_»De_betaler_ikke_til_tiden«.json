{
    "version": "1.0",
    "document": {
        "id": 21930,
        "title": "Direktør presses af kunder, der sylter betalinger, og holder sig helst fra staten: »De betaler ikke til tiden«",
        "content": "Spørger man H.C. Christensen, kender han alt for godt til konsekvenserne af nølen med betalinger. For virksomheder som hans bliver brugt som kassekredit af store kunder, der er måneder om at betale regningen. 60, 90 eller helt op til 180 dage er blevet den nye normal, når der anføres betalingsfrister på fakturaer, og det lægger et gigantisk pres på virksomhedernes likviditet. I yderste konsekvens kan de manglende penge i kassen give dødsstødet. Og det var tæt på for H.C. Christensens belysningsvirksomhed Brightr Group. Ud af talrige eksempler på lang betalingstid har hantidligere fortaltBerlingske om en større nordisk virksomhed, der skyldte Brightr Group et »syvcifret beløb«. Og trods lang frist faldt pengene ikke den dag, der var anført på fakturaen. »Vi var en uge fra at gå konkurs,« siger H.C. Christensen, der, foruden at varetage rollen som administrerende direktør, måtte agere inkassator og nu forsøger at holde lange frister stangen. »Vi er begyndt at blive mere klare i kommunikationen med kunderne, hvor vi oplyser, at vi som udgangspunkt overholder rentelovens paragraf 3a,« siger han med henvisning til, at betalinger som udgangspunkt skal falde efter senest 30 dage. »Og hvis de vil have længere kredittid, er de nødt til at betale os for det. Så lægger vi omkostningerne oven i prisen,« tilføjer han. H.C. Christensen har tidligere fortalt Berlingske, at en for sen betaling var tæt på at tage livet af virksomheden.Fold sammenLæs mereFoto: Mathias Svold. Det er nemlig dyrt for underleverandørerne at finansiere kundernes køb, for underleverandørerne har i forvejen lagt ud for køb af materialer, produktion, transport og administration. Samtidig betyder ventetiden mellem en afleveret ordre, og at regningen rent faktisk betales, at der er penge, H.C. Christensen ikke kan tjene. »Det er simpelthen et spørgsmål om risiko, og hvad vi kan tage ind af ordrer for ikke at dø likviditetsmæssigt,« siger han. Årsagen til de lange betalingstider er, at der virksomheder imellem hersker aftalefrihed, og betalingsbetingelser kan aftales indbyrdes. Ifølge en undersøgelse fra den internationale kreditstyrings- og inkassovirksomhed Intrum lyder den reelle betalingstid på 58 dage i gennemsnit. Sidste år var den 66. Det skyldes, at betalingsfrister – frem for at være et spørgsmål om at have rimelig tid til at bogføre – også er blevet et finansielt instrument. Underleverandører som H.C. Christensen står med risikoen, mens større virksomheder undgår at trække på deres kreditter og sparer renten. Som sidegevinst kommer virksomhedernes kontantbeholdninger til at fremstå mere solide. En situation, hvor de småføler sig trynet af de store. I Intrums undersøgelse svarer 57 procent af de adspurgte virksomheder, at de har accepteret længere betalingstider, end de egentlig er komfortable ved, for ikke at skade kundeforholdet. Det har fået brancheorganisationen SMVdanmark til at råbe vagt i gevær og advokere for en lovfastsat betalingsfrist på 30 dage. »Det er ligegyldigt, om det er en offentlig eller privat kunde, der ikke betaler. Man ender i en situation, hvor der kommer et utilsigtet pres på likviditeten i virksomheden,« siger Jakob Brandt, der er administrerende direktør i SMVdanmark og henviser til, at også det offentlige har en betalingsadfærd, der er »dødbringende« for de mindre virksomheder. Her lyder den reelle betalingstid på 70 dage i gennemsnit – til trods for, at det offentlige ifølge loven skal betale inden 30 dage. Erhvervsminister Morten Bødskov (S) har flere gange over for Berlingske afvist, at lange betalingstider virksomheder imellem er et problem, og kalder betalingsadfærden »sund«.Fold sammenLæs mereFoto: Søren Bidstrup. Blandt andet af den grund holder Brightr Group sig »i videst muligt omfang« fra offentlige kunder, hvor også udbudsregler og andre krav besværliggør entreprisen. »Det er bøvlet rent administrativt, og for det andet betaler de ikke til tiden,« siger H.C. Christensen, og fortæller, at virksomheden i stedet samarbejder med teknikinstallatører, når offentlige kunder efterspørger belysningsløsninger. »Så er det installatørernes kreditbetingelser, vi er underlagt. Med dem har vi også nogle betalingsbetingelser, som er udfordrende, men til gengæld er de kendte,« siger han. Hos SMVdanmark beskrives statens nølen med betalinger som »kritisk«. Også Dansk Industri, der repræsenterer en række af de store danske koncerner, mener, at myndighederne skal overholde betalingsfrister anført på fakturaerne, og »ser gerne«, at der indføres en kortere betalingsfrist. En betalingsfrist på 30 dage for virksomheder er dog ikke »den rette vej at gå«. Det skriver fagchef Sine Linderstrøm, der ikke ønsker at stille op til interview. Adspurgt, hvorvidt lange betalingsfrister virksomheder imellem er et problem skriver hun: »Helt grundlæggende har vi i Danmark en sund betalingskultur, hvor virksomhederne i langt de fleste tilfælde dels giver hinanden rimelige vilkår og dels betaler til tiden.« Hos Dansk Erhverv opfordrer man ligeledes til, at det offentlige betaler til tiden. »Man skal overholde de aftaler, man indgår. Det giver et likviditetspres i virksomhederne, og i værste fald kan det blive et stort problem,« siger vicedirektør Henrik Hyltoft og tilføjer: »Staten er en kæmpestor kunde for mange private virksomheder, og det gør i sig selv, at de har en særlig forpligtigelse til at opføre sig pænt og ordentligt, fordi der er et styrkeforhold. Der er ikke nogen, der har lyst til at blive uvenner med en stor og vigtig kunde.« Dansk Erhverv mener heller dog ikke, at det skal fastsættes ved lov, hvornår virksomheder betaler hinanden. Lange betalingstider må jo alt andet lige også give et likviditetspres virksomheder imellem, selvom der er aftalefrihed? »Det er klart. Men der er ikke to handler, der er ens, og virksomhederne er de bedste til at fastslå indbyrdes, hvad det er for nogle vilkår, man vil aftale. Ligesom den endelige pris for produktet er til forhandling, så er betalingsvilkårene også en del af en forhandling.« Ligesom staten kan være en stor og vigtig kunde, kan virksomheder vel også være det. Kan det presse mindre virksomheder til at imødekomme lange betalingsfrister? »Det indgår som et forhandlingselement på lige fod med prisen på varen og andre vilkår. Hvis man ikke kan blive enige om den samlede pakke, så har man ikke en aftale.« Hvad skal man udlede af, at 57 procent af de adspurgte virksomheder føler sig presset til at give lange betalingsfrister? »Det er sikkert et udtryk for, at de føler, at de er blevet presset i en forhandling. Men hvis du spørger de samme virksomheder, om de har solgt billigere end de egentlig havde lyst til, ville de sikkert også svare ja. Det er jo lige præcis det, et marked går ud på.« Heller ikke erhvervsminister Morten Bødskov mener, at betalingsfrister virksomheder imellem skal fastsættes ved lov, og har ad flere omgange anførtover for Berlingske, at dette vil »bryde« med aftalefriheden. Det fik i august SF, De Konservative og erhvervsorganisationen SMVdanmark til at lange ud efter ministeren. »Der er nogle stærke kræfter på spil, og dem lytter regeringen mere til end til de mindre virksomheder, som siger, at det er et problem. Jeg kan kun gætte på, hvorfor regeringen vælger at lytte til nogen og ikke til andre, sagde SFs erhvervsordfører, Lisbeth Bech Nielsen. Morten Bødskov havde dengang ingen kommentarer til kritikken. Som svar på statens lange betalingstider udtaler han nu i et skriftligt svar: »Danske virksomheder skal have deres betalinger til tiden. Det gælder, både når private handler med private, og når private virksomheder handler med det offentlige. Så kort kan det siges. Heldigvis har vi generelt en god og sund betalingskultur i Danmark, men det kan selvfølgelig altid blive bedre.«",
        "metadata": {
            "source": "https://www.berlingske.dk/virksomheder/direktoer-presses-af-kunder-der-sylter-betalinger-og-holder-sig-helst",
            "image_url": "https://berlingske.bmcdn.dk/media/cache/resolve/image_x_large_vertical/image/191/1914759/24937889-hc-christensen-er-direktr-i-belysningsvirksomhe.jpg",
            "publication_time": "Fredag d. 25. april 2025, kl. 19.06",
            "author": "Tobias Lind Larsen",
            "related_links": [],
            "attachments": []
        }
    }
}