{
    "version": "1.0",
    "document": {
        "id": 6240,
        "title": "Arken skruer op for »berømmelsesmaskinen« med et af dansk kunsts helt store talenter – gid, de dog havde ventet",
        "content": "Glødende farver, brændende lyster og ekstatiske, nøgne kroppe – det er noget af en fest, den danske og ganske unge billedkunstner Eva Helene Pade (f. 1997) inviterer til med udstillingen »Forårsofret« på Kunstmuseet Arken i Ishøj. Pade, som tog afgang fra Det Kongelige Danske Kunstakademi i 2024, har været et varmt navn i samtidskunsten siden sin bacheloreksamen i 2021, og med en soloudstilling på Arken, allerede før hun er fyldt 30 år, må man sige, at den danske museumsverden gør sit for yderligere at skrue op for »berømmelsesmaskinen«. Det store spørgsmål er, om Arken faktisk kommer til at gøre den uomtvisteligt talentfulde Pade lidt af en bjørnetjeneste med denne udstilling? Det tænker jeg meget over, mens jeg går rundt her mellem de ti store lærreder, der er stillet op som skærme eller som sætstykker på en teaterscene. Udstillingens ti lærreder er stillet op som sætstykker på en scene. I midten ser man parafrasen over Manets »Henrettelsen af Kejser Maximillian«.Fold sammenLæs mereFoto: Anders Sune Berg. »Le Sacre du Printemps« – Forårsofret – en ballet med musik af Igor Stravinskij er en af modernismens hjørnestene. Den blev uropført af Sergei Diaghilevs »Ballets Russes« i Paris i 1913 og vakte øjeblikkelig opsigt: Både på grund af den vilde, disharmoniske musik og på grund af ballettens ekstatiske, »dyriske« tema. Balletten blev koreograferet af den store Vaslav Nijinskij, men dens handling og tema blev primært udviklet af Stravinskij baseret på en samling digte, der beskriver livet i en »primitiv« førkristen kultur i et forhistorisk Rusland. Egentlig handling er der ikke meget af: Medlemmerne af stammen fejrer forårets komme, der er konflikter med en nabostamme, en gammel kvinde tager varsler for fremtiden, en enkelt ung kvinde bliver udvalgt til at være »forårsofret«, og hun virkeliggør så denne sin skæbne ved at danse sig selv ihjel, tæppe, slut. Det grænseoverskridende var naturligvis den navnløse råhed i fortællingen. Her var ingen romantiske forviklinger, ingen navngivne hovedpersoner, ingen egentlig handling, bare det rene ritual. Tiden i årene op til Første Verdenskrig var generelt meget interesseret i »det primitive«. Picasso, som også blev en nær ven af Diaghilev, havde allerede i 1907 vakt opsigt med sit maleri af »Frøknerne fra Avignon« og sin brug af afrikanske masker i sine malerier, så der fandtes altså et miljø, balletten og dens tema kunne trives i. I moderne tid er »Sacre«, som den kaldes i daglig tale, blevet en slags modernismens mozartkugle. En reference, man til enhver tid kan gribe, fordi den trykker på alle de rigtige knapper, og i sig selv er et stykke heroisk, »grænseoverskridende« kunst. Det er altså giganter, Eva Helene Pade vil byde op til dans med sin udstilling, og ambitioner af den slags skal man til enhver tid hilse velkommen. I sin fortolkning af »Forårsofret« har Pade især taget udgangspunkt i den tyske koreograf Pina Bauschs rå og meget fysiske version fra 1975. Den foregår på et gulv dækket af jord, sådan at dansen og ekstasen sætter sig tydelige spor på dansernes hvide lærredskostumer. Pades »Forårsoffer« vil også slippe alle håndtag, men handler bare mere om ild end om jord. Udstillingen er stillet op som ti fritstående lærreder i en kvadratisk sal på museet. På den måde oplever man udstillingen som scenografi og teater. Man »læser« den som et forløb, men også som en verden man kan finde sin egen vej igennem. En verden, man selv kan fortolke. Det er heftigt, det er malerisk, det er vildt. Igen har Munch og Klimt været med på sidelinjen – og lidt Otto Dix, mener Holger Dahl.Fold sammenLæs mereFoto: Anders Sune Berg. Måske på grund af alt det kunsthistoriske mytestof, der øjeblikkeligt byder sig til, når man tænker på en forestilling som »Sacre du Printemps«, så trækker Pade store veksler på kunsthistorien – både på symbolismen generelt og specifikt på navne som Edvard Munch, Gustav Klimt, Otto Dix, Emil Nolde og mystisk nok på Edouard Manets »Henrettelsen af kejser Maximillian« fra 1867. Det hele handler som altid om forårets evige genkomst, om verdens cykliske natur, fødsel, død, vold, begær, sorg, ekstase og raseri. Her tilsat hidsige magenta og kromgule farver, solsikker med tænder, blomstrende skød, altfortærende flammer og så selvfølgelig den scene, vi alle står på. Lærrederne er alle som tableauer af en forestilling, og på værkerne »Hyldest til den udvalgte« står figurerne endda foran et scenetæppe. Eva Helene Pade kan male som få, ingen tvivl om det. Værkerne her på Arken formelig dirrer af »billedbegær«, de er så sanselige, at man har lyst til at spise dem og rammer mange steder en ren koloristisk-ekspressionistisk tone, der imponerer. Når man alligevel går fra udstillingen med en vis tøven, er det, fordi den også vil alt for meget. Der er for mange referencer, for mange lidt for banale ideer om vold og ømhed og for megen kunsthistoriskname dropping, der ikke rigtig bruges til noget. Jeg kan ikke lade være med at tænke, at museerne nogle gange har lidt for travlt med at promovere de allernyeste navne, som dermed ikke får tid til at udvikle sig i et mere roligt tempo, før de træder ind på den helt store scene. Vi så det på Ordrupgaards udstilling med engelske Flora Yukhnovich, og vi ser det lidt her, synes jeg. Der er ingen tvivl om, at Eva Helene Pade er et meget stort talent, men jeg synes, vi skal give hende lov til at være et talent lidt endnu, før hun bliver flyttet op på den store piedestal. I midten ser man maleriet »Hyldest til den udvalgte« med scenetæppe (og en hilsen til Peter Doig måske). Til venstre er det Edvard Munch, der blander sig i koret.Fold sammenLæs mereFoto: Anders Sune Berg. Derudover har Arken efter min mening truffet en alvorlig fejldisposition ved at lade kunstnerens søster, kunsthistorikeren Ane Cornelia Pade, skrive katalogets store essay. Det kan godt være, at søster Pade er den, der forstår maleren bedst, men den slags »ananas i egen juice« laver man altså ikke uden for Pladderballe, skulle jeg hilse og sige. Hele konstruktionen med de overambitiøse billeder og det søsterlige essay giver tilsammen udstillingen en aura af venskabelig »rigtighed«, der er meget uklædelig, og som trækker lidt ned i den samlede bedømmelse af udstillingen. Jeg vil glæde mig til at følge Eva Helene Pade i fremtiden, og jeg vil bestemt anbefale alle kunstinteresserede at smutte endnu en tur til Ishøj. Trods de nævnte disharmonier er »Forårsofret« en inciterende udstilling, og det er som altid en oplevelse at se en rigtig maler folde sig ud. En maler, der kan male malerier – dem har vi brug for. Eva Helene Pade Forårsofret Til 31. august 2025 Arken Museum for Samtidskunst Skovvej 100 2635 Ishøj",
        "metadata": {
            "source": "https://www.berlingske.dk/kunst/arken-skruer-op-for-beroemmelsesmaskinen-med-et-af-dansk-kunsts-helt-store",
            "image_url": "https://berlingske.bmcdn.dk/media/cache/resolve/image_x_large_vertical/image/191/1914039/24936573-det-starter-bldt-og-sensuelt-men-bemrk-de-knivs.jpg",
            "publication_time": "Onsdag d. 23. april 2025, kl. 14.20",
            "author": "Holger Dahl",
            "related_links": [],
            "attachments": []
        }
    }
}