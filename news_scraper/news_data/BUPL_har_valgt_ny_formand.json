{
    "version": "1.0",
    "document": {
        "id": 13880,
        "title": "BUPL har valgt ny formand",
        "content": "BUPLs delegerede har lørdag eftermiddag valgt Elisa Bergmann som ny formand på fagforeningens kongres i Nyborg. Elisa Bergmann vil blandt andet arbejde for, at politikerne på Christiansborg sætter mere fokus på normeringer og vilkårene for det pædagogiske arbejde, fortæller hun: »Det vil være en stor sejr, hvis den enkelte pædagog om to år kan mærke, at normeringerne og arbejdsvilkårene er forbedret, og at det er blevet lidt nemmere at gøre en forskel for børnene,« siger Elisa Bergmann i en pressemeddelelse. Regeringen har sammen med SF og Enhedslisten netop afsat en milliard kroner på finansloven til at ansætte flere pædagoger, og det ser Elisa Bergmann som endnu en anerkendelse af pædagogernes faglighed. Formandsposten i BUPL blev ledig, da Henning Pedersen i juni annoncerede, at han ikke genopstillede ved kongressen. Henning Pedersen nåede at sidde otte år som formand for BUPL, der består af 65.000 medlemmer. BNB ",
        "metadata": {
            "source": "https://www.berlingske.dk/samfund/bupl-har-valgt-ny-formand",
            "image_url": "https://berlingske.bmcdn.dk/media/cache/resolve/image_x_large/image/75/756790/7945370-fddsggrrgr.jpg",
            "publication_time": "Lørdag d. 22. november 2014, kl. 15.51",
            "author": null,
            "related_links": [],
            "attachments": []
        }
    }
}