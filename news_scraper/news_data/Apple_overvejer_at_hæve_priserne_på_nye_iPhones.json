{
    "version": "1.0",
    "document": {
        "id": 182,
        "title": "Apple overvejer at hæve priserne på nye iPhones",
        "content": "Apple overvejer at sætte priserne op, når de kommende iPhone 17-telefoner præsenteres til efteråret. Den amerikanske teknologigigant vil dog meget gerne undgå at koble prisstigningerne sammen med USAs straftold på varer fra Kina, hvor de fleste Apple-produkter samles. Det skriver den amerikanske finansavis Wall Street Journal. Den billigste iPhone 16-telefon kostede ved lanceringen i efteråret 2024 i USA 799 dollar. Med straftold vil prisen ifølge en analyse fra Rosenblatt Securities stige til 1.142 dollar,altså med 43 procent. Apple vil ifølge avisen koble prisstigningerne sammen med nye funktioner og designændringer, heriblandt etultratyndt design, sådan som ærkerivalen Samsung også netop har lanceretmed sin Galaxy S25 Edge, der blot er 5,8 millimeter tyk – altså 1,4 millimeter slankere end standardtelefonerne i Galaxy S25-serien. Der er tale om den tyndeste telefon til dato på også det danske marked, og den kan købes fra 30. maj. Hvis Apple hæver priserne, vil det hjælpe til at kunne stå imod de højere omkostninger, som straftolden har udløst. Tidligere i maj meldte Apple ud, at toldkrigen forventes at påføre selskabet en ekstraregning på 900 millioner dollar eller seks milliarder kroner i april-juni, selv om Apple vil hente flertallet af de iPhones, som skal sælges i USA i de tre måneder,fra fabrikker i Indien i stedet for i Kina. Apple arbejder på atflytte mere af sin produktion af især iPhones fra Kina til Indien. iPhone-salget udgør omkringhalvdelen af Apples samlede omsætningpå verdensplan. Apples aktiekurs steg med op til syv procent i formarkedet, efter at USA og Kina mandag i Genève i Schweiz kunne meddele, at der er indgået en90 dages våbenhvile i toldkrigen. Det betyder, at USA i de næste tre måneder sænker straftolden på varer fra Kina fra 145 til 30 procent, mens Kina omvendt nedsætter sin straftold på amerikanske varer fra 125 til 10 procent. Kina suspenderer samtidig sine begrænsninger på udførelse af sjældne jordarter, mineraler og magneter, som teknologiproducenter har svært brug for. Apple er en af de mest fremtrædende virksomheder, som rammes af præsident Donald Trumps handelskrig med hele verden, og trods aftalen består de 30 procents straftold på alt, der importeres fra Kina. ",
        "metadata": {
            "source": "https://www.berlingske.dk/virksomheder/apple-overvejer-at-haeve-priserne-paa-nye-iphones",
            "image_url": "https://berlingske.bmcdn.dk/media/cache/resolve/image_x_large_vertical/image/192/1920793/24949827-de-kommende-iphone-telefoner-str-til-at-blive-dyr.jpg",
            "publication_time": "Tirsdag d. 13. maj 2025, kl. 10.31",
            "author": "Thomas Breinstrup",
            "related_links": [],
            "attachments": []
        }
    }
}