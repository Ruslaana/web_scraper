{
    "version": "1.0",
    "document": {
        "id": 17383,
        "title": "Kæmpe stigning i dansk produktivitet",
        "content": "Den vigtige danske produk­tivitet, som længe har haltet af sted i sneglefart, brager nu i vejret med en fart, som ikke er set større i flere årtier. Det betyder, at der på danske virksomheder, og især i industrien, fremstilles betydeligt flere varer og serviceydelser med et uændret eller ligefrem faldende antal medarbejdere. Den udvikling forbedrer dansk konkurrenceevne på betydelig vis, efter en længere periode hvor der var tale om en bevægelse i en helt gal retning.  Det er hele 12 procent, produktiviteten er steget med i industrien, når første halvdel af 2010 ses i forhold til samme periode året før, viser udregninger, som er udarbejdet af økonom Michael Baunsgaard Schreiber fra Dansk Metal på baggrund af de sidste nye tal fra Danmarks Statistik. For alle brancher under ét, hvor også store servicefag er talt med, er væksten i produktiviteten på knap fire procent. »Det er en meget markant udvikling, der ikke er set større siden begyndelsen af 1990erne. For kun få år siden havde vi et fald i produktiviteten,« siger Michael Baunsgaard Schreiber.  »Stigningen på dette område er den største i mange år. Det er isoleret set en god nyhed, blandt andet fordi det kan bidrage til at forbedre vores konkurrenceevne. De sidste nye tal fra tredje kvartal bekræfter også udviklingen, da beskæftigelsen falder mens produktionen stiger,« siger Hans Jørgen Whitta-Jacobsen.   »Men selv om det går bedre nu, så ligger den danske produktivitet fortsat betydeligt under sit langsigtede niveau. Vi er lige nu ved at indhente de senere års tab af produktivitet. Vores analyser tyder på, at over en længere periode siden midten af 1990erne er produktiviteten og indkomstskabelsen vokset langsommere per arbejdstime i Danmark, end i de lande, vi helst vil sammenligne os med. Det bliver der ikke lavet om på nu, selv om vi ser en stor stigning i produktiviteten,« siger vismanden. Michael Baunsgaard Schreiber er enig i, at vi ikke kan afblæse de senere års krisedebat om den lave produktivitet, som blandt andet har været medvirkende årsag til, at regeringen har nedsat et særligt Vækstforum. Det er i fuld gang med at undersøge, hvordan udviklingen kan vendes til det bedre.  Konkurrenceevnen påvirkes af mange forhold, men normalt anses lønninger, produktivitet og valutakurser for at være de vigtigste. Men ting som design, kvalitet, markedsføring, leveringssikkerhed og meget andet spiller også ind.",
        "metadata": {
            "source": "https://www.berlingske.dk/oekonomi/kaempe-stigning-i-dansk-produktivitet",
            "image_url": "https://berlingske.bmcdn.dk/media/cache/resolve/image_x_large/image/47/470126/3360144-produktivitet.jpg",
            "publication_time": "Torsdag d. 02. december 2010, kl. 05.00",
            "author": "Lars Erik Skovgaard",
            "related_links": [],
            "attachments": []
        }
    }
}