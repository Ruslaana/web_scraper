{
    "version": "1.0",
    "document": {
        "id": 15850,
        "title": "Sådan lavede Rune et viralt superhit",
        "content": "De spørger om kvindens navn i den anden ende af forbindelsen på Chatrouletten, og så går det ellers løs. Med hjerteformede pizzaer, blomster og tilbuddet om en vielsesring sang en dansker sig ind i hjertet på en vildtfremmed pige på internettet. Rune Iversen, 28, havde skrevet om hvordan ting spreder sig viralt på internettet i sin kandidataflevering til medievidenskab i Århus. Sammen med sin ven Jeppe Vejs besluttede han sig for, at se, om de kunne føre noget af Runes universitetsviden ud i livet - Det kom sig af, at vi ville se, om vi kunne få noget til at blive viralt, og jeg havde nogle strategier fra mit studium, som vi brugte. Og så ville vi simpelthen gerne sprede noget glæde. Og det er sådan set det vigtigste, siger Rune Iversen tilbt.dk. Chatroulette, som bagmændene havde valgt som deres scene for forførelsen, har ellers et kedeligt ry. Det er nemlig almindeligt kendt, at der er mere end stor chance for at støde på brunstige mænd, der hiver sig i fjederen for åben skærm. Men det var netop dét, der fik danskerne til at vælge det sted. - Tanken var, at vi ville fortælle en historie. Og det ville være mest sødt eller charmerende, hvis vi fandt en pige, som vi ikke kendte i forvejen. Chatrouletten har et dårligt ry, men så kunne vi måske også vise, at det ikke er så slemt igen, siger Rune Iversen til bt.dk. I alt har der været otte folk med til at lave videoen, som er blevet et kæmpehit på YouTube og efterfølgende omtale på store amerikanske tv-stationers hjemmesider. Her kan du se den nu berømte video. Rune Iversen selv har stået bag kameraet, og resten er en blanding af nye og gamle venner, der alle har rodet med musik på en eller anden måde. Projektet har krævet en del planlægning. De to bagmænd har været i gang i mellem to-en-halv og tre måneder. Selve optagelserne blev skudt lørdag aften, og har nu trukket over en kvart million hits på YouTube. - Selv tegningen til sidst er tegnet 'real-time', så det har været sindssygt koreograferet, siger Rune Iversen til bt.dk Der er i alt fire timers video, og der kom cirka lige så mange gode optagelser ud af det oplyser bagmanden overfor bt.dk - De får muligvis dagens lys at se, og så kommer der måske en 'behind the scenes'-udgave, for folk er begyndt at tvivle på, om det er rigtigt. Men det er det altså, siger Rune Iversen til bt.dk Indtil videre vil både Australiens største radiokanal og den amerikanske tv-station CBS have et interview med den unge YouTube-succes.",
        "metadata": {
            "source": "https://www.berlingske.dk/kultur/saadan-lavede-rune-et-viralt-superhit",
            "image_url": "https://berlingske.bmcdn.dk/media/cache/resolve/image_x_large/image/32/326038/3915870-chatroulette.jpg",
            "publication_time": "Torsdag d. 17. marts 2011, kl. 07.29",
            "author": "Lars Dinesen",
            "related_links": [],
            "attachments": []
        }
    }
}