{
    "version": "1.0",
    "document": {
        "id": 5753,
        "title": "Dansk bagage-iværksætter satser på samarbejde med Airbnb – åbner i 36 nye byer i USA og Europa",
        "content": "I sidste uge kunne forbipasserende i efterårsblæsten på Indiakaj med rette undre sig. En flok unge mennesker i badetøj tog turen i det kolde havnebassin med klaprende tænder – men under stor jubel. Én af de efterårsbadende var 33-årige Jannik Lawaetz, stifter af Luggage Hero, som tilbyder bagageopbevaring i København, London og New York. »Vi har på et tidspunkt aftalt, at hvis vi sætter omsætningsrekord i en måned, så hopper vi alle i vandet. Og da vi satte ny rekord i oktober, selvom det er lavsæson for bagageopbevaring, så måtte vi jo en tur i vandet,« fortæller Jannik Lawaetz. Luggage Hero, der holder til i et kontorfælleskab på Indiakaj, blev stiftet i 2016, og siden er det gået stærkt. I 2017 omsatteLuggage Herofor en lille mio. kr., etablerede sig i London og New York og havde ved årsskiftet opbevaret cirka 15.000 stykker bagage. Når nytårsklokkerne ringer over København 31. december i år, vil virksomheden have rundet en omsætning på fem mio. kr., have opbevaret mere end 100.000 stykker bagage og være i fuldt sving med at ekspandere, forudser Jannik Lawaetz. I løbet af 2019 skal Lugage Hero efter planen være etableret i 36 nye byer i USA og Europa, og går alt, som det skal, vil omsætningen følge med og blive seksdoblet i løbet af året. Faktisk er Jannik Lawaetz, hans partner og medstifter Kristian Løkkegaard og virksomhedens seks ansatte allerede gået i gang med at finde partnere og butikker i blandt andet San Fransisco, Chicago, Boston, Paris og Barcelona. Det sker, selvom finansieringen ikke er 100 pct. på plads endnu. »Vi kommer til at gå ind i 36 nye byer næste år. Vi er lige i slutfasen af at lukke en tocifret millioninvestering med en gruppe danske og internationale investorer, men vi eksekverer allerede på planen. Med den omsætning, vi har nu, kan vi godt gå i gang med at udvide,« siger Jannik Lawaetz, der har ansat fem nye medarbejdere på det seneste. (Arkivfoto) Jannik Lawaetz er stifter af bagageservicen Luggage Hero. Efter succes i København, London og New York er han nu klar til at udvide servicen til yderligere 36 byer i USA og Europa i 2019.Fold sammenLæs mereFoto: Sofie Mathiassen/Scanpix. Ud over en investoraftale på vej har Luggage Hero allerede hentet en bevilling på 900.000 kr. hjem fra Innovationsfonden, som i forvejen støttede op om etableringen med penge fra fondens Innobooster- og Iværksætterpilotordninger. De nye penge fra Innovationsfonden stammer også fra Innobooster-programmet og skal gå til at tilpasse Luggage Heros system, så det kan integreres med tredjeparter, som f.eks. flyselskaber og online bookingselskaber, som så vil kunne tilbyde Luggage Heros service til sine kunder. Et panel med erhvervsfolk, der har viden om innovation og forretningsudvikling, har bevilget pengene. »Panelet konkluderede, at Luggage Hero består af et stærkt team, der har en rigtig god forretningsforståelse og allerede har vist gode kommercielle resultater. Projektet, de søgte penge til, havde en klar forretningsmæssig relevans, og teamet havde de rigtige kompetencer til at udføre det, « fortæller Søren Jensen, teamleder for Innovationsfondens Innobooster-program. Der er tale om en bevilling. Det betyder, at Luggage Hero ikke skal betale pengene tilbage. »Men vi opfatter det som en investering, fordi vi bevilger pengene, som jo er offentlige midler, i forventning om et afkast i form af vækst og beskæftigelse,« understreger Søren Jensen. Jannik Lawaetz lægger ikke skjul på, at der skal fart på Luggage Heros ekspansion. Det handler om at få erobret de vigtigste europæiske og amerikanske storbyer i en fart. For selvom Luggage Hero satser på, at kunderne selv finder frem til virksomhedens bagageopbevaringssteder via Luggage Heros app og via anbefalinger, så er det et stort mål for virksomheden at få etableret samarbejder med store lejlighedsudlejningstjenester og bookingtjenestermed Airbnb som den vigtigste.  For nylig var Jannik Lawaetz og Kristian Løkkegaard begge i Las Vegas, hvor den amerikanske brancheorganisation for boligudlejere, som tæller Airbnb og Booking.com, havde udvalgt Luggage Hero sammen med fire andre iværksættere til at konkurrere om, hvem der havde den bedste idé. De to stiftere af Luggage Hero vandt ikke, men fik lejlighed til at mødes med Airbnb og Booking.com. »Vi talte med både Airbnb og Booking.com. Meldingen var, at inden for et års tid kan Airbnb tilbyde samarbejde med tjenester som vores. De er ved at lave et system, så de kan certificere de serviceudbydere, de samarbejder med, og så laver de en markedsplads, hvor vi håber at komme med,« siger Jannik Lawaetz. »Derfor passer det med udrulningen i de 36 nye byer over det næste år. Målet er at tage en stærk position i USA, hvor vi lige nu kun har amerikanske konkurrenter, og samtidig stå stærkt i Europa, for Airbnb er også meget europæisk,« tilføjer Jannik Lawaetz. Luggage Hero var for et år siden én af vinderne afBerlingskes iværksætterkonkurrence, Berlingske Business Boostog har i år været nomineret i konkurrencen Entrepreneur of the Year. FAKTAKonceptet bag Luggage HeroLuggage Heros koncept er enkelt. Gæster, der f.eks. har overnattet i en Airbnb-lejlighed og venter på flyet, kan via en app eller hjemmeside finde en butik eller café i nabolaget, som har plads til at opbevare deres bagage mod betaling på timebasis, mens de nyder de sidste timer i byen.Via lokale partnere, som typisk vil være iværksættere eller sælgere på provisionsløn, finder Luggage Hero frem til opbevaringssteder, typisk butikker, og indgår aftale med dem. Luggage Hero går især efter opbevaringssteder tæt på trafikale knudepunkter eller f.eks. store sportsarenaer, hvor der kan være behov for midlertid bagageopbevaring.Butikken modtager bagagen, sætter en sikkerhedsstrip på, som sikring mod at kufferten bliver åbnet, mens den bliver opbevaret.Kunden tager et billede af kufferten, starter et ur, via en app, og når kunden kommer tilbage efter bagagen, stoppes uret, og kunden betaler via appen for den tid, kufferten har været opbevaret.Bagagens indhold er forsikret for op til 18.000 kr. pr. kuffert, mens den bliver opbevaret. Luggage Hero har dog endnu ikke haft brug for forsikringen.Luggage Hero tager to euro, dollar eller pund i gebyr, afhængig af, hvor i verden kunden befinder sig, og derudover som udgangspunkt én euro, dollar eller ét pund per times opbevaring.Virksomheden er i gang med at indføre et system, hvor priserne i højere grad afhænger af udbud og efterspørgsel. F.eks. er virksomheden nået frem til, at kunderne er villige til at betale mere end én euro per time for opbevaring i forbindelse med trafikknudepunkter.Kilde: Luggage HeroFOLD UD Luggage Heros koncept er enkelt. Gæster, der f.eks. har overnattet i en Airbnb-lejlighed og venter på flyet, kan via en app eller hjemmeside finde en butik eller café i nabolaget, som har plads til at opbevare deres bagage mod betaling på timebasis, mens de nyder de sidste timer i byen. Via lokale partnere, som typisk vil være iværksættere eller sælgere på provisionsløn, finder Luggage Hero frem til opbevaringssteder, typisk butikker, og indgår aftale med dem. Luggage Hero går især efter opbevaringssteder tæt på trafikale knudepunkter eller f.eks. store sportsarenaer, hvor der kan være behov for midlertid bagageopbevaring. Butikken modtager bagagen, sætter en sikkerhedsstrip på, som sikring mod at kufferten bliver åbnet, mens den bliver opbevaret. Kunden tager et billede af kufferten, starter et ur, via en app, og når kunden kommer tilbage efter bagagen, stoppes uret, og kunden betaler via appen for den tid, kufferten har været opbevaret. Bagagens indhold er forsikret for op til 18.000 kr. pr. kuffert, mens den bliver opbevaret. Luggage Hero har dog endnu ikke haft brug for forsikringen. Luggage Hero tager to euro, dollar eller pund i gebyr, afhængig af, hvor i verden kunden befinder sig, og derudover som udgangspunkt én euro, dollar eller ét pund per times opbevaring. Virksomheden er i gang med at indføre et system, hvor priserne i højere grad afhænger af udbud og efterspørgsel. F.eks. er virksomheden nået frem til, at kunderne er villige til at betale mere end én euro per time for opbevaring i forbindelse med trafikknudepunkter. Kilde: Luggage Hero ",
        "metadata": {
            "source": "https://www.berlingske.dk/virksomheder/dansk-bagage-ivaerksaetter-satser-paa-samarbejde-med-airbnb-aabner-i",
            "image_url": "https://berlingske.bmcdn.dk/media/cache/resolve/image_x_large/image/108/1080320/22418605-.jpg",
            "publication_time": "Onsdag d. 07. november 2018, kl. 11.35",
            "author": "Vibeke Lyngklip Svansø",
            "related_links": [],
            "attachments": []
        }
    }
}