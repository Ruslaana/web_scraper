{
    "version": "1.0",
    "document": {
        "id": 11429,
        "title": "Millionerne fosser ud af TDC's spilleeventyr",
        "content": "Bare to år efter at telegiganten købte 51 pct. af det nystartede selskab Bet25, har TDC valgt at nedskrive investeringen med 146 mio. kr. Det skriverFinans. »Nedskrivningen tyder på, at alt langtfra går som planlagt,« siger Mortens Imsgard, senioranalytiker i Sydbank til Finans.  Han er overrasket over den store millionlussing på Bet25-investeringen, eftersom daværende TDC-topchef Carsten Dilling var fyr og flamme, da man i 2014 annoncerede indtoget på det hastigt voksende spillemarked. Det danske marked for online sportsbetting er vokset med rekordfart til at blive et særdeles indbringende milliardmarked. Alene i 2015 spillede danskerne for 3,4 mia. kr. på nettet, hvor over 2 mia. kr. alene blev brugt på at vædde på diverse sportsgrene herunder fodbold, viser branchetal.  Det er dog ikke penge, som er endt i Bet25- og TDC-kassen. I 2014 tabte Bet25 10,5 mio. kr. på bundlinjen, hvilket tvang ejerne til at poste nye millioner i selskabet, der bl.a. er hovedsponsor i fodboldklubben Brøndby. ",
        "metadata": {
            "source": "https://www.berlingske.dk/virksomheder/millionerne-fosser-ud-af-tdcs-spilleeventyr",
            "image_url": "https://berlingske.bmcdn.dk/media/cache/resolve/image_x_large/image/14/140320/12611396-tdc.jpg",
            "publication_time": "Fredag d. 11. marts 2016, kl. 07.16",
            "author": null,
            "related_links": [],
            "attachments": []
        }
    }
}