{
    "version": "1.0",
    "document": {
        "id": 11981,
        "title": "Det Kongelige Teater står til en dundersucces – men »Billy Elliot« skulle aldrig have været på plakaten",
        "content": "Det er musicalens store emotionelle højdepunkt. Det er her, den samler alt sit sammensparede følelsesoverskud i en elektrisk kraftudladning, der gør indtryk. Det er her, dens budskab samler sig. Det budskab, der handler om at følge sin indre stemme. At vove at kaste sig ud i alt det, man ikke helt ved, hvad er, men som man er nødt til at leve ud. At blive den, det er meningen, man skal være. Når den 11-årige minearbejdersøn Billy først med sin smukke drengerøst forklarer, at dansen må være hans mål og mening i tilværelsen, og når han siden lader kroppen tale i sin energiske dans, der mikser alt fra hiphop over boksning til balletøvelser ved barren, forløses musicalen»Billy Elliot«for alvor. Den store trosbekendelse, hvor han beskriver den indre kraft, dansen får frem i ham, er et af de øjeblikke, en musical ikke må misse. Det sker heller ikke på Det Kongelige Teaters stort anlagte – næsten for stort anlagte – version på Operaens enorme scene. Det er en flot forestilling. Ikke bare på de ydre linjer, hvor Det Kongelige Teater naturligvis har kunnet give musicalen alt det, den skal have. Der er, i bogstaveligste forstand, højt til loftet: Benjamin la Cours imponerende, kolossale og magtfulde brutalismekonstruktion, et volterende system af trapper og viadukter, fremkalder 1980ernes kriseramte, nordengelske minebys moderne slum. Befolket af omfattende ensemble i alle aldre: minearbejdere og strejkebrydere, politibetjente, danseskoleelever og pubgæster. Og med et stort orkester i graven. Men væsentligst er det, at den har styr på den kønne, for ikke at sige rørende historie, der er dens store styrke. »Billy Elliot« er jo også i udgangspunktet en rigtig god musical – ikke så meget på grund af Elton Johns lidt hitfattige og småkedelige musik. Men mest af alt på grund af den varme historie og den varme miljøskildring, man ikke kan tage fra den. Den har ovenikøbet enqueertillægshistorie, hvor Billys jævnaldrende kammerat, drengen Michel, der er glad for at gå i kjole, hjælper ham til at tro på, at man skal være den, man er. Ved premieren var den lagt i hænderne på Vilhelm Kroner Ingvald med et charmerende, ligefremt humør. Var Billys store sang det ene musikalske højdepunkt, var drengenes fælles, glitrende dansenummer det andet. I det hele taget er »Billy Elliot«, nu for anden gang i Danmark, en musical med hjertet på rette sted. Skamløst sentimental? Måske. Ærligt tænkt og udført? Absolut. Det er i det hele taget dens smukt udfoldede fortællespor, at mens svanen Billy gennem sit talent får en billet ud af det udsigtsløse og begrænsende miljø, han kommer fra, er der en anden verden, der forsvinder. Alban Lendorf som den voksne Billy.Fold sammenLæs mereFoto: Miklos Szabo. Svulmende forløst på Det Kongelige Teater hen mod slutningen, hvor det opgivende minearbejdersjak med Billys far i centrum har måttet bøje sig for omstændighederne og i bogstaveligste forstand synker i jorden. Mens håbefulde Billy står foran en ny fremtid et andet sted – som det stykke kul, der forvandles til den diamant, han er. Og hvilken diamant: Når man luksuøst kan smide en halvnøgen Alban Lendorf ind i manegen som den voksne Billy, forvandlet til guldindsmurt mandlig balletprimadonna, i forestillingens sidste scene, har man noget at gøre med. Imponerende er det jo, når nationalscenen kan give musicalen en fysisk fylde, den ikke kan få andre steder. Det skal man kvittere for. Men havde det ikke været sjovere – og rigtigere – hvis nationalscenen i stedet spillede noget, der ikke var set før? Hvorfor dog ikke hæve den kunstneriske fane en smule? Det er næsten, som om den danske nationalscene på musicalområdet er blevet et anneks til operaen i Malmø, der har spillet alle de titler, man sætter på scenen. Ikke fordi Det kongelige Teater ikke må spille musicals, selvfølgelig må de det. Spørgsmålet er, om de absolut skal vælge gammelkendte titler som denne, som andre spiller på kommercielle vilkår. Det har intet at gøre med, om denne »Billy Elliot« er en god forestilling eller ikke. For det er den. En af de flot koreograferede kampscener mellem strejkende minearbejdere og politiet i 1980ernes Thatcher-England.Fold sammenLæs mereFoto: Miklos Szabo. I virkeligheden er Operaen dog ikke det ideelle sted til en forestilling som denne: Flot ser det ud, når den for eksempel kan brede sine koreograferede gadekampe mellem strejkende minearbejdere og en veritabel hær af bobbyer ud. Men for meget af sangteksterne forsvinder et eller andet sted i orkestergraven. Især i første afdeling er det lidt svært at få den rette intimitet om scenerne. Og de ind- og udgange, en musical har så mange af, tager også lige en lillebitte smule længere tid på så stor en scene. Men heldigvis er pesoninstruktionen helt i top. Vi vil jo så gerne have, at det går Billy godt. Vi ønsker faktisk endnu mere, at det lykkes for drengen, der spiller ham, at komme mere end frelst igennem. Premierens Silas Santin klarede musicalens ubønhørlige krav med både koncentration i piruetterne, klarhed i sangrøsten og først og fremmest et sympatisk spilletalent, der gjorde ham til musicalens naturlige forankringspunkt. En mindre håndfuld andre Billy’er tager over i spilleperioden – må det gå dem godt. Mads Rømer Brolin-Tani redegør både smukt og bevægende for, at den stejle fars primitive reaktioner dækker over en følsom, sorgramt sjæl. Anette Heick – bliver hun ikke bare bedre og bedre for hver opgave, hun løser? – har fundet den helt rette tone som Billys velgører, den både skrappe og moderlige danselærerinde. Christopher Læssøe og Anette Heick flankerer Billy, Silas Santin.Fold sammenLæs mereFoto: Miklos Szabo. Anne Marie Helger er herlig som bedstemor med slag i på vej over i det senildemente rollefag, Lukas Toya har glød som Billes revolutionære storebror, Camille Rommedahl er yndig som Billys afdøde mor, der går igen, og Morten Lindemann Olsen djærv som usleben bokseinstruktør. Det er, kort sagt, en dejlig forestilling. Når det nu skal være. »Billy Elliot«. Manuskript og sangtekster: Lee Hall. Musik: Elton John. Oversættelse: Heinrich Christensen (dialog) og Marie Degener Troelsen (sange). Iscenesættelse: Heinrich Christensen. Scenografi: Benjamin la Cour. Musikalsk ledelse: Robert Houssart / Joakim Hallin. Det Kongelige Teater, Operaen, Store Scene, til 12. januar.",
        "metadata": {
            "source": "https://www.berlingske.dk/scene/det-kongelige-teater-staar-til-en-dundersucces-men-billy-elliot-skulle",
            "image_url": null,
            "publication_time": "Fredag d. 22. november 2024, kl. 18.30",
            "author": "Jakob Steen Olsen",
            "related_links": [],
            "attachments": []
        }
    }
}