{
    "version": "1.0",
    "document": {
        "id": 13364,
        "title": "Sydasiatiske lande frister danske fødevareproducenter",
        "content": "Bestiller man en pizza hos Dominos eller en yoghurt hos Starbucks i Sydøstasien, er der ganske stor sandsynlighed for at sætte tænderne i danske mejeriprodukter. Nogle af verdens største restaurantkæder er blandt den danske fødevareproducent Uhrenholts kunder i regionen. Fra hovedkvarteret i Kuala Lumpur er det lykkedes Uhrenholt at vinde store markedsandele og blive den største europæiske leverandør af ost og fløde i de fleste af ASEAN-landene. Primært ved at sælge mejeriprodukter af mærket Emborg. »Vi har kørt lidt under radaren herude, men en af grundene til, at Uhrenholt købte Emborg for 11 år siden, var, at Emborg stod stærkt i Sydøstasien. De seneste fem-seks år er det så virkeligt begyndt at gå stærkt for vores forretning. Vi har hovedkvarter i Malaysia og folk i Singapore, Vietnam, Thailand, Filippinerne, Myanmar og Cambodja,« fortæller Morten Staal, senior vice president i Uhrenholt. Både lokale og internationale restaurantkæder samt supermarkeder aftager de danske produkter.  »Vi har fundet den rette hylde for vores varer herude i forhold til strategi, positionering og sortiment,« forklarer Morten Staal. Salget i regionen er blevet en vigtig indtægtskilde for Uhrenholt. Firmaet er derfor med på Sydøstasiens største fødevaremesse, der disse dage finder sted i Singapore. Det samme er 15 andre danske virksomheder fra sektoren. Messen bliver afholdt hvert andet år og har denne gang tiltrukket rekordstor interesse fra dansk side. »Hvis vi ser fire år tilbage, så var der dengang ikke interesse fra de danske virksomheder. For to år siden havde vi en stand på 80 kvadratmeter, og da måtte vi virkelig arbejde for at få fyldt de sidste meter. Denne gang har vi udvidet til 200 kvadratmeter, og der var stort set udsolgt med det samme,« forklarer branchedirektør for DI Fødevarer, Ole Linnet Juul. Øget dansk tilstedeværelse i Sydøstasien kan aflæses direkte i eksporttallene. Inden for de seneste fem år er den danske føde­vareklynges eksport til de ti sydøstasiatiske lande i ASEAN steget med 50 procent til omkring tre milliarder kroner.  Og der er god grund til at tro, at den udvikling vil fortsætte. ASEAN-sammenslutningen består af Malaysia, Singapore, Vietnam, Thailand, Filippinerne, Myanmar, Laos, Indonesien, Brunei og Cambodja. Med flere end 600 millioner mennesker er ASEAN større end både Nordamerika og EU, og samlet udgør landene verdens syvendestørste økonomi – større end Rusland, Indien og Brasilien. Væksten i de fleste af landene er høj, og en hurtigt voksende middelklasse lover godt for fremtidens forbrug og efterspørgsel. Ifølge nogle estimater vil middelklassen i 2020 tælle op mod 200 millioner mennesker. Så i en tid, hvor mange andre markeder skuffer, viser Sydøstasien positive takter. »Der er meget mere fokus på Sydøstasien fra hele verden, hvilket især skyldes, at Rusland er lukket ned, og Kina ikke importerer helt så meget som før i tiden. Samtidig har forbrugerne her fået øjnene op for kvalitet fra Europa,« vurderer Morten Staal fra Uhrenholt.  Kina er fortsat det største marked for dansk fødevareeksport i Asien. Kineserne aftog sidste år danske fødevareprodukter til en værdi af 5,9 milliarder kroner. Men særligt for små og mellemstore virksomheder kan det virke uoverskueligt at finde en strategi, der passer til verdens folkerigeste nation. »Kina er kæmpestore byer, og nogle gange kan det være svært at se, hvor man skal begynde henne. Især for små og mellemstore virksomheder. I et land som Singapore bor der fem millioner. Det er mere håndgribeligt, og samtidig er det et mere transparent samfund,« siger Ole Linnet Juul fra DI. Han understreger, at det ikke er et spørgsmål om enten-eller. Markederne i ASEAN-landene vil i mange tilfælde kunne bruges som et springbræt til Kina. ",
        "metadata": {
            "source": "https://www.berlingske.dk/business/sydasiatiske-lande-frister-danske-foedevareproducenter",
            "image_url": "https://berlingske.bmcdn.dk/media/cache/resolve/image_x_large/image/20/208038/12972604-14bussingapore-150512jpg.jpeg",
            "publication_time": "Torsdag d. 14. april 2016, kl. 07.30",
            "author": "Lasse Karner",
            "related_links": [],
            "attachments": []
        }
    }
}