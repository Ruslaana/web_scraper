{
    "version": "1.0",
    "document": {
        "id": 12079,
        "title": "Mænd og kvinder kan nu bede samme sted ved Grædemuren",
        "content": "Tel Aviv: Efter næsten 30 års kamp er det lykkes for en gruppe ikke-ortodokse jøder at få gennemtrumfet, at der skal være et område ved jødernes helligste sted, Grædemuren, hvor både mænd og kvinder kan bede. Som det er nu, er området foran muren i Jerusalems Gamle By kønsopdelt. Mænd beder sammen med mænd, kvinder beder sammen med kvinder. Søndag har Israels regering vedtaget, at der nu skal oprettes en særlig afdeling, hvor begge køn kan bede, siger en talsmand. Grædemuren er det eneste tilbageværende af jødernes gamle tempel, der blev ødelagt af romerne for lige knapt 2000 år siden. Den står i et meget omstridt område. Ved siden af på Tempelbjerget ligger al-Aqsa-moskeen og Klippemoskeen, der af muslimer regnes for islams tredje helligste sted. Ved Seksdageskrigen i 1967 erobrede Israel Jerusalems Gamle By med de hellige steder, som i øvrigt også tæller Gravkirken, der er opført ved Golgata, hvor Jesus angiveligt blev korsfæstet, og Via Dolorosa - Smertens Vej - hvor Jesus skal have slæbt sit kors. Efter erobringen etablerede Israel en plads foran Grædemuren, og det er her, der nu er en sektion, hvor kun mænd kan bede, og så en noget mindre sektion for kvinder. - Dette er virkelig banebrydende for både kvinders rettigheder og for jødisk pluralisme i Israel, siger Shira Pruce, talskvinde for reformgruppen Murens Kvinder. Hun tilføjer, at gruppen har kæmpet 27 år for at få en blandet zone ved Grædemuren. Det er meningen, at den nu skal placeres i den sydlige ende af muren. Gruppen Murens Kvinder får plads i den komité, der skal holde opsyn med den nye, blandede sektion. I komiteen kommer også liberale rabbinere, andre ikke-ortodokse repræsentanter, Israels regering og flere andre. - Det her bliver ikke drevet af ortodokse rabbinere, siger Pruce. Alle er ikke begejstret for den nye udvikling ved det hellige sted. Ortodokse rabbinere og ortodokse partier har udtrykt deres stærke modstand mod planen /ritzau/dpa",
        "metadata": {
            "source": "https://www.berlingske.dk/internationalt/maend-og-kvinder-kan-nu-bede-samme-sted-ved-graedemuren",
            "image_url": "https://berlingske.bmcdn.dk/media/cache/resolve/image_x_large/image/26/260145/12178012-grdemuren.jpg",
            "publication_time": "Søndag d. 31. januar 2016, kl. 18.59",
            "author": null,
            "related_links": [],
            "attachments": []
        }
    }
}