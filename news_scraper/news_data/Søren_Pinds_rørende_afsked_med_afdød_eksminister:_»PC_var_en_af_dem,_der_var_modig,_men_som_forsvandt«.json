{
    "version": "1.0",
    "document": {
        "id": 862,
        "title": "Søren Pinds rørende afsked med afdød eksminister: »PC var en af dem, der var modig, men som forsvandt«",
        "content": "I skyggen af tidligere forsvarsminister Peter Christensens død tænker jeg over fejhed. Han levede sit liv i lyset. Efter en kræftsygdom som 17-årig og en mor, der døde tidligt, blev han vakt til politik. Uffe Ellemanns Venstre. Og det betød noget. Peter udsprang af et jævnt og virksomt muntert liv på jord – et husmandssted i det sønderjyske, hvor faderen gik ude, og moderen gik inde. Og en dag, som det sker, når det er ondt, bankede mørket på. Det var det mørke, der slog ham ihjel som kun 49-årig. Tre gange kom det. Og to gange slog han det tilbage. Tredje gang tog døden ham. Men det, at det kom så tidligt i hans liv, gjorde, at han udviste en ualmindelig livslyst og havde en appetit som få, jeg har mødt i mit liv. »Der skal være tid til å hyg« var et vigtigt omdrejningspunkt i de år, hvor den politiske gerning, han elskede, også kunne være svær. Han levede sit liv i lyset. For Peter var det ikke for sjov. Der var ting, han ikke kunne gå på kompromis med. Og i det lys forekom det nye, der skete, ham uforståeligt. Og forfærdeligt. Han betragtede fænomener som Trump med foragt, og samtidig var han transatlantiker om en hals. »Vi kører i tyske biler, spiser fransk mad og køber amerikanske våben«, lød svaret altid, når jeg var i mit europæiske frankofone hjørne. Ingen pardon. Han var modig. Og det er her, fejheden kommer ind. For der var masser af den, fejhed. Bare ikke hos ham. Når jeg betragter de sidste 30 års politiske udvikling, kan jeg se institutioner, der tæres og nages på. Normer er sat ud af kraft. Det, han oplevede med fremtrædende personer, der ikke tog statens inderste hemmeligheder alvorligt, fyldte ham med foragt. At de fandt på i en uskøn festrus med medier at angribe det allerhelligste i vores demokrati, vakte hans vrede. Og ud kom det. Men rammesat. Aldrig ekstremt. Han foragtede fejheden. »Peter Christensen (billedet, red.) levede sit liv i lyset. Han var ikke født ind i politik. Men det, livet udsatte ham for, skikkede ham til politik.«Fold sammenLæs mereFoto: Søren Bidstrup. I disse år og dage er det, som om vi ser hen mod et demokratisk sammenbrud i slowmotion. Demokratiet er blevet for sjov. Politik er et spil. For ham var det dødeligt alvor, og det kostede ham noget. Han blev en overgang lyst i band under Fogh Rasmussens og Hjort Frederiksens ledelse, da han insisterede på, at Venstre skulle være et liberalt folkeligt parti. I modsætning til et ideologifrit kampagnekontor. Han stod, hvor han stod. Demokratier dør ikke, fordi nogen bare vælter det med magt. Demokratier vælter, fordi for mange bare glider med i de langsomme magtovergreb på institutionerne, som finder sted. For nærværende ser vi det i USA, hvor de folkevalgte i Kongressen har afgivet al magt til en præsident, der skalter og valter med tingene, som han finder for godt. Tariffer, udnævnelser – alt ellers noget, Kongressens medvirken i forfatningen er afgørende for. Men fejheden har taget de mange, der for ganske få år siden sagde det politisk stik modsatte af det, der i dag lyder fra magtens tårne. Fejhed. Vi hylder altid de modige. Churchill. Mandela. Reagan. Modstandsfolkene. Men kendetegnet for dem er ofte, at de undervejs er blevet søgt isoleret og ødelagt som få. Og i længden skal de slås med historisk revisionisme, som for eksempel Bo Lidegaards, der gang på gang på gang underkender frihedskæmpernes indsats og betydning. Både på kort og på lang sigt undergraver vi dem, der tør, kan og vil. Fordi de ubevidst udstiller vores egen fejhed. Vores egen mangel på mod. Det, vi ikke tænker over, er, at de modige, vi hylder, er de få, vi når at se overleve og sejre. Utallige flere glemmes, fordi de forsvandt undervejs. Faldt. Blev ombragt. I direkte og i overført betydning. PC var en af dem, der var modig, men som forsvandt. Da hans død blev bekendtgjort torsdag, gik flaget mentalt på halv i det politiske og mediemæssige Danmark. Skønt vælgerne vragede ham, vidste den del af Danmark, hvad det havde mistet. Jeg kunne ønske mig, at vi i det politiske liv stillede højere krav til vore valgte. At vælgerne så, at det i virkeligheden er vigtigere at vælge folk med karakter, frem for at vælge folk man er 100 procent enig med. Fordi når mørket banker på, er der brug for dem, der tør stille sig an og sige fra. Sætte alt på spil. Standse ødelæggelsen og forvitringen af de inderste hjertekamre i vores demokrati. Mod. Vi havde vel troet, at diskussionerne om selve demokratiets eksistens var ovre i vores livstid. Det er det ikke. Og realiteten er, at det er det aldrig. Frihed og demokrati er svære størrelser, der kræver noget af befolkning og af valgte. Demokratiet kan ikke bare være en tom skal, vi overlader til dem, der overtager det. Der skal være kamp og kappestrid. Valg og mange at vælge imellem. Peter Christensen levede sit liv i lyset. Han var ikke født ind i politik. Men det, livet udsatte ham for, skikkede ham til politik. Og han blev beundret og respekteret for sin analyse, sit væsen og sit ord. Og fordi, han mente ja, når han sagde ja. Og nej, når han sagde nej. Folkestyrets muld – og nu er han død. Vi må håbe, at de, der kommer efter ham, blot har en flig af hans karakter og livslyst. Fred være med ham. Søren Pind er fhv. folketingsmedlem for Venstre, fhv. minister, bestyrelsesformand samt formand for medieansvarsudvalget ",
        "metadata": {
            "source": "https://www.berlingske.dk/kommentatorer/soeren-pinds-roerende-afsked-med-afdoed-eksminister-pc-var-en-af-dem",
            "image_url": "https://berlingske.bmcdn.dk/media/cache/resolve/image_x_large/image/188/1887617/24886740-arkiv-peter-christensen-politiker-for-venstre.jpg",
            "publication_time": "Søndag d. 09. februar 2025, kl. 07.27",
            "author": "Søren Pind",
            "related_links": [],
            "attachments": []
        }
    }
}