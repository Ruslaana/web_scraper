{
    "version": "1.0",
    "document": {
        "id": 14652,
        "title": "Jan Ø. taber overraskende til sydkoreansk veteran",
        "content": "Den danske badmintonspiller Jan Ø. Jørgensen formåede ikke at følge op på sidste uges finaleplads ved Tokyo Open ved det igangværende Korea Open. Trods en seedning som nummer tre i turneringen måtte Jørgensen se sig slået i anden runde tidligt torsdag dansk tid. Han tabte 21-18, 18-21, 13-21 til den 36-årige sydkoreaner Lee Hyun Il, der rangerer som nummer 21 i verden. Jørgensen, der er nummer fem, fik en svær start på kampen og kom bagud 6-12, inden han med en god slutspurt tog første sæt 21-18. Andet sæt var meget tæt indtil 14-14, hvor sydkoreaneren tog teten og sikrede sig sættet. I det afgørende sæt var danskeren overmatchet fra begyndelsen. Lee Hyun Il kom på 5-0 og siden 10-1, og det var han aldrig i nærheden af at sætte over styr. Den sydkoreanske veteran sikrede sig sejren på sin første matchbold efter 64 minutter på banen. Derimod er Hans-Kristian Vittinghus klar til kvartfinalerne efter en sikker sejr på 21-13, 21-11 over Tzu Wei Wang. Her skal den danske nummer 12 i verden møde den sjetteseedede Son Wan Ho fra Sydkorea. Vittinghus er sidste danske repræsentant i herresingle, da også Emil Holst måtte se sig slået i anden runde. I herredouble røg Mathias Christiansen og David Daugaard ud efter to klare sæt, mens Kim Astrup og Line Kjærsfeldt i mixeddouble er klar til kvartfinalerne efter sejr i tre sæt over et kinesisk par. /ritzau/",
        "metadata": {
            "source": "https://www.berlingske.dk/sport/jan-oe.-taber-overraskende-til-sydkoreansk-veteran",
            "image_url": "https://berlingske.bmcdn.dk/media/cache/resolve/image_x_large/image/25/254622/14914981-badminton-jpn---20160929072306.jpeg",
            "publication_time": "Torsdag d. 29. september 2016, kl. 07.28",
            "author": null,
            "related_links": [],
            "attachments": []
        }
    }
}