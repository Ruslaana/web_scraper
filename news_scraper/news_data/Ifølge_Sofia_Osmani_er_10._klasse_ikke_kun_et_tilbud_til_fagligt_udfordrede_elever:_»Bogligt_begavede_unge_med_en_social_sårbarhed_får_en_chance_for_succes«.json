{
    "version": "1.0",
    "document": {
        "id": 22241,
        "title": "Ifølge Sofia Osmani er 10. klasse ikke kun et tilbud til fagligt udfordrede elever: »Bogligt begavede unge med en social sårbarhed får en chance for succes«",
        "content": "For 11 år siden vedtog folketinget en reform af folkeskolen. Længere skoledage og mere bevægelse var opskriften på at få flere godt igennem skolen. Vi var mange, der var bekymrede for konsekvenserne. Man bliver nemlig ikke nødvendigvis hverken klogere eller lykkeligere, af at være flere timer i skole. Man bliver måske snarere klogere og gladere af velforberedt kvalitetsundervisning og tid til selvvalgte fritidsaktiviteter. Folkeskolereformen blev som bekendt gennemført – og jeg tror ærligt talt, at man skal være glødende socialdemokrat for at synes, at den var en stor succes. SelvBørne- og undervisningsministeriet måtte i 2020 sande, at reformen ikke havde løftet hverken trivsel eller faglige resultater. Alligevel er der intet der tyder på, at man er blevet klog af skade. Tværtimod fortsætter reformiveren nu på ungdomsuddannelserne. Væk med 10. klasse og HF, ind med EPX. Selvom der er gode grunde til at styrke de erhvervsfaglige uddannelser – og selvom der måske i nogle dele af landet bliver kortere vej til ungdomsuddannelserne i fremtiden, så har jeg svært ved at se det geniale i at fjerne to tilbud, som vi ved har stor betydning for nogle af de mest sårbare unge. »Folkeskolereformen blev som bekendt gennemført – og jeg tror ærligt talt, at man skal være glødende socialdemokrat for at synes, at den var en stor succes,« skriver Sofia Osmani.Fold sammenLæs mereFoto: Niels Ahlmann Olesen/Berlingske. 10. klasse er ikke kun et tilbud til fagligt udfordrede elever, der nu kan vælge en EPX. Det er også et tilbud til elever med sociale udforinger og psykisk sårbarhed, der har brug for at blive lidt ældre, inden de kaster sig ud i ungdomsuddannelsernes verden. Og HF er ofte livlinen for alle dem, der ikke kan klare arbejdsbelastningen, de sociale krav og rammer på en STX, HTX eller HHX. En mulighed for – i eget tempo – at strikke en eksamen sammen. Netop fleksibiliteten i HF er også årsagen til, at inklusionsklasser ofte findes i HF-regi. Klasser hvor bogligt begavede unge med en social sårbarhed får en chance for succes. Netop denne målgruppe – dem der har evnerne til noget andet end en EPX, men som ikke har det sociale overskud til en STX – kan hurtigt blive taberne i reformen. Og så står vi med udfordringen i kommunerne. Med unge der ikke er en del af fællesskabet, som ikke passer ind de uddannelseskasser regeringen har valgt opstille, og som ikke kan få fodfæste på arbejdsmarkedet. »10. klasse er ikke kun et tilbud til fagligt udfordrede elever, der nu kan vælge en EPX. Det er også et tilbud til elever med sociale udforinger og psykisk sårbarhed, der har brug for at blive lidt ældre, inden de kaster sig ud i ungdomsuddannelsernes verden,« skriver Sofia Osmani.Fold sammenLæs mereFoto: Niels Ahlmann Olesen/Berlingske. Unge vi så skal hjælpe i de kommunale jobcentre – altså de jobcentre, som regeringen vil nedlægge og spare tre milliarder kroner på! På plussiden vil de unge – når først de har oplevet nederlag og er røget ud af uddannelses- og jobræset – være i målgruppe for regeringens »Ungeløft«. En aftale, der skal »løfte« 43.000 unge der i dag står uden uddannelse og job. En positiv indsats, bestemt. Men målet må jo aldrig være at flere fremover skal ende i målgruppen for ungeløftet! Tværtimod, må vi have en ambition om, at færre unge ender med så store sociale og psykiske udfordringer, at de må omfattes af ungeløftet. Hvis reformen af ungdomsuddannelserne skal blive en større succes end folkeskolereformen, så er det afgørende, at der findes gode og brugbare erstatninger for det, 10. klasse og HF kan i dag – og her løser EPX’en bare ikke alt! Sofia Osmani er borgmester i Lyngby-Taarbæk Kommune for Det Konservative Folkeparti ",
        "metadata": {
            "source": "https://www.berlingske.dk/kommentatorer/ifoelge-sofia-osmani-er-10-klasse-ikke-kun-et-tilbud-til-fagligt",
            "image_url": "https://berlingske.bmcdn.dk/media/cache/resolve/image_x_large_vertical/image/189/1893959/24898964-sofia-osmani-borgmester-i-lyngby-taarbk-kommune.jpg",
            "publication_time": "Fredag d. 28. februar 2025, kl. 20.40",
            "author": "Sofia Osmani",
            "related_links": [],
            "attachments": []
        }
    }
}