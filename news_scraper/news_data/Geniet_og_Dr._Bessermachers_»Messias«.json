{
    "version": "1.0",
    "document": {
        "id": 14964,
        "title": "Geniet og Dr. Bessermachers »Messias«",
        "content": "»Comfort ye, my people.« Vi kender de første ord af Händels herlige »Messias« til bevidstløshed. Vi kender faktisk hvert eneste ord af mesterværket fra 1741 til bevidstløshed. Så dejligt med lidt forandring! W.A. Mozart fik fat i de skønne satser to år før sin død og bearbejdede dem efter tidens smag. Det kunne være gået helt galt. Bearbejdelsen kunne have vandaliseret Händels musik til ukendelighed. Men arrangøren er faktisk gået til værket med masser af respekt og pietet. Og indslagene fra de nye horn og basuner med videre virker egentlig mest som åndfulde kommentarer.  Så når DR nu ville forny traditionen for »Messias« ved juletid, var Mozarts arrangement ikke den ringeste måde. Både chefdirigenten, Fabio Luisi, musikerne fra DR SymfoniOrkestret, de fire håndfulde sangere fra DRs kor og alle fire solister er gået til den anderledes udfordring med stil. Ikke så få satser med »Why do the nations« i spidsen lyder endda lettere og mere rytmisk levende på tysk. Og hvem kan glemme ideen med piccolofløjte i »Pifa« igen! Tenoren Mauro Peter og bassen Christof Fischesser er spændende bekendtskaber. Især bastypen a la Vincent van Gogh ejer en utrolig dynamik, som man siger – han kan ligesom skrue op og ned for lyden efter forgodtbefindende. Om de to damer i skikkelse af Maureen McKay og Anne Stéphany ejer helt så spændende stemmer, kan diskuteres.  Men selve ideen! Hele musikken på Mozarts måde! Den skønne »Messias« får en snert af gryende romantik, af oratorium i Haydns og Mendelssohns forstand. Koncerthusets store sal gav publikum en fornemmelse af noget helt særligt - hvad enten de kendte musikken forfra og bagfra eller ej.  Hvem:DR SymfoniOrkestret med Fabio Luisi samt Maureen McKay, Anne Stéphany, Mauro Peter og Christof Fischesser. Hvad:»Messias« af Händel i arrangement ved W.A. Mozart. Hvor:DR Koncerthuset, torsdag. »Messias« spilles også fredag.",
        "metadata": {
            "source": "https://www.berlingske.dk/koncertanmeldelser/geniet-og-dr.-bessermachers-messias",
            "image_url": "https://berlingske.bmcdn.dk/media/cache/resolve/image_x_large/image/27/270435/11577217-05magluisi2jpg.jpeg",
            "publication_time": "Fredag d. 04. december 2015, kl. 17.00",
            "author": "Søren Schauser",
            "related_links": [],
            "attachments": []
        }
    }
}