{
    "version": "1.0",
    "document": {
        "id": 21575,
        "title": "Eva Selsing vil have forældre med følelser – børn må gerne blive skældt ud: »Smid de pædagogiske bøger ud, sluk for internet-børnecoachen, glem eksperternes tips«",
        "content": "Jeg har set det samme utallige gange, i utallige varianter. Børn, som får lov at bestemme for meget, og forældre, som ikke tør eller vil sætte sig igennem. Børn, der ikke får sat grænser, som vokser op og har svært ved at respektere andre menneskers grænser. Det presser fællesskabet, som er komplet afhængigt af, at dets medlemmer lærer at indordne sig under den sociale trafiks regler. Det er ikke for at pege alt for meget fingre. Vi har alle været der; med børn, der af den ene eller anden grund ikke synes, at de behøver at høre efter. Vi har også prøvet at stå i situationer, hvor det vil være pinligt at skulle begynde at irettesætte. Det hører med til det at være forælder. Nej, det problem, jeg tænker på, er ikke de enkeltstående situationer, men det generelle tab af autoritet og hvad det betyder for børn, voksne og det offentlige rum. Med »tab af autoritet« mener jeg den udvikling i forældreskab og pædagogik, som indtil videre kulminerer i »det nye børnesyn«, og følger mange årtiers mere eller mindre ideologisk dekonstruktion af, hvad en forælder skal og må. Ifølge dette børnesyn skal forældre ikke være »autoritære«, men »autoritative«. Det vil sige, at de ikke skælder ud, men faciliterer, forklarer og ser barnets dårlige adfærd som noget, der skal forstås (og eventuelt behandles). »At lære at respektere andre menneskers følelser er en mindstebetingelse for at kunne begå sig.« Arkivfoto: Signe Goldmann/Ritzau ScanpixFold sammenLæs mere Det kan lyde rart, men ved at gøre skældud til noget »autoritært« har man også afskåret den moderne forælder fra et afgørende element i den opdragelse, ethvert barn har brug for: nemlig oplevelsen af forældrene som mennesker med følelser. Ikke kun socialpædagogisk anerkendte sindsstemninger, men menneskelige følelser. Derunder også de negative. Det burde være åbenlyst, at det er en vigtig erfaring for det lille barn at gøre: forældrene (og søskende) er det første sted, den lille prøver andre menneskers grænser af. At lære at respektere andre menneskers følelser er en mindstebetingelse for at kunne begå sig. Men også at lære at respektere (gode) autoriteter: Det er ikke mindst dét, der gør den lille krudtugle til én, der med tiden kan indgå på fornuftig vis i sociale sammenhænge. Det handler ikke om at skabe lydige robotter – tværtimod, faktisk, for kun ved at forstå fornuften i gode regler, kan man sige fra over for dårlige. Og de findes. Skældud forstået som disciplinerende grænsesætning er en forudsætning for, at far og mor overhovedet kan være forældreautoriteter. Forælderen i dag er ikke en autoritet i klassisk forstand – altså én, der sanktionerer og disciplinerer – men snarere en slags forstående socialpædagog, hvis opgave det er at »rumme« og vejlede. Men det er angstprovokerende for et barn at være den, der bestemmer. Det, man de facto signalerer til barnet, er, at der ikke er nogen, der passer på det. Det er ellers dét, der er den kærlige autoritets vigtigste rolle, som også viser sig ved at den beskytter barnet mod dets egne destruktive sider, såsom dårlig adfærd. Et lille væsen, der bruger al sin energi på at vokse op og forstå verden, og forstå sin plads i den, har ikke også overskud til at være sin egen autoritet. Det har brug for far og mor. Og ikke som socialpædagoger – det skaber en usund distance mellem forælder og barn, når pædagogik erstatter opdragelse. Man kan sige, at relationen bliver klinisk, professionel eller ligefrem terapeutisk. Børn kan ikke formulere det på den måde, men den kvalitative oplevelse af at blive behandlet sådan, i stedet for af mennesker af kød og blod med følelser, må være ubehagelig. Skræmmende, faktisk. For hvis far og mor ikke er til stede som mennesker med følelser – hvem er så til stede? Engang var det sådan, at enhver voksen havde en form for adkomst til at opdrage på dit barn, hvis det ikke var lykkedes dig selv at sende et nogenlunde velopdragent lille menneske ud i verden. Naboen, butiksmedarbejderen, onklen, buschaufføren kunne og ville sige fra, hvis de uskrevne regler for ordentlig adfærd blev overtrådt. Det er der ingen, der tør i dag. Læg dertil de socialpædagogisk-terapeutiske forældre, og resultatet er børn og unge, der bestemmer mere selv, end hvad der er godt for dem. Børn, der selv styrer deres skærmtid. Som får lov at se eksplicit voldelige film og pornografi, inden de er teenagere. Som ikke har huslige pligter. Som sidder med fødderne på togsædet og spiller høj musik i venteværelset – vé den, der formaster sig til at sige fra. Børn som er efterladt alene (af voksne, der »rummer« dem) i en skræmmende verden. Forældre skal tro lidt mere på sig selv. Lytte mere til deres instinkter – hvis du er irriteret på dit barn over, at det opfører sig dårligt, så må du gerne lade barnet det vide. Smid de pædagogiske bøger ud, sluk for internet-børnecoachen, glem eksperternes tips, som alligevel ændrer sig hele tiden. Vi har kunnet dette i tusinder af år. Mon ikke det stadig gælder? Eva Selsing er filosof og forfatter ",
        "metadata": {
            "source": "https://www.berlingske.dk/kommentatorer/eva-selsing-vil-have-foraeldre-med-foelelser-boern-maa-gerne-blive",
            "image_url": "https://berlingske.bmcdn.dk/media/cache/resolve/image_x_large_vertical/image/192/1920873/24949968-eva-selsing-taler-om-moderskab-og-en-ny-tendens-h.jpg",
            "publication_time": "Onsdag d. 14. maj 2025, kl. 20.11",
            "author": "Eva Selsing",
            "related_links": [],
            "attachments": []
        }
    }
}