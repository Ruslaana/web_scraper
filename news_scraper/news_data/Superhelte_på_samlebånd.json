{
    "version": "1.0",
    "document": {
        "id": 9685,
        "title": "Superhelte på samlebånd",
        "content": "Marvel er blevet en maskine, der spytter superheltefilm ud i et hidsigt tempo. Siden april har vi fået »Avengers: Age of Ultron«, »Ant-Man« og nu et såkaldt »re-boot« af »Fantastic Four« med nye unge skuespillere og et mere moderne look.  Den nye »Fantastic Four« starter før de fire blev fantastiske og fortæller, hvordan videnskabsnørderne Reed Richards, Susan Storm, Johnny Storm og Ben Grimm opfinder en maskine, der kan transportere dem gennem dimensionerne og derved kommer i kontakt med en mystisk energimasse, der giver dem superkræfter, de i første omgang ikke ønsker; evnen til usynlighed, til at forvandle sig til ild, et panser af sten og elastiske lemmer – der dog viser sig effektive i kampen mod superskurken Doctor Doom.  Marvel-maskinen er også denne gang velsmurt, men gode effekter kan ikke skjule, at manuskriptet er psykologisk inkonsekvent og skøjter alt for let hen over det komplekse – og derved interessante – i forholdet mellem de fire hovedkarakterer. For slet ikke at tale om, at instruktør Josh Trank (»Chronicle«) forvandler Doctor Doom, en af universets helt store superskurke, til lidt af en cliché. »Fantastic Four« er, som de øvrige superheltefilm, tænkt som en serie. Hvad: »Fantastic Four«. Hvem: Instruktør Josh Trank. Medvirkende: Kate Mara, Miles Teller, Jamie Bell. Hvor: Premiere over hele landet.",
        "metadata": {
            "source": "https://www.berlingske.dk/filmanmeldelser/superhelte-paa-samlebaand",
            "image_url": "https://berlingske.bmcdn.dk/media/cache/resolve/image_x_large/image/68/689327/10097882-06magfantasticfourjpg.jpeg",
            "publication_time": "Onsdag d. 05. august 2015, kl. 22.30",
            "author": "Louise Kidde Sauntved",
            "related_links": [],
            "attachments": []
        }
    }
}