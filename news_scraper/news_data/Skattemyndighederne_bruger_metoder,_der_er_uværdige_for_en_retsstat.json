{
    "version": "1.0",
    "document": {
        "id": 22037,
        "title": "Skattemyndighederne bruger metoder, der er uværdige for en retsstat",
        "content": "Ny praksis fra Skattestyrelsen fratager nogle virksomheder muligheden for at få prøvet deres skattesager hos uvildige instanser, herunder domstolene. Det er et massivt problem for retssikkerheden og ikke en retsstat værdigt. Som advokat med 35 års erfaring med skattesager og dermed tvister med skattemyndighederne har jeg oplevet meget. Men lige nu ser vi, at skattemyndighedernes afgørelser på helt uhørt vis truer retssikkerheden for virksomheder, der lægger milliarder i de offentlige kasser. Helt grundlæggende er skattebetalinger selvfølgelig nødvendige for at finansiere vores velfærdsstat. Det tror jeg, vi alle kan være enige om. Jeg tror også, vi kan være enige om, at der bør være en fair mulighed for at tage til genmæle overfor skattemyndighederne, hvis man er uenig i deres vurdering i en sag. Det har da også altid været et vigtigt led i skattelovgivningen, at landets borgere og virksomheder på betryggende vis kan få efterprøvet skattemyndighedernes afgørelser, hvis man er uenig i disse. Adgangen til ultimativt at gå til domstolene følger direkte af Grundloven. Uanset dette er skattemyndighederne nu i praksis begyndt at fjerne disse helt grundlæggende rettigheder for en række skatteydere. For med en ny praksis over for de virksomheder, som af skattemyndighederne er »særligt udvalgte skatteydere«, går de efter at gøre virksomheden ukampdygtig, inden de kan få deres sag ført. I praksis fratages disse skatteydere muligheden for at tage til genmæle over for Skattestyrelsen. Dette uanset om de reelt kan dokumentere, at de har ret. Herved bliver Skattestyrelsens urigtige antagelser til gældende ret. »Skattemyndighedernes praksis går i korthed ud på at begære skatteyderen konkurs før skatteyderen kan nå at få efterprøvet skattemyndighedernes vurdering.«Fold sammenLæs mereFoto: Signe Goldmann/Ritzau Scanpix. Denne praksis fra skattemyndighederne er faktisk af voldsomme retssikkerhedsmæssige og principielle dimensioner og noget, som politikerne burde interessere sig nøje for, da det ikke er en retsstat værdigt. Skattemyndighedernes praksis går i korthed ud på at begære skatteyderen konkurs, før skatteyderen kan nå at få efterprøvet skattemyndighedernes vurdering. I praksis ses det, at skattemyndighedernefremkommer med en konkursbegæring, samtidig med at de fremkommer medderes forslag til afgørelse. På den måde når skatteyderen end ikke at få mulighed for at kommentere skattemyndighedernes opfattelse – altså en helt urimelig skævhed i forholdet mellem to parter i en tvist. Hvis skatteyderen erklæres konkurs som ønsket af skattemyndighederne, vil det i praksis normalt resultere i, at skatteyderen mister den økonomiske mulighed for at få efterprøvet rigtigheden af skattemyndighedernes retsopfattelse, da skatteyderen mister rådigheden over egen økonomi og dermed mulighed for at betale for at få ført sin sag. Den nye praksis efterlader skatteyderen helt uden mulighed for en fair behandling. Og det er der ellers god grund til. For af de 6.337 sager af enhver slags, som de skatteretlige klagemyndigheder realitetsbehandlede i 2023, fik skatteyderne medhold i næsten halvdelen af sagerne. Ved den efterfølgende prøvelse ved domstolene får yderligere skatteydere medhold. Hertil kommer de mange forkerte afgørelser fra skattemyndighederne, som ikke bliver anfægtet, fordi skatteyderen enten ikke har økonomisk mulighed eller mentalt overskud til at føre en sag. Henset til alle de skatteydere, der får medhold i deres klager, skriger det til himlen, at landets skatteydere risikerer at blive kørt over, da Skattestyrelsen med den nye konkurspraksis fratager dem retten til at få deres sag prøvet ved en fair rettergang. Mit budskab til landets magthavere er, at de nøje bør overveje, om de reelt ønsker den nuværende retsstilling, hvor nogle skatteydere køres fuldstændigt over af skattemyndighederne. Dette direkte i strid med de intentioner, der ligger bag Grundlovens ord om domstolskontrol med myndighederne, samt direkte i strid med de intentioner, der ligger bag de særlige regler om administrativ kontrol i skattelovgivningen. Som virkeligheden er nu, er man reelt prisgivet, hvis man af skattemyndighederne bliver en »særligt udvalgt skatteyder«. Jeg håber, at landets politikere vil gribe ind så retssikkerheden genoprettes for alle skatteydere. Der bør være lighed for loven. Torben Bagge er skatteadvokat (H) ved Skattesagen ",
        "metadata": {
            "source": "https://www.berlingske.dk/synspunkter/skattemyndighederne-bruger-metoder-der-er-uvaerdige-for-en-retsstat",
            "image_url": "https://berlingske.bmcdn.dk/media/cache/resolve/image_x_large/image/192/1921360/24950872-torben-bagge-2019.jpg",
            "publication_time": "Torsdag d. 15. maj 2025, kl. 12.33",
            "author": null,
            "related_links": [],
            "attachments": []
        }
    }
}