{
    "version": "1.0",
    "document": {
        "id": 11399,
        "title": "Boeing henter kæmpe ordre i Mellemøsten – aktien stiger til højeste niveau i 15 måneder",
        "content": "Den trængte amerikanske flygigant Boeing har pludselig fået luft under vingerne. Med præsident Donald Trumps besøg i Mellemøsten er en ordre på op til 210 nye fly fra Qatar nemlig landet hos Boeing. Det skulle ifølge præsidenten være den største flyordre i historien til selskabet. Det statsejede Qatar Airways har indgået aftalen på 96 milliarder dollar (639 milliarder kroner) på op til 210 Boeing 787 Dreamliner- og 777X-fly. Flyene skal bygges i løbet af de næste ti år. Ifølge Boeing er der tale om 130 787 Dreamliner-fly, 30 777X-fly og en option på at købe yderligere 50 fly. Boeings aktiekurs steg med helt op til 3,1 procent, til det højeste i 15 måneder. Trumps besøg i Mellemøsten er blevet overskygget af debatten om detluksusfly, en Boeing 747-8, som Qatar ønsker at forære hamsom en midlertidig afløser for det 40 år gamle præsidentfly, Air Force One.Et nyt er bestilt hos Boeing, men det er flere år efter tidsplanen. Qatar er et af verdens rigeste lande. Ifølge Financial Times har Qatar angiveligt for et år siden forhandlet med både Boeing og europæiske Airbus om en større ordre. Aftalen om de 210 fly er en stor fjer i hatten for Boeings nye topchef, Kelly Ortberg, som kun har siddet i direktørstolen i et års tid. Ordren udvider Boeings dominans i Mellemøsten, der altid har været en stor aftager af de dyreste fly til langdistanceruter. »Efter to i træk med resultater, der slår alle rekorder, og nu denne historiske Boeing-flyordre, ekspanderer vi ikke bare, vi opbygger styrke,« lød det i en udtalelse fra topchefen for Qatar Airways, Badr Mohammed Al-Meer. Boeing har gennemlevet et 2024 i dyb krise. Det begyndte med, atet dørpanel på et Boeing 737 Max 9-fly rev sig løs i 4,9 kilometers højdeog forsvandt, så 171 skrækslagne passagerer og seks besætningsmedlemmer kunne kigge lige ud i luften gennem et kæmpe hul i flyets skrog. Det lykkedes piloterne at nødlande flyet sikkert, og ingen kom noget alvorligt til. Ulykken medførte flyveforbud, og myndighederne fandt adskillige alvorlige fejl og mangler i hele Boeings produktion. Siden blev koncernen ramt af enstrejke, der varede i syv ugerog endte med at sikre de ansatte en lønstigning på 38 procent over de næste fire år. Senest har Donald Trumps handelskrig med Kina betydet, atKina har sendt de første to af 50 fly, der i år skulle have være leveret til kinesiske købere, retur. Qatar Airways har en flåde på omkring 200 fly fra såvel Boeing som Airbus, og ifølge nyhedsbureauet Bloomberg overvejer flyselskabet at købe et mindre antal Airbus A350-fly. ",
        "metadata": {
            "source": "https://www.berlingske.dk/virksomheder/boeing-henter-kaempe-ordre-i-mellemoesten-aktien-stiger-til-hoejeste",
            "image_url": "https://berlingske.bmcdn.dk/media/cache/resolve/image_x_large/image/192/1921679/24951541-boeing-ceo-kelly-ortberg-sits-to-the-left-of-us-pr.jpg",
            "publication_time": "Torsdag d. 15. maj 2025, kl. 12.41",
            "author": "Thomas Breinstrup",
            "related_links": [],
            "attachments": []
        }
    }
}