{
    "version": "1.0",
    "document": {
        "id": 11824,
        "title": "Berlingske mener: Trump tramper på os og briterne har forladt os – det er på tide at lære tysk",
        "content": "Freude –freude Sådan lyder de første ord i Beethovens gigantiske niende symfoni, hvor vi hylder glæden – på tysk. Glæden ser vi ikke meget til i disse dage, hvor vi det ene øjeblik er bekymrede for, at rigsfællesskabet med Grønland flås i stykker for i det næste at forberede os på drakonisk straftold fra præsident Donald Trump. Det tyske valg søndag rejser også store spørgsmål. Ligesom Beethovens niende symfoni med det smukke digt af den tyske poet Schiller er en invitation til eftertanke, så er udviklingen i USA en anledning til, at vi tænker os om, når det gælder spørgsmålet om, hvor vi som nation, folk og kultur hører til.  I 80 år har vi ladet det britiske og amerikanske totalt dominere vores kultur. Som stærke demokratier og allierede er det naturligt, at vi – også – orienterer os mod urdemokratiet Storbritannien og supermagten USA. Men ubalancen er enorm. Briterne har med Brexit vendt ryggen til deres gamle ven Danmark, og man kan i hvert fald sige, at Trump gør alt, hvad han kan for at genere Danmark. Vi har i det lys aldrig været tættere forbundne til Europa siden Anden Verdenskrig end nu. Man kan med god ret spørge, hvad det egentlig er, vi har gang i som nation, når vi uden at bremse op tillader, at angelsaksisk sprog, politik og kultur har en næsten uimodsagt dominans. Der er med sikkerhed færre herhjemme, som kender navnet på førsteudfordreren til at blive Tysklands næste kansler – Friedrich Merz fra CDU – end navnet på USAs vicepræsident. Påstanden kan dokumenteres. I 2022 havde under seks procent af de danske studenter haft tysk på A-niveau, hvor det er over 55 procent, som har lært engelsk på A-niveau. Det viser tal fratidsskriftet Folkeskolen. Eleverne i folkeskolen møder først tysk i 6. klasse efter enpolitisk aftale i 2024. Man kan anføre, at engelsk er et sprog, som mange taler i EU og derfor mene, at det er lige meget at kunne tysk eller fransk. Kernen er imidlertid, at vi ikke kan forstå, hvad der sker i det tyske eller franske samfund uden et vis udbredt kendskab til sprogene herhjemme og blandt medlemmerne af pressen. Det engelske sprogs dominans herhjemme er vokset ud af Anden Verdenskrig og USAs stærke kulturelle påvirkning, som eksploderede efter krigen. Vi kommer næppe nogensinde til at tilgive tyskerne helt for Besættelsen 1940-1945 eller krigen i 1864. »Der er med sikkerhed herhjemme færre, som kender navnet på førsteudfordreren til at blive Tysklands næste kansler – Friedrich Merz fra CDU – end navnet på USAs vicepræsident.«Fold sammenLæs mereFoto: Ronald Wittek/EPA/Ritzau Scanpix. Fra Fleggaard ved grænsen til Hamburg og Berlin har danskerne et forhold til Tyskland, men vi nærer en tilsyneladende historisk betinget modstand mod at forstå tysk, tysk kultur og politik. DR har i enfin artikelseriestartet debatten med en god timing i det tyske valg. Hvis vi ikke forstår, at vi kulturelt og politisk er knyttet snævert til Tyskland og til, Sverige, Norge og Frankrig, fatter vi virkelig ikke ret meget. Det ligner åndelig dovenskab at være ligeglad med alle andre sprog end engelsk. Vi er med vores omfavnelse af det britiske og amerikanske med til at skabe et vrangbillede af, hvem vi er som folk og af vores dybe bånd til tysk, fransk, nordisk og europæisk kultur. Det er et kolossalt politisk svigt, at politikerne lader stå til på Gud ved hvilket årti og ikke som det mest oplagte insisterer på, at børn lærer tysk fra 1. klasse og løbende gennem skolen møder svensk, norsk, såmænd oldnordisk og fransk. Og tænk, hvis vi så en dag kunne både høre og forstå Beethovens håbefulde niende symfoni på originalsproget;»Alle Menschen werden Brüder«fungerer lidt bedre som en idé, hvis vi bare fatter en lille smule af, hvad hinanden siger. THOMAS BERNT HENRIKSEN ",
        "metadata": {
            "source": "https://www.berlingske.dk/ledere/berlingske-mener-trump-tramper-paa-os-og-briterne-har-forladt-os-det-er-paa",
            "image_url": "https://berlingske.bmcdn.dk/media/cache/resolve/image_x_large_vertical/image/188/1886940/24885627-blomster-ved-ludvig-van-beethovens-grav-i-wien-de.jpg",
            "publication_time": "Lørdag d. 22. februar 2025, kl. 18.23",
            "author": null,
            "related_links": [],
            "attachments": []
        }
    }
}