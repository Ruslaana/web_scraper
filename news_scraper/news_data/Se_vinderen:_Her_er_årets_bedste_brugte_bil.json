{
    "version": "1.0",
    "document": {
        "id": 1484,
        "title": "Se vinderen: Her er årets bedste brugte bil",
        "content": "18 bileksperter har nu kåret den brugte bil, der er det bedste køb lige nu. Årets Brugtbil 2025. Vinderen er valgt ud fra kriterier som økonomien og kvaliteten af bilen i den brugte udgave. Samlet set er det dermed en øvelse i at finde den brugte bil, der giver en køber mest værdi for pengene. Det blev elbilen Cupra Born fra det spanske ben af VW-koncernen, der løb med sejren. De øvrige biler i finalen var også elektriske og omfattede Polestar 2, VW id. 4, BMW iX3 og Audi Q4 e-tron i den nævnte rækkefølge. Cupra Born er netop blevet årets brugte bil i Danmark – kåret af en række bileksperter.Fold sammenLæs mereFoto: Lars Krogsgaard. Vinderbilerne siden 2021 har også været elbiler. Der sælges hvert år cirka 450.000 brugte biler i Danmark, og kåringen er tænkt som et pejlemærke, som køberne kan navigere efter. Blandt de 18 medlemmer af juryen bag Årets Brugtbil havde syv af dem Cupra Born på førstepladsen i afstemningen. Deres valg støttes af brugernes rating på den digitale handelsplads Bilbasen, hvor den samlede vurdering er 4,7 ud af 5, hvilket er blandt de højeste vurderinger, en bil nogensinde har opnået. »Cupra Born er mit første valg, da den kan fås med fem års garanti. Designet er smart, og bilen kan repareres i højvoltbatteriet,« siger Yasser Abaiji, jurymedlem og teknisk konsulent hos FDM. Han påpeger, at Cupraen deler teknologi med andre modeller fra VW-koncernen som Skoda Enyaq og VW id. 3 og ID.4. Derfor forventes der at komme stor konkurrence på dele og reparationer i fremtiden, hvilket vil gøre bilen billigere at reparere. Det spiller også en rolle, at Cupra Born blev lanceret i 2021 med en fabriksgaranti på fem år, hvor en del andre mærker kun tilbyder tre års garanti. Redaktør Jens Velling fra bilsitet Hvilkenbil.dk påpeger, at købere får meget værdi for pengene, fordi Cupra Born har tabt en del i forhold til nyprisen samt har meget lave driftsomkostninger. En beregning af den samlede økonomi ved at eje en Cupra Born, som Bilbasen har lavet, viser en pris på cirka 2,11 kroner pr. kilometer. I det seneste år er priserne på brugte elbiler faldet markant, og det er en af årsagerne til, at totalomkostningerne ved at eje en elbil er billigere end ved tilsvarende benzin- og dieselbiler. Her er de øvrige nøgletal for Cupra Born:",
        "metadata": {
            "source": "https://www.berlingske.dk/dine-penge/se-vinderen-her-er-aarets-bedste-brugte-bil",
            "image_url": "https://berlingske.bmcdn.dk/media/cache/resolve/image_x_large/image/192/1921447/24951019-der-kommer-flere-og-flere-elbiler-i-danmark-og-i.jpg",
            "publication_time": "Torsdag d. 15. maj 2025, kl. 08.55",
            "author": "Povl Dengsøe",
            "related_links": [],
            "attachments": []
        }
    }
}