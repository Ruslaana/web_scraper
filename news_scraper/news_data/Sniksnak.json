{
    "version": "1.0",
    "document": {
        "id": 13762,
        "title": "Sniksnak",
        "content": "I en artikel i Berlingske (3. april) hævdes det, at partierne i deres propagandakampagner forud for valget »sparker nedad« mod »udvalgte svage befolkningsgrupper«. Eksemplerne er Venstres 454.215 kr.-reklame og Socialdemokratiets kommer du til Danmark, skal du arbejde-kampagne. Til støtte for tesen er indkaldt forfatteren Knud Romer og filosoffen Malene Trock Hempler. Den professionelt indignerede Knud Romer eksploderer som altid villigt i en påstand om, at man driver »en smålig forbitrelsens politik«, og Malene Trock Hempler, der har en universitetsgrad i filosofi, hvilket endnu ikke har gjort nogen til filosof andre steder end i medierne, påstår, at politikerne fremmer en tankegang, der frikender systemet og anklager individet. Ingen af påstandene har noget med kampagnerne at gøre. Både Romer og Hempler fremmaner nogle spøgelser baseret på påstande om vælgernes reaktioner, som de intet ved om. Groft sagt foreslår Berlingske, at man erstatter klicheen »de svage« med en undersøgelse af, hvad det egentlig vil sige at være svag i Danmark år 2015. Derimod behøver man ikke undersøge, hvad det vil sige at være svagt tænkende, for det har man lige givet et par konkrete eksempler på.  ",
        "metadata": {
            "source": "https://www.berlingske.dk/groft-sagt/sniksnak-0",
            "image_url": "https://berlingske.bmcdn.dk/media/cache/resolve/image_x_large/image/4/44384/6162278-groft-sagt-claes-kastholm-hansen-hoved.jpg",
            "publication_time": "Mandag d. 06. april 2015, kl. 22.30",
            "author": null,
            "related_links": [],
            "attachments": []
        }
    }
}