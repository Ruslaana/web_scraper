{
    "version": "1.0",
    "document": {
        "id": 17072,
        "title": "København låner tyskerne fin kunst",
        "content": "Et uventet møde kan - som bekendt - føre til mange ting, også i museumsverdenen. Således førte en tilfældig, men inspirerende samtale i en billetkø i Berlin i 2011 til, at Den Hirschbrungske Samling nu laver en stor udvekslingsudstilling med Hamburger Kunsthalle. Under titlen »Dänemarks Aufbruch in die Moderne. Die Sammlung Hirschsprung von Eckersberg bis Hammershøi« har den Hirschsprungske Samling lånt 70 af museets bedste værker ud til Hamburger Kunsthalle. SE BILLEDERNE:Se Ancher, Krøyer og de andre, der skal på udveksling, her. Ligeledes får Hirschsprung i København fint besøg af en række fremragende værker fra Hamburger Kunsthalle under titlen »Til låns. Hamburger Kunsthalle gæster Hirschsprung«.  - Vi ser i disse år, hvordan danskere får større og større interesse for Tyskland, og hvad nabolandet har at byde på. Mange rejser særligt til Berlin og Hamburg bl.a. for at opleve den tyske kultur- og kunstscene, og hvad de rige museer har meget at byde på. Vi er rigtig glade for at kunne introducere Danmark for et udpluk af denne spændende periode af tysk kunst, hvor der bl.a. med den såkaldte ”Hamborgskole” har vist sig overraskende mange nære forbindelser til det danske kunstmiljø. Udvekslingen af udstillingerne falder således fint i tråd med den i 2012 indgåede aftale mellem København og Hamburg om at styrke de kulturelle relationer, siger museumsdirektør på Den Hirschsprungske Samling, Marianne Saabye, i en pressemeddelelse.  I arbejdet med udstillingen er der også dukket historiske stærke bånd op mellem de to kunstinstitutioner. Det viser sig nemlig, at tidligere direktør for Hamburger Kunsthalle, Alfred Lichtwark kendte og spillede en rolle for Heinrich Hirschsprung, og ligeledes stod i mangeårig, nær venskabelig kontakt med kunsthistorikeren Emil Hannover, der blev Hirschsprungs første direktør. Gennem de to kunsthistorikeres hidtil ukendte brevveksling kan man bl.a. se hvorledes Lichtwark beundrede Hirschsprung og tillige var stærkt engageret i museets tilblivelse i København. - Hamburger Kunsthalle er et af de betydeligste museer i Tyskland, og der holdes overalt i det faglige miljø øje med de udstillinger, de viser. Jeg betragter derfor vores udstilling på Hamburger Kunsthalle som en eneståede god chance for vise dansk kunst af høj kvalitet i et internationalt miljø, siger Marianne Saabye. Udstillingen på Hirschbrung åbner 23. september, mens den tyske pendant kan ses fra 20. september. SE BILLEDERNE:Se Ancher, Krøyer og de andre, der skal på udveksling, her.  Den Hirschsprungske Samling er grundlagt af den københavnske tobaksfabrikant Heinrich Hirschsprung og hustru Pauline Hirschsprung. I 1902 skænkede Heinrich og Pauline Hirschsprung deres imponerende kunstsamling, der giver et fremragende billede af dansk kunst i 1800-tallet, til den danske stat, og i 1911 åbnede Den Hirschsprungske Samling i Østre Anlæg i et nybygget museum med facade ud mod Stockholmsgade. Museet har siden været åbent for offentligheden og fremviser en samling på over 500 udstillede værker i fine interiører, der også rummer møbler fra kunstnernes hjem. ",
        "metadata": {
            "source": "https://www.berlingske.dk/kultur/koebenhavn-laaner-tyskerne-fin-kunst",
            "image_url": "https://berlingske.bmcdn.dk/media/cache/resolve/image_x_large/image/42/429629/6775520-lieberman.jpg",
            "publication_time": "Onsdag d. 04. september 2013, kl. 08.00",
            "author": "Jesper Eising",
            "related_links": [],
            "attachments": []
        }
    }
}