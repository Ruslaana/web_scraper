{
    "version": "1.0",
    "document": {
        "id": 10378,
        "title": "Hospitalspræst: Corona har efterladt mange med åndelige senfølger – en af dem er den desperate far i en bil på Rigets parkeringsplads",
        "content": "Forleden havde jeg en samtale med en yngre mand, der var blevet så alvorlig syg af covid-19, at han fra velkendte influenzasymptomer gik til alvorlige vejrtrækningsproblemer, og endte i respirator. »Jeg har været igennem helvede«, som han sagde. Ikke kun fysisk, han havde også angst og hallucinationer og panik. Behandlingen var afsluttet med succes, og nu han skulle hjem. Alle var glade – undtagen manden. Hans liv var ændret for altid. Han var ramt, og nu kunne alt ske. Følelser af tomhed, angst og meningsløshed betød, at han ikke var i stand til at fejre at være »kommet ud på den anden side«. Foran ham ligger et kæmpe arbejde med at genopbygge sig selv. Han har psykiske og åndelige senfølger. Man er ikke rask, fordi man er færdigbehandlet. Det gælder coronapatienten. Men det gælder også vores samfund, som netop har vinket farvel til alle restriktioner og derfor forhåbentlig er mere eller mindre »færdigbehandlet«. Nu kommer de samfundsmæssige senfølger. Men ligesom patientens pårørende vil vi bare videre og kan ikke se, hvordan vi som samfund lider af voldsomme coronasenfølger. Samfundet er sygt. På grund af vores besættelse af behandling, facts og tørre tal og vores manglende fokus på de mentale og åndelige følger, står vi nu og mangler en plan til »efterbehandlingen«. Jeg blev ellers så opløftet, da statsministeren på et tidspunkt sagde, at nu skulle vi i gang med at lære af pandemien. Men det viste sig, at hun talte om vacciner og smittebegrænsning. »Det er faktisk o.k. at være gået en smule i stykker – det er vi alle sammen ind imellem. Og det kan vi godt tåle, hvis vi tør magtesløshedens fællesskab. Vi bliver bedre mennesker af det.«Fold sammenLæs mereFoto: Henning Bagger. Jeg havde håbet, at hun tænkte på, hvordan coronapandemien gav os mulighed for at genlære den universelle, men i denne del af verden stort set glemte sandhed, at døden er en del af livet, og at vi på lange stræk ikke kan styre, hvad der sker os, og hvad vi rammes af. Men denne vigtige livslektie kræver, at vi overgiver os til det faktum, at vi ikke kan styre vores liv i nær samme grad, som vi går og bilder os ind. Og at muligheden for at dø – når som helst – er en afgørende del af livet, som vi skal kunne være med for ikke at blive lammet af angst og i praksis holde op med at leve. Hvis vi ikke kan være med døden og magtesløsheden, trækkes vi rundt ved næsen af den.  Jeg frygter, at retorikken om, at ingen måtte dø af corona, og at vi nu er ude på den anden side, har gjort vores dødsangst endnu værre. Jeg frygter, at coronakrisen ikke har oplyst mange af os – jeg frygter, at vi på længere sigt er blevet mere åndeligt umodne af den – ikke mindre. På Rigshospitalet har vi selvfølgelig behandlet mange coronapatienter. Og jeg ser mange ligheder mellem, hvordan den enkelte patient påvirkes af sygdomsforløbet, og hvordan samfundet som helhed er blevet påvirket af corona. Et behandlingsforløb begynder med en diagnose, der kan medføre både chok, krise og forvirring. Så går behandlingen i gang, som tit er så hård, at patienten bruger al energi på at overleve. Så kommer »efterbehandlingen«, hvor patienten skal vende tilbage til et forandret liv. Her rammes patienten ofte af eksistentielle kriser: »Hvis verden er sådan her, har jeg ikke lyst til at være i den?«, eller »Hvis jeg ikke styrer mit eget liv, hvem gør så? – for der er tydeligvis ikke styr på det«. Mange patienter rammes af en lammende meningsløshed og håbløshed. Men de, der står igennem stormen, ender ofte med en meget klarere fornemmelse af, hvem og hvad, der er reelt er vigtigt i livet. Og det er meget værd. Samfundet fik diagnosen corona for snart to år siden. Der var frygt, til tider panik og kaos. Succeskriteriet var, at ingen skulle dø af corona. »Ethvert coronadødsfald er en tragedie«, sagde statsministeren  – og så var retningen sat. Behandlingen lykkedes – ud fra et sundhedsmæssigt perspektiv. Så nu burde vi vel også være ude på den anden side. Men det ikke er nok at se på det rent sundhedsfaglige. Vi er også nødt til at hele alle de mentale og åndelige corona-senfølger, som først nu begynder at vise sig. Børns mistrivsel, ensomhed, udsatte operationer, uopdagede (dødelige) sygdomme, virksomheders endeligt, økonomi – fortsæt selv den MEGET lange liste. På Rigshospitalet mødte jeg dem, der senere døde af corona – og jeg mødte deres nærmeste. Det var hårdt. Men alligevel fyldte de, der blev påvirket af coronarestriktionerne, mest i mine sjælesørgeriske samtaler: Den unge kvinde, der blev diagnosticeret med en uhelbredelig kræft, og som hverken måtte have sin mand med, da hun fik beskeden, eller da hun vågnede op efter en otte timers lang operation. Hun lever nu med sin sygdom, men dét, der egentlig fylder for hende, er hendes angst over at have gået helt alene gennem et brutalt sygdomsforløb. Der var også den desperate og afmægtige far, jeg måtte have samtale med i en bil på Rigshospitalets parkeringsplads, fordi han ikke måtte komme op til sit syge barn, da der på grund af coronareglerne kun måtte være én forælder ad gangen. Eller de læger og sygeplejersker, der i al deres medmenneskelighed brød loven og trodsede restriktionerne ved at smugle pårørende ind, så de kunne være ved deres elskedes dødsleje. Alle disse mennesker er ikke ude på den anden side – alt er ikke, som det var. De mennesker har stadig store mentale og åndelige åbne sår, som vil give ar for livet. De er ramt af åndelige corona-senfølger. Og det er vi som samfund også. Jeg tænker på alle de udsatte operationer – hvornår skal de afvikles? Hvor mange corona-senfølger af både fysisk og psykisk karakter vil give lange sygemeldinger og derfor påvirke arbejdsmarkedet? Vil alle de alvorlige uopdagede sygdomme belaste sundhedsvæsenet? Hvordan påvirker det en hel generation af børn, der har levet bag en skærm i lange perioder? Vil vi se en stigning i diagnoser som angst og depression? Vil ensomheden stige? Og allermest grundlæggende: Har coronaen gjort vores allerede voldsomme dødsfornægtelse og angst værre i stedet for bedre? For dem, der KAN holde ud at se døden og afmagten i øjnene, har pandemien åbenbaret for os, at vi alle kan blive ramt af livet, og at vi i sidste ende er sårbare og afmægtige. Netop den erkendelse kunne have skabt dét fællesskab, vi har brug for, når vi mister magten over livet, men blot må være med afmagt, taknemmelighed, meningsløshed, sorg og glæde – alt dét, der gør os til mennesker. At komme ud »på den anden« side kræver mere end 0 procent dødsfald, grøn kurve og vaccineprogrammer. Det kræver, at vi erkender, at en krise river ned og ødelægger. Problemet er blot, at vi ikke tillader, at vi er ødelagte. Vi vil straks repareres. Men det er faktisk o.k. at være gået en smule i stykker – det er vi alle sammen ind imellem. Og det kan vi godt tåle, hvis vi tør magtesløshedens fællesskab. Vi bliver bedre mennesker af det. Lotte Mørk er præst på Rigshospitalet  ",
        "metadata": {
            "source": "https://www.berlingske.dk/kronikker/hospitalspraest-corona-har-efterladt-mange-med-aandelige-senfoelger-en",
            "image_url": "https://berlingske.bmcdn.dk/media/cache/resolve/image_x_large/image/151/1513351/24001562-bmr.jpg",
            "publication_time": "Mandag d. 07. februar 2022, kl. 20.00",
            "author": null,
            "related_links": [],
            "attachments": []
        }
    }
}