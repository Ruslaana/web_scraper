{
    "version": "1.0",
    "document": {
        "id": 711,
        "title": "Medlem af LAs Ungdom: Når børn fylder 13, skal de være medlem af en forening eller have et fritidsjob – ellers mister forældrene retten til børnepenge",
        "content": "Hele meningen med folkeskolen er, at den skal forberede eleverne til videre uddannelse og give dem lysten til at lære mere – ikke, at al lærdom skal presses ned over dem mellem klokken 8 og 15 hver eneste dag. Dannelse er langt mere end boglige fag, og sandheden er, at ægte dannelse ofte finder sted uden for klasselokalet. Alt skal ikke læres inden for skolens fire vægge. Derfor må vi gentænke skolens rolle og sætte fokus på foreningslivet og arbejdsmarkedet som centrale aktører i vores børns dannelse. I stedet for lange skoledage bør vi have kortere dage med et klart krav: At unge fra 13-års-alderen og op engagerer sig aktivt i foreninger eller tager et fritidsjob. Lad det være en politisk ungdomsforening, den lokale fodboldklub, en skakklub, eller endnu bedre: lad det være et fritidsjob. Her lærer man om ansvar, samarbejde og respekt for andre i praksis, og man oplever hurtigt, hvordan ens indsats gør en forskel. Mit konkrete forslag er simpelt: Fra det 13. år skal børn være medlem af en forening eller have et fritidsjob. Er man ikke aktiv som enten fodboldspiller, medlem af en politisk ungdomsorganisation, skakklubben eller måske som træner for U8-holdet, mister forældrene retten til børnepenge. Det giver forældrene et direkte incitament til at støtte deres børn i at engagere sig aktivt i samfundet. Hvis vi som samfund er villige til at kræve, at børn bruger deres hverdag i skolen, kan vi også kræve, at de bruger tid udenfor skolen på meningsfulde, dannende aktiviteter. Især, hvis man ligeledes gør skoledagene kortere, så der rent faktisk er tid til det. Undersøgelser fra Dansk Ungdoms Fællesrådviser netop, at unge, der er aktive i foreningslivet eller har fritidsjob, oplever bedre trivsel, højere selvværd og mere motivation for både skole og karriere. Hvis vi ønsker en generation, som tidligt tager ansvar uden for skolens rammer, skal vi give dem muligheden. Derudover lærer de yderligere at håndtere konflikter bedre, de udvikler stærkere sociale færdigheder og får lettere ved at indgå i fællesskaber senere i livet – hvilket samtligebørne- og ungepsykologer også understreger. Derfor bør vi turde stille klare krav til, at unge engagerer sig. Det er ikke blot ideologisk ønsketænkning fra mig som liberal, men rettere et veldokumenteret redskab for unges trivsel og vores samfunds fremtid. For at styrke motivationen yderligere skal unge under 18 år helt fritages for at betale skat af deres løn i fritidsjob. Når børn og unge mærker, at deres indsats resulterer i flere penge mellem hænderne, oplever de en større glæde ved deres arbejde og føler tydeligt, at de gør en forskel. Vi forbinder dem tidligt med arbejdsmarkedet, så de lærer værdien af at tjene egne penge og udvikler en stærk arbejdsmoral. Denne tidlige erfaring skaber samtidig en naturlig interesse for at tage uddannelser inden for områder som handel, håndværk og service – sektorer, hvor Danmark står over for en akut mangel pånæsten 100.000 faglærteallerede inden 2030. Kortere skoledage med større fokus på foreningsliv og arbejdsmarked er en del af løsningen på den mistrivsel og manglende dannelse, vi ser i dag. Sagi Halevi er medlem af Liberal Alliances Ungdom ",
        "metadata": {
            "source": "https://www.berlingske.dk/synspunkter/medlem-af-las-ungdom-naar-boern-fylder-13-skal-de-vaere-medlem-af-en",
            "image_url": "https://berlingske.bmcdn.dk/media/cache/resolve/image_x_large_vertical/image/191/1912843/24933654-sagi-halevi-er-af-jdisk-afstamning-og-stopper-nu.jpg",
            "publication_time": "Søndag d. 20. april 2025, kl. 19.20",
            "author": null,
            "related_links": [],
            "attachments": []
        }
    }
}