{
    "version": "1.0",
    "document": {
        "id": 5960,
        "title": "»Folk vil sige mange ting om mig, når jeg dør,« siger Bill Gates – og lover at give sine penge væk",
        "content": "Medstifteren af softwaregiganten Microsoft og verdens femterigeste mand, Bill Gates, forventer nu at have givet det meste af sin formue væk, når kalenderen viser 2045. Den 69-årige amerikaner, som lige nu erpersonligt god for en formue på 168 milliarder dollar(1,1 billioner kroner), skruer op for sine donationer til godgørende formål. »Folk vil sige mange ting om mig, når jeg dør, men jeg er besluttet på, at »han døde rig« ikke vil være en af dem,« skrev Bill Gates selv i et blogindlæg torsdag. Han har allerede gennem sin ogekskonen Melinda French Gates' fond givet 100 milliarder dollar til sundheds- og udviklingsprojekter, og han forventer over de næste 20 år at bruge endnu 200 milliarder dollar, afhængigt af markedsudviklingen og inflationen, eftersom en betydelig del af hans formue består af aktier. Holder han tempoet, vil 99 procent af hans formue være brugt i 2045. På det tidspunkt forventer han, at der vil være andre rigmænd, der bedre kan håndtere de fremtidige udfordringer. Bill Gates stiftedesammen med Paul Alleni 1975 it-virksomheden Microsoft, som siden er blevet en teknologigigant takket være styresystemet Windows og Office-kontorpakken med programmer som Word, Excel og PowerPoint. I dag er Bill Gates helt ude af Microsoft, som han i 2000 forlod som topchef og i 2014 som bestyrelsesformand. Han har siden ligesom en række andre rigmænd, med navnkundige Warren Buffett som det store forbillede, brugt af sin formue til at støtte godgørende formål. Kritikere har dog sagt, at det sker for at undgå at betale skat, og at Bill Gates' enorme investeringer har givet ham en uhørt magt over det globale sundhedssystem. Hans donationer er målrettet at forhindre forudsigelige sygdomme, som slår mødre og børn ihjel, at stoppe infektionssygdomme som malaria og mæslinger samt at kæmpe mod den fattigdom, som hundreder af millioner lever under. Bill Gates kritiserer samtidig voldsomt de store nedskæringer, som hans rigmandskollegaElon Musk– verdens rigeste – har gennemført i det offentlige USA som del af makkerskabet med præsident Donald Trump. »Disse nedskæringer vil dræbe ikke blot børn, men millioner af børn. Det ville man ikke have forventet, at verdens rigeste person ville gøre,« lød den syrlige kommentar fra Bill Gates i et tv-interview. Elon Musk, hvis politiske engagement harramt Tesla, som han er topchef for og storejer i, hårdt, svarede efterfølgende i en kommentar på det sociale medie X, som han selv ejer, at »Gates er en kæmpe løgner«. Omkring 80 procent af det amerikanske hjælpeprogram USAID er blevet skåret væk af Elon Musk og hans folk i det såkaldte Department of Government Efficiency (DOGE). Han kritiserer også Storbritannien og Frankrig for at skære ned på deres internationale hjælpebudgetter. »Det er uklart, om verdens rigeste lande fortsat vil hjælpe de fattigste,« skriver Bill Gates i blogindlægget, hvor han lover at fortsætte sin egen fonds støtte. Den vil i 2026 nå op på et budget på ni milliarder dollar og året derefter på omkring ti milliarder. ",
        "metadata": {
            "source": "https://www.berlingske.dk/virksomheder/folk-vil-sige-mange-ting-om-mig-naar-jeg-doer-siger-bill-gates-og",
            "image_url": "https://berlingske.bmcdn.dk/media/cache/resolve/image_x_large_vertical/image/191/1919769/24947727-tidligere-microsoft-topchef-bill-gates-lovede-tors.jpg",
            "publication_time": "Fredag d. 09. maj 2025, kl. 10.27",
            "author": "Thomas Breinstrup",
            "related_links": [],
            "attachments": []
        }
    }
}