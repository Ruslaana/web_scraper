{
    "version": "1.0",
    "document": {
        "id": 18516,
        "title": "Clooney tæller kampvogne med satellitter i Sudan",
        "content": "Det lyder næsten som en scene fra en af de actionfilm, George Clooney er blevet rig og berømt på at spille med i. På et kontor i Massachusetts sidder Nathaniel Raymond og nærstuderer satellitfotografier af Afrika. Mere præcist området omkring Sydkordofan, hvor stridende parter jævnligt angriber civile. På kortene kan han både se og dokumentere krigshandlinger som bombeangreb og landsbyafbrændinger, men også forudse mulige angreb, når f.eks. større mængder soldater og materiel flyttes rundt i landet. På den måde kan civilbefolkningen advares og nå at flytte, skriver The Guardian. Nathaniel Raymond er leder af projektet Satellite Sentinel Project, der er stiftet af hollywoodstjernen George Clooney, der har fået hjælp og sponsorater af Google og DigitalGlobe. Men skuespilleren, der er kendt for sin kamp for Sudan, støtter også selv projektet med store donationer fra sin private formue. Programmet er det første af sin slags i verden, men fordi det nu giver menneskerettighedsorganisationer en mulighed for ikke kun, som Nathaniel Raymond siger, at fotografere grave, men for aktivt at forsøge at forhindre drab på civile, overvejes det allerede at udbrede det, f.eks. til Syrien. George Clooney har længe været aktiv i kampen for lokalbefolkningen i Sydsudan, ogblev i sidste uge arresteret, da han i en planlagt aktion blokerede den sudanesiske ambassade i Washington sammen med flere borgerretsforkæmpere. Jeg forsøger blot at henlede opmærksomheden på de uskyldige børn i Sudan, sagde Clooney til den fremmødte presse, da han blev ført bort af politiet med hænderne fikseret på ryggen. Filmstjernen blev senereløsladt mod kaution.",
        "metadata": {
            "source": "https://www.berlingske.dk/internationalt/clooney-taeller-kampvogne-med-satellitter-i-sudan",
            "image_url": "https://berlingske.bmcdn.dk/media/cache/resolve/image_x_large/image/67/671806/5013419-clooney.jpg",
            "publication_time": "Søndag d. 25. marts 2012, kl. 19.42",
            "author": "Sarah Skarum",
            "related_links": [],
            "attachments": []
        }
    }
}