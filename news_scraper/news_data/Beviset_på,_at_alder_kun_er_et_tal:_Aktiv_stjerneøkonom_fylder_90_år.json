{
    "version": "1.0",
    "document": {
        "id": 6931,
        "title": "Beviset på, at alder kun er et tal: Aktiv stjerneøkonom fylder 90 år",
        "content": "Naturligvis, fristes man til at sige. For selvfølgelig kom nationalbankdirektør Christian Kettel Thomsen, nationalbankdirektør Signe Krogstrup, nationalbankdirektør Ulrik Nødgaard og overvismand Carl-Johan Dalgaard, da Danmarks mest indflydelsesrige økonom gennem tiderne holdt en slags statussamtale kort før sin 90-års fødselsdag ved et læserarrangement her i Pilestræde. Professor og doktor i økonomi ved Københavns Universitet Niels Thygesen med det næsten ubegribeligt omfangsrige kontaktnet til Europas tungeste beslutningstagere stoppede som formand for EUs finanspolitiske vagthund,European Fiscal Board, i oktober. Her har han siden rådets oprettelse i 2016 været vagthund og europæiske regeringers dårlige samvittighed. Den har der været brug for. Fire nationalbankdirektører og en cheføkonom i Berlingske Salon: Fra venstre kongeligt udnævnte nationalbankdirektør Christian Kettel Thomsen, Nordeas cheføkonom, Helge J. Pedersen, nationalbankdirektør Signe Krogstrup, tidligere nationalbankdirektør Jens Thomsen og den nytiltrådte nationalbankdirektør Ulrik Nødgaard.Fold sammenLæs mereFoto: Linda Kastrup. Niels Thygesen afviste i et interview her iBerlingske i oktober, at han går på en slags pension. I stedet kan vi sige, at Niels Thygesen går på pension fra sit formentlig sidste store embede i sin lange karriere som dansk økonom. På en måde er han en omvandrende tilbagetrækningsreform. Det er godkendt, når man fredag den 13. december fylder 90 år og selv efter sin fødselsdag stadig af alle vil blive kaldt professor – eller formelt professor emeritus. Med kontor på Københavns Universitet. Thygesen har haft travlt, efter at han for snart 20 år siden gik fra at være professor ved Københavns Universitet til at være professor emeritus og holdt op med at undervise. Finanskrisen og gældskrisen tvang EU- og eurolandene til grundlæggende at stramme de finanspolitiske regler. Det hus, som Niels Thygesen var med til at bygge, skulle have et stærkere finanspolitisk fundament. »I forbindelse med, at din embedsperiode slutter, så anerkender vi den varige betydning af din ekspertise. Vi påskønner din indsats for at fremme holdbar finanspolitik, som understøtter vækst og stabilitet i alle medlemsstater og euroområdet,« skriver EU-Kommissionens formand, Ursula van der Leyen, i et personligt brev til Niels Thygesen.  Niels Thygesen sammen med formanden for EU-Kommissionen, Ursula van der Leyen, og nu tidligere kommissær Margrethe VestagerFold sammenLæs mereFoto: EU Fiscal Board. Ingen kan slå at have stået fadder til euroen som ekspertmedlem i Delors-komitéen 1988-1989. Det var den gruppe, som skrev euroens grundlov og lagde de konkrete planer for, hvordan en fælles mønt kunne fungere i praksis. Euroen har haft sin første 25-års fødselsdag. Det er tilmed selvsagt meget finere at være inviteret ind i arbejdet som særlig sagkyndig end at være født medlem af arbejdet som nationalbankdirektør. Niels Thygesens kompetencer var nødvendige for projektet. Da Thygesen mødte Berlingskes læsere i tirsdags, understregede han selv, at han med sin lange erindring tilbage til 1970ernes økonomiske morads kunne konstatere, at der med den fælles mønt er sket en forpligtende udvikling af det europæiske samarbejde, som gør Europa og Europas økonomi stærkere. Det glemmer vi sommetider, når vi raser over Frankrigs eller Italiens høje statsgæld. Men euroen er på den anden side også blandt Niels Thygesens to største skuffelser. Den ene skuffelse var, at Danmark ved folkeafstemningen i juni 1992 forkastede dansk deltagelse i den fælles mønt, selvom Thygesen selv deltog aktivt i kampagnen for at overbevise danskerne. Thygesen mener stadig, at Danmark er bedst tjent med at gå med. Niels Thygesen, professor emeritus i økonomi, talte i tirsdags med Berlingskes økonomiske redaktør, Ulrik Bie, om Europas fremtid. Det skete på toppen af Berlingske.Fold sammenLæs mereFoto: Linda Kastrup. Den anden skuffelse er, at medlemmerne af euroen helt op til i dag i vidt omfang ikke har vist den respekt og disciplin i finanspolitikken, som var en grundforudsætning for, at en møntunion ville kunne fungere i praksis. Det bekymrer Niels Thygesen, men han mener ikke, at situationen er håbløs. Thygesen har aldrig været pessimist. Niels Thygesen er ingen nørdet, kedsommelig og firkantet lærebogsøkonom. Tværtimod. På hans finger sidder altid den doktorring i guld, som fortæller, at Niels Thygesen ud over at afslutte sin studier på Københavns Universitet og Harvard i 1971 skrev sin doktorafhandling om pengeteori. Niels Thygesen er et menneske, der bruger og forvandler teorier og teoretisk indsigt til at støbe tunge kugler og udvikle tung politik, og som har det personlige format til at færdes og påvirke de steder, hvor de største beslutninger bliver truffet. Måske man for alvor når ind til kernen af mennesket Niels Thygesen i den måde, hvormed han har formet masser af danske økonomer gennem sin undervisning og teorier. Overtegnede er selv bare et par af de økonomer, som i vores studietid fik Niels Thygesen som vejleder, da vi skulle afslutte cand.polit.-studiet. Det gør os ikke unikke, for det er der rigtig mange, der har prøvet. Det foregik på den måde, at vi mødte op i det, der engang havde været en nydelig patricierlejlighed, men sikkert under indtryk af universitetets almindelige sparelyst var henfaldet i en tilstand af voldsom nedslidning. Det blev til en vis grad opvejet af, at der overalt på borde og stole lå sirlige, men tårnhøje bunker af papirer, analyser, rapporter og bøger. Men Thygesen kunne ganske elegant altid finde lige det papir, han talte om, i den rette bunke. Her sad vi så med vores talenter og gjorde os så umage, som vi kunne. I 45 eller 60 minutter ad gangen fik vi lov til at røre ved det, der var større end os selv, nemlig at fornemme, hvorfor det, vi skrev opgave om, faktisk var vigtigt og centralt for verden, Europa og Danmark, og at vi måske i en sætning eller en ligning kunne yde vores mikroskopiske bidrag. Det, vi havde læst og studeret, fik krop og mening i det luvslidte kontor. Niels Thygesen er aldrig kort for hovedet, utålmodig, negativ eller nedladende. Altid venlig og kultiveret. Vi ved i dag, at Niels Thygesen taler med samme interesse over for de studerende, som når han taler med Jacques Delors, Ursula van der Leyen eller Mario Draghi. Eller med Berlingskes læsere her i Pilestræde. Han er et af de sjældne mennesker, der er både interessant og interesseret. Niels Thygesen er i sin opvækst rundet af både magten og industrialiseringen. Hans far var J. C. Thygesen, også kendt som sprit-Thygesen, hvis bror var direktør for Privatbanken, kendt som bank-Thygesen. Niels Thygesen har siden 1993 været gift med Irene. Sammen har de sønnen Nicolas. Det er meget, meget passende, at en gruppe tidligere studerende hos Niels Thygesen i forbindelse med hans 90-års fødselsdag indstifter et legat med en startkapital på fem millioner kroner til hans ære og i hans navn. Fondens stiftere er Thomas Høgh, Jacob Baruel Poulsen, Claus Vinge Skrumsager, Torsten Sløk, Carsten Stendevad, Jens Søndergaard samt sønnerne Allan Thygesen og Jacob Thygesen. Mon ikke nogle af navnene får en klokke til at ringe hos mange af Berlingskes læsere? Det er først senere, at kriterierne for at få et legat til at studere på et fint udenlandsk universitet vil blive offentliggjort. Må man foreslå, at det bliver givet til unge studerende, som ikke kun dyrker matematikken og teorierne, men viser en ærlig interesse for at forbinde dem til det omgivende samfund? Så vil legatet være i Niels Thygesens ånd. Ulrik Bie er Berlingskes økonomiske redaktør og Thomas Bernt Henriksen er Berlingskes erhvervskommentator. Begge er tidligere studerende hos Niels Thygesen",
        "metadata": {
            "source": "https://www.berlingske.dk/kommentar/beviset-paa-at-alder-kun-er-et-tal-aktiv-stjerneoekonom-fylder-90-aar",
            "image_url": "https://berlingske.bmcdn.dk/media/cache/resolve/image_x_large_vertical/image/186/1867307/24850485-niels-thygesen-professor-emeritus-i-konomi-tale.jpg",
            "publication_time": "Torsdag d. 12. december 2024, kl. 21.02",
            "author": "Thomas Bernt Henriksen",
            "related_links": [],
            "attachments": []
        }
    }
}