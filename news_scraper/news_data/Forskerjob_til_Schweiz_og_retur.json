{
    "version": "1.0",
    "document": {
        "id": 16683,
        "title": "Forskerjob til Schweiz og retur",
        "content": "Frem og tilbage er som bekendt lige langt. Og så alligevel ikke, når det gælder biotekselskabet Evolva, der er børsnoteret i Zürich, men har danske rødder. I 2004 rykkede Evolva til Basel i Schweiz for at være tæt på de store schweiziske farmaselskaber og trække på deres viden, når selskabet skulle udvikle lægemidler til behandling af virussygdomme og følgesygdomme ved diabetes. Det betød, at aktiviteterne i Danmark blev skåret ned til et minimum. I dag - otte år senere - hersker der igen livlig aktivitet i Evolvas forskningsafdeling på Lersø Park Allé på Østerbro. 23 forskere fra syv nationer er travlt beskæftiget med aktiviteter, som leder tankerne hen på middelalderens alkymister. Godt nok er det ikke guld, forskerne forsøger at lave, men derimod biosyntetiske udgaver af to af verdens dyreste kryderier, vanilje og safran. En gruppe af forskere er fortsat beskæftiget med at udvikle medicin i Basel, men det er ikke mindst i København - og i forskningsafdelingen i Indien - at fremtiden ligger, hvis man spørger Evolvas adm. direktør, britiske Neil Goldsmith. »Tre fjerdedele af vores aktiviteter er i dag inden for ingredienser og ernæring. I 2004 var det en rational beslutning at flytte til Schweiz. Som verden ser ud i dag, tror vi, at der er flere kommercielle muligheder for os inden for ingredienser end inden for lægemidler. Fødevarevirksomhederne er generelt i en bedre tilstand end de fleste farmaselskaber, blandt andet fordi de er mere eksponerede for vækst på de nye markeder. Hvis du tjener 5.000-10.000 dollar om året, så har du sandsynligvis stadig ikke råd til dyre lægemidler, men hvis du kan forbedre din kost, er det interessant,« siger Neil Goldsmith, der dermed placerer det lille biotekselskab på et udviklingsspor, som også flere store medicinalkoncerner som Pfizer, GlaxoSmithKline og Sanofi så småt er slået ind på. Nemlig at udvikle nye produkter til fødevareindustrien. For Evolvas vedkommende foregår det med en særlig teknologi, hvor selskabet ved hjælp af helt almindelig bagegær kan udvikle de molekyler, som f.eks. er indeholdt i vaniljeorkideens frugter eller i en safrankrokus’ tråde. Det er netop den teknologi, der gør, at selskabet har genetableret en forskningsafdeling i Danmark, for Danmark er, som forskningsdirektør Jørgen Hansen siger, verdens førende på området, både forskningsmæssigt og forretningsmæssigt. »Det er her, vi har adgang til den nødvendige viden og de rigtige medarbejdere,« siger han. Der er fortsat et stykke tid til, at biosyntetisk safran og vanilje fra Evolva kommer på markedet, men selskabets helt centrale håb, en ny, biosyntetisk fremstillet udgave af sødemidlet Stevia, ventes på markedet i 2015. Målet for Evolva, der sidste år kunne fremvise et underskud på ca. 120 millioner kr., er herefter at blive selvfinansierende i 2016. Inden da skal selskabet på ny kapitaljagt. Af en biotekvirksomhed er Evolva dog relativt velpolstret efter en succesfuld børsnotering i 2009, men kassen er tom ved udgangen af 2013.",
        "metadata": {
            "source": "https://www.berlingske.dk/business/forskerjob-til-schweiz-og-retur",
            "image_url": "https://berlingske.bmcdn.dk/media/cache/resolve/image_x_large/image/39/391811/5066862-evola.jpg",
            "publication_time": "Torsdag d. 12. april 2012, kl. 05.00",
            "author": "Vibeke Lyngklip Svansø",
            "related_links": [],
            "attachments": []
        }
    }
}