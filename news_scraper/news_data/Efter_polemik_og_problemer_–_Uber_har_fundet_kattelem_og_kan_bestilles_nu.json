{
    "version": "1.0",
    "document": {
        "id": 5231,
        "title": "Efter polemik og problemer – Uber har fundet kattelem og kan bestilles nu",
        "content": "I snart otte år har Uber efter et kortvarigt og tumultarisk forløb været ude af Danmark. Nu indtager den dengang populære platform igen det danske marked. Et indtog, derblev annonceret allerede iaugust sidste år, men altså nu bliver en realitet. Fra tirsdag kan københavnerne igen køre med Uber. Det sker gennem et partnerskab med den københavnske taxatjeneste DRIVR. Denne gang er det dog ikke private i egen bil, men taxaselskabets chauffører og vogne, der kommer til at befordre danskerne. Taxaen bestilles gennem Ubers platform. »Vi kombinerer det bedste af to verdener,« siger Bo Svane, topchef i DRIVR, der suppleres af Maurits Schönfeld, Ubers øverste chef i Nordeuropa. »Vi er stolte, glade og ser frem til at bringe Uber til København,« siger han. For partnerskabet betyder, at taxaselskabet får adgang til en meget stor kundebase. Og Ubers app er allerede yderst populær blandt danskerne, selvom selskabet forud for dets danske exit nåede at blive genstand for stor polemik. Et forløb der kulminerede med en højesteretsdom og en ændring af taxaloven. Også DRIVR har været i problemer. I regnskabet for 2023 slog et fejlagtigt sats på brintbiler igennem, og på tværs af de mest kritiske regnskabstal – heriblandt et underskud og en negativ egenkapital – kunne revisoren notere, at der var behov for forbedringer, hvis selskabet skulle fortsætte driften. Børsen harderudover beskrevet, at ulovlige lån, momsrod og en række anmærkninger fra revisorerne har sået tvivl om taxaselskabets mulighed for overlevelse. DRIVR-topchef Bo Svane (tv.) har fortalt, at han tog kontakt til Ubers Maurits Schönfeld, hvorefter de blev enige om at samarbejde om den københavnske taxatrafik.Fold sammenLæs mereFoto: Linda Kastrup. Problemerne for DRIVR er dog blevet løst med en kapitalrejsning i kølvandet af partnerskabet, må man forstå. »Vi har haft en investeringsrunde sidste år, og lanceringen af Uber sætter DRIVR i en ny position, hvor vi er klar til at vokse. Vi ser frem til en god og positiv fremtid,« siger Bo Svane. Samarbejdet med Uber giver nu DRIVR adgang til et stort antal kunder. For platformen har millioner af kunder på verdensplan, og over en million danskere har Ubers app installeret på telefonen. Af disse har 650.000 danskere åbnet Ubers app det sidste halve år, og »hundredtusindvis« har brugt platformen i udlandet. Det fortæller Maurits Schönfeld, der tolker tallene som et udtryk for stor efterspørgsel og mener, at tjenesten har »stort momentum« i Danmark. Det er dog sparsomt med information og tal, når DRIVR og Uber spørges ind til, hvad de to selskaber forventer at få ud af samarbejdet, når det kommer til antallet af taxature. Interessen er imidlertid stor fra chauffører, der gerne vil køre under DRIVRs faner, efter samarbejdet med Uber blev annonceret i august, fortæller de. »Hundredvis er kommet med ombord siden lanceringen, så vi kan allerede se, at der er høje forventninger fra chaufførerne. De ved, hvad det bringer til bordet, for de ser hver dag i deres taxaer, at folk efterspørger Uber,« siger Bo Svane med henvisning til, at chaufførerne forventer, at Ubers genkomst bliver en god forretning. Sidst selskabet opererede i Danmark havde tjenesten 1.200 tilknyttede chauffører. Det er dog et anderledes Uber end for knap otte år siden, der fra tirsdag kommer til at befordre danskerne. »Vi er en anden virksomhed nu end dengang. Vi opererer med professionelle chauffører inden for dansk lovgivning. Vi tilpasser vores model til lovgivningen i de lande, vi opererer i,« siger Maurits Schönfeld. Fra 2014 til 2017 blev Uber beskyldt af taxabranchen, venstrefløjen og fagbevægelsen for at forgifte det danske arbejdsmarked. Blandt andet fordi Uber – dengang under navnet UberPop – benyttede sig af privatpersoner, der bijobbede som taxachauffører gennem appen. En undersøgelse fra skat fandt, at 99 procent af chaufførerne ikke betalte korrekt skat, hvilket ikke gjorde kritikken mindre. I august mødte Berlingske DRIVR-topchefen Bo Svane og Ubers øverste chef i Nordeuropa, hollandske Maurits Schönfeld. Forud for offentliggørelsen af samarbejdet havde en »DRIVR x Uber«-bil i al hemmelighed holdt parkeret ved DRIVRs kontor.Fold sammenLæs mereFoto: Linda Kastrup. Og i tillæg til det var de mange private personers brug af tjenesten ulovlig taxakørsel. Det blev slået fast i Højesteret i 2018, hvor fire chauffører blev idømt bødestraffe på tilsammen nær 700.000 kroner. Efterfølgende måtte Uber betale en bøde på 25 millioner kroner for de mange øvrige chauffører. Selskabets praksis blev fundet de facto ulovlig af domstolene, og en ny taxalov betød, at det amerikanske techselskab som konsekvens trak stikket i Danmark i 2017. Men netop fordi det nu er DRIVRs chauffører og taxaer, som kunderne kan benytte sig af, vil Uber mane til besindighed blandt dem, der frygter, at selskabet med sin genkomst er ude på at undergrave det danske arbejdsmarked. Det har Uber tidligerefortalt til Berlingske. En model, som Uber allerede har implementeret i blandt andet Holland, Sverige, Norge og Finland, hvor lovgivningen minder om den danske. Og med lanceringen i Danmark kommer Uber til at fungere, som brugerne kender det fra udlandet, hvor det eksempelvis fremgår, hvor taxaen befinder sig, hvem chaufføren er, og at prisen er fastlagt på forhånd. For nuværende er Uber og DRIVR dog kun til stede i København, men på sigt ønsker de to virksomheder, at dækningsområdet udvides, og man oplever også stor interesse fra chauffører i provinsen, lyder det. »Så snart vi er klar, begynder vi at se uden for København,« siger Bo Svane Det er dog for tidligt at sige, hvilke byer og landsdele der bliver tale om, siger han og fortæller desuden, at selvom Uber leverer platformen til DRIVR, forbliver selskabet taxaoperatør under eget navn som hidtil. Foruden nu at tilbyde biler i Danmark på Ubers app har selskabet også indgået et samarbejdet med selskabet Lime, der udlejer cykler og elløbehjul, hvilket altså også kan lejes gennem platformen.",
        "metadata": {
            "source": "https://www.berlingske.dk/virksomheder/efter-polemik-og-problemer-uber-har-fundet-kattelem-og-kan-bestilles",
            "image_url": "https://berlingske.bmcdn.dk/media/cache/resolve/image_x_large/image/188/1882903/24878502-fra-tirsdag-eruber-tilbage-i-danmark-det-sker-i.jpg",
            "publication_time": "Mandag d. 27. januar 2025, kl. 21.08",
            "author": "Tobias Lind Larsen",
            "related_links": [],
            "attachments": []
        }
    }
}