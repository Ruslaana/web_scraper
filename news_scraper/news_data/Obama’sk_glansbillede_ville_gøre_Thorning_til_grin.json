{
    "version": "1.0",
    "document": {
        "id": 18540,
        "title": "Obama’sk glansbillede ville gøre Thorning til grin",
        "content": "Forestil dig en video, hvor Ghita Nørbys sprøde stemme guider dig igennem finanskrisen og Afghanistankrigen til billeder af en stolt og beslutsom dansk statsminister, der klarer ærterne. Nej vel? Obama kan gøre det - men ikke Thorning, mener politisk ekspert. - Hvis Helle Thorning producerede en Obama’sk valgvideo om alle sine resultater, så ville hun jo blive til grin. Man ville jo straks spørge, hvor er betalingsringen henne? Det ville ramme hende selv i nakken - for i Danmark har vi en meget jordbunden, politisk kultur, hvor vi ikke falder på halen, fordi vi ser et flot produceret budskab, siger Jesper Termansen, der er politisk redaktør på Radio 24syv. Men der er langt fra Danmark til USA, hvor præsident Barack Obama netop har offentliggjort en 17 minutter lang dokumentar om sine første tre år i Det Hvide Hus. Filmen er et velproduceret glansbillede af præsidentens store bedrifter, instrueret af den Oscar-vindende instruktør Davis Guggenheim, som også stod bag Al Gores klimadokumentar, »An Inconvenient Truth«. Se filmen her - artikler fortsætter  - Ikke siden Franklin Roosevelts dage har så tung en byrde ligget på skuldrene af en præsident. Og da han stod foran sit folk, som søgte svar hos ham, svigtede han det ikke, fortæller Hollywood-skuespilleren Tom Hanks, som lægger stemme til filmen. Filmen maler finanskrisens rædselsscenarium - med dyster musik og desperate ansigter på Wall Street. Og da det ser mest sort ud, træder præsidenten i karakter. - Vi må begynde arbejdet med at genskabe Amerika, erklærer Obama fra talerstolen. Musikken går langsomt fra mol til dur og som i en anden Pretty Woman-film får landet en make-over af glade håndværkere til up-tempo-musik. Samme spændingskurve slynger sig om temaerne »sundhedsreform« og »Irakkrigen« - og på vejen mod succes ser vi både lille Obama sammen med sine hårdtarbejdende bedsteforældre og billeder af præsidentens mor, der døde af kræft. - Han huskede de millioner af familier som sin egen, der mærkede de stigende omkostninger og frygten for at blive afvist af forsikringsselskabet, fortæller Tom Hanks.  Glansbilledet har tydeligvis ikke været billigt at tegne - og netop omkostningerne til sådan en film i dansk regi kunne blive et problem, vurderer politisk ekspert, Jesper Termansen. - Det er okay, at man producerer en propagandavideo, som koster en hulens masse penge, men hvis det er Statsministeriets penge, og altså skatteyderne, der betaler, så ville det straks blive en politisk sag, fastslår han. Desuden har vi i Danmark forbud mod politiske TV-reklamer. Men det afholder ikke partierne imod at producere flatterende film om dem selv - et eksempel er fra Venstres landsmøde i november. - Landsmødet blev indledt med en velproduceret lille video, hvor man ser Lars Løkke som politisk leder i flere sammenhænge - hjemme hos en indvandrerfamilie og på virksomhedsbesøg. Det er der ikke nogen, der tager anstød af, for det er den måde, man kommunikerer politik på, når man er blandt sine egne i dag, siger Jesper Termansen. Den amerikanske video kulminerer med drabet på Osama bin Laden. - Det var den ultimative test af lederskab, en sejr for vores nation - og der vil komme mange flere, fortæller Tom Hanks, mens Obama begræder ofrene for angrebet 11. september 2001 foran mindepladerne på Ground Zero. ",
        "metadata": {
            "source": "https://www.berlingske.dk/internationalt/obama-sk-glansbillede-ville-goere-thorning-til-grin",
            "image_url": "https://berlingske.bmcdn.dk/media/cache/resolve/image_x_large/image/67/673545/4981700-us-141375851.jpg",
            "publication_time": "Fredag d. 16. marts 2012, kl. 10.41",
            "author": null,
            "related_links": [],
            "attachments": []
        }
    }
}