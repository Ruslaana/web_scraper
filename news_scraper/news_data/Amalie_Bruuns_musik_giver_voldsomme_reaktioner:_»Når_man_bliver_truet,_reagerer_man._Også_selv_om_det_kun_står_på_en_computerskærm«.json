{
    "version": "1.0",
    "document": {
        "id": 13311,
        "title": "Amalie Bruuns musik giver voldsomme reaktioner: »Når man bliver truet, reagerer man. Også selv om det kun står på en computerskærm«",
        "content": "Amalie Bruun gør, hvad der passer hende. Det får ondskabsfulde ord og vrede kommentarer ikke lov til at lave om på. Heller ikke når de udvikler sig til deciderede dødstrusler. Amalie Bruun er sanger og sangskriver, der udgiver musik under navnet Myrkur. Hun sendte sin første Myrkur-EP på gaden i 2014, og allerede her var reaktionerne voldsomme. Det tog til, da hun i 2015 udsendtesit første album. »Det var fra den ene yderlighed til den anden. Nogle blev kæmpefans med det samme og fik tatoveret mit logo. Og så var der dødstrusler og hademails. Alt, hvad der bliver udgivet med mig, giver kommentarer efter kommentarer med meget aggressive reaktioner,« fortæller Amalie Bruun siddende i sin lænestol i sit hjem. Midterskilningen har fundet vej gennem det blonde hår. Øjnene er blå. Opvæksten fandt sted i Hørsholm. Sin musik har hun styret mod en skandinavisk identitet, der rimer mere på ulveskind, runeristning og vølver end på leverpostejsmadder og lunkne øller. Under navnet Myrkur har hun de seneste små seks år skrevet og sunget musik i genren black metal – en aggressiv underkategori af heavy metal, der har vundet særlig stor indpas i Norge. Det var da også i Norge, at black metal-bands i begyndelsen af 1990erne tiltrak sig stor opmærksomhed, da nogle bandmedlemmer deltog i satanisk inspirerede kirkeafbrændinger, og nogle enkelte blev dømt for mord. Siden har black metallens udtryk bevæget sig fra satanismen over mod nordisk mytologi. Myrkur er et énkvindeband, men om truslerne skyldes køn, ved hun ikke. »Du får mig ikke til at sige, at metalscenen er kvindehadsk.«Fold sammenLæs mereFoto: Thomas Lekfeldt. Netop inspirationen fra den nordiske mytologi er tydelig i Myrkurs musik. Dermed ligger der en pudsig dobbelthed i, at troldene fra den nordiske mytologi er sivet fra fortidens underjordiske huler og ind i kældrene hos deres mødrene ophav, hvor de bevæbnet med et tastatur og en internetopkobling sender trusler ud over blandt andre Myrkur i et forsøg på at styre hende og hendes musik. I Amalie Bruuns stue hænger et maleri, der er symbolsk for den ene af to store nytilkomne ændringer i hendes liv. Puslepude på badeværelset, sutteflasker i køkkenet og en kaffemaskine på overarbejde i køkkenet afslører den anden. Sidstnævnte er fem måneder gammel, hedder Otto og har udvidet hendes titelrække med »mor«. Maleriet er et arvestykke fra hendes farmor. Det forestiller en pige i norsk folkedragt med fos og fjeld bag sig. Motivet pryder – udover væggen i stuen – også forsiden på Myrkurs helt nye album »Folkesange«, der udkommer 20. marts. Her er aggressiviteten fra black metal droppet til fordel for fortolkninger af folkesange, og sange hun selv har skrevet, spillet på nyckelharpa, lyre og andre traditionelle nordiske instrumenter. Og så Amalie Bruuns stemme, der er klar som nysmeltet gletschervand, og som bedre end en frostmættet vind kan få armhår til at stå ret. For fem måneder siden blev Amalie Bruun mor til Otto. »Jeg skal ud og finde min egen opskrift på, hvad det vil sige at være Myrkur og have et barn,« fortæller hun.Fold sammenLæs mereFoto: Thomas Lekfeldt. Det er blandt andet i kommentarsporet under videoen singlen »Leaves of Yggdrasil« fra »Folkesange«, der er udgivet på YouTube, at hun igen ser nogle af de ekstreme reaktioner. »Jeg er vant til, at alt, hvad jeg laver, får meget polariserede reaktioner. Men jeg troede ikke, at »Leaves Of Yggdrasil« ville få de her ekstreme reaktioner. »Black metal-scenen truede med at dræbe hende, så jeg håber ikke, at hun vender tilbage til det«. Var en af kommentarerne, og jeg sætter pris på bekymringen for mig efter dengang, hvor jeg dagligt fik dødstrusler og hademails. Jeg kan forsikre jer om, at det ikke er derfor, jeg har lavet en plade med folkemusik. Det er ikke til at sige, hvad jeg vil lave næste gang. Jeg er optaget af kunstnerisk frihed og ikke at afgrænse mig selv i forhold til genrer eller pladeselskaber…,« skrev hun på Facebook og Instagram.  »Jeg lavede det opslag, fordi jeg synes, det er vildt, at lige meget, hvad jeg udgiver, så kan det få nogles sind helt i kog,« siger Amalie Bruun, der gerne vil sætte en fed streg under, at hun på ingen måde opfatter sig selv som et offer. Hun vil heller ikke være bannerfører for en feministisk dagsorden, hvor hun udpeger sit køn og det faktum, at hun ene kvinde bevæger sig ind i den relativt mandsdominerede black metal-verden, som årsag til de voldsomme reaktioner. »Vi har allerede så meget splittelse mellem kønnene. Det, synes jeg, ikke er særlig konstruktivt,« siger hun og fortsætter: »Jeg lavede min debutplade sammen med enhel masse norske metalmænd, som på intet tidspunkt behandlede mig anderledes, fordi jeg er en kvinde. Det var musikken, der var i fokus. Så du får mig ikke til at sige, at metalscenen er kvindehadsk.« Men hun har selvfølgelig reflekteret over reaktionerne på Myrkur. »Jeg har spurgt mig selv, om jeg havde fået de samme reaktioner, hvis jeg havde været et énmandsprojekt. Jeg ved det ikke. Omvendt tror jeg heller ikke, at jeg havde fået lige så meget positiv opmærksomhed. Der har været en fascination af mig på godt og ondt,« siger Amalie Bruun. Hun er for nylig flyttet til et hus i Nordsjælland, hvor hun kan se skoven fra sine vinduer. Der er lammeskind i stolen og et foto af en kronhjort på væggen. I entreen står knortede grene samlet i en fod af træ. De sorte mikrofonholdere monteret øverst på grenene afslører, at det er hendes mikrofonstativ, når hun går på scenen. Et sted midt i det hele glider Amalie Bruuns nybagte mor-identitet ind i valkyrien Myrkurs. FAKTAAmalie Bruun35 årMor til Otto på fem månederGift med trommeslageren Keith AbramiKendt under sit kunstnernavn Myrkur, der betyder »mørke« på islandskFlyttede til New York som 23-årig og boede der i syv-otte årHar blandt andet spillet på Roskilde Festival og på CopenhellI 2018 varmede hun op for Smashing Pumpkins ved deres koncerter rundt omkring i Europa.Blev hurtigere et navn i udlandet end herhjemmeMyrkur har udsendt EP'en »Myrkur« i 2014, albummet »M« i 2015, live-albummet »Mausoleum« i 2016, albummet »Mareridt« i 2017, EP'en »Juniper« i 2018 og 20. marts i år udsender hun albummet »Folkesange«FOLD UD 35 år Mor til Otto på fem måneder Gift med trommeslageren Keith Abrami Kendt under sit kunstnernavn Myrkur, der betyder »mørke« på islandsk Flyttede til New York som 23-årig og boede der i syv-otte år Har blandt andet spillet på Roskilde Festival og på Copenhell I 2018 varmede hun op for Smashing Pumpkins ved deres koncerter rundt omkring i Europa. Blev hurtigere et navn i udlandet end herhjemme Myrkur har udsendt EP'en »Myrkur« i 2014, albummet »M« i 2015, live-albummet »Mausoleum« i 2016, albummet »Mareridt« i 2017, EP'en »Juniper« i 2018 og 20. marts i år udsender hun albummet »Folkesange«  »Jeg tror, at metalfans tager musikken meget alvorligt. De er meget passionerede. Hvis de føler, det er noget, der går mod deres dogme og bryder nogle regelsæt, så tror jeg, de reagerer meget hårdt på det. De vil helst ikke have, at man kommer ind og leger med deres legetøj,« siger hun og tilføjer: »Der har været masser af kvinder på metalscenen, der udgav musik før mig. Jeg tror måske, man har været lidt mere vant til den her lækre og rå metalsangerinde, der står i front for et band med en masse langhårede mænd bagved. Det er også sindssygt fedt. Men det er så ikke det, jeg kommer med. Jeg tror, at det, jeg kommer med, skaber mere ambivalens. Derudover har jeg lavet mange forskellige genrer musik, og det kan godt pisse folk af.« Amalie Bruun har som Myrkur styret styret sin musik mod en skandinavisk identitet, der rimer mere på ulveskind, runeristning og vølver end på leverpostejsmadder og lunkne øller.Fold sammenLæs mereFoto: Thomas Lekfeldt. 35-årige Amalie Bruun har ganske rigtigt mange forskellige optrædener, musikudgivelser og -genrer bag sig. Sit første album udgav hun som 21-årig, hvor hun havde skrevet sangene sammen med sin far, Michael Bruun – medlem og sangskriver i blandt andet Tøsedrengene og Ray-Dee-Ohh. To år senere lavede hun titelsangen »If You Give It Up« til realityprogrammet »Paradise Hotel«. Og inden hun pustede liv i Myrkur, var hun med i indiebandet Ex Cops. Hun har været med i en reklamefilm for Chanel instrueret af Martin Scorsese og har optrådt som Forrest Gumps kone »Jenny« i den musiske komediegruppe »The Lonely Island« sammen med Michael Bolton. Den form for leg med genrerne og udtrykket er ikke noget, der huer alle dele af black metal-miljøet. Her handler det for mange om at være »trve« (Ja, det er med »v«). Ægte. Set gennem »trve«-briller er black metal ikke bare noget, man sætter sig for at spille. Det er noget, man er. Det er en flirten med mørke og en indadvendthed, der for nogle ikke rimer på at have lavet popmusik eller for den sags skyld folkesange. Under hendes forskellige sange på YouTube bliver hun af nogle få kaldt »imposter«, en bedrager. Ligesom nogle hævder, at hendes danske accent, når hun taler engelsk, er falsk. »Hvis du snakker med en kvindelig politiker, så tror jeg også, at hun har nogle af de her historier. Det er lige fra, at jeg skal gå ud og slå mig selv ihjel til, at jeg er en luder,« siger Amalie Bruun. »Det har aldrig nogensinde noget med musikken at gøre. Det er bare sådan noget med, at jeg er en kæmpeluder, fordi jeg sidder med min guitar.« Amalie Bruun har til enhver tid nægtet at lade truslerne få indflydelse på hendes virke som kunstner. Men det betyder ikke, at hun har været uberørt af det. »Der var nogle, der begyndte at nævne mine venner og min omgangskreds i USA. Der blev jeg ret bange. Jeg begyndte at overveje, om truslerne blev sendt af nogen, der kendte mig. Jeg fik at vide, at »det jo bare er internettet«. Og »luk computeren«. Men når man bliver truet, reagerer man. Også selv om det kun står på en computerskærm,« fortæller Amalie Bruun, der i en periode blev angst, når hun skulle ud og spille koncerter. »Der var også nogle gange, hvor mit team var nødt til at gribe ind og skrive tilbage til personen: »Skal vi frygte for Myrkurs sikkerhed?« De skal stille nogle advokat-agtige spørgsmål. For det meste gemmer de sig væk som sådan nogle små kriblekrabler.« I et konkret tilfælde havde en person valgt at skrive »Dø luder« til hende på engelsk. Da advokaterne tog fat i vedkommende, lød svaret, at han bare »udtrykte en mening«. Amalie Bruun og pladeselskabets advokater har ikke politianmeldt truslerne. Men allerede i 2015 lukkede hun for, at man kunne sende beskeder til hende på Facebook. Hendes mail er heller ikke offentligt tilgængelig længere. Maleriet på Amalie Bruuns væg er et arvestykke fra hendes farmor. Motivet pryder forsiden på Myrkurs helt nye album »Folkesange«, der udkommer 20. marts. Her er aggressiviteten fra black metal droppet til fordel for fortolkninger af folkesange, og sange hun selv har skrevet, spillet på nyckelharpa, lyre og andre traditionelle nordiske instrumenter. Og så Amalie Bruuns stemme, der er klar som nysmeltet gletschervand, og bedre end en frostmættet vind kan få armhår til at stå ret.Fold sammenLæs mereFoto: Thomas Lekfeldt. Amalie Bruun tjekker løbende sin telefon. Hendes stedfar er ude og gå tur med babyen Otto. Indtil nu har musik betydet »næsten alt« i hendes liv. Men nu er meget anderledes. »Nu har jeg fået en rigtig baby, og så tager det måske en andenplads. Men ellers har der ikke været nogen adskillelse mellem mig og musikken,« fortæller hun. Amalie Bruun er vokset op i et hjem med flygel – som blev brugt. Med en musikerfar var det uundgåeligt, at musik fyldte i hendes hjem. Violinundervisning begyndte hun på som femårig, hvilket siden har givet hende en særlig kærlighed til gamle nordiske strengeinstrumenter med bue som for eksempel den svenske nyckelharpa. Gennem hele hendes liv er musikken flydt som en grundåre gennem hende. »Min mor, der var psykolog, var meget opmærksom på, at jeg fik mulighed for at kultivere min musik, fordi ellers ville jeg visne. Der var lige et par år, hvor jeg gik på en almindelig kommuneskole, hvor musikundervisningen bestod i at musiklæreren satte en CD på. Der var ingen som helst kreativitet. Der kunne min mor se, at jeg blev rigtig ked af det. Og så blev jeg flyttet til Ingrid Jespersen (skole på Østerbro i København,red.).« Amalie Bruun er med egne ord et kreativt og indadvendt menneske. »Jeg har aldrig været supersocial eller haft en stor vennekreds,« siger Amalie Bruun, som altså også er endt med at have et énkvindeband. »Jeg trives nok bedst alene. Men det er et tveægget sværd, for det er også ensomt. Jeg har nok bare ikke den der »agreeable personality«, der fungerer godt i bandsammenhænge,« konstaterer hun. Amalie Bruun går ud i køkkenet for at hente et glas vand. Hun snakker om livet som nybagt mor. Søvnmangel. Stiller interesserede spørgsmål. Den misantropiske stemning fra black metal er ikke til stede i stuen. Men det er fascinationen af metal-genren. »Siden jeg var helt lille, har jeg godt kunnet lide såkaldt heavy metal. Jeg hørte Metallica og den slags mere tilgængelig og poppet heavy metal. På et tidspunkt blev jeg introduceret til black metal-bandet Darkthrone. Det, syntes jeg, var helt vildt fascinerende, og egentlig mindede det mig lidt om klassisk musik. Både melodierne og akkordprogressionerne og følelsen. Den agggressive, men smukke stemning,« fortæller Amalie Bruun, hvis hjerte også bløder for nordisk folkemusik med tilhørende nordisk mytologi og sagaer, som den skandinaviske black metal også bærer i sig. »Det var som om, der var en eller anden, der havde designet en musikgenre til mig,« siger hun. Den aggressive side af black metal kan hun også genkende i sig selv. »Jeg har også den vrede. Desværre. På nogle punkter ville jeg ønske, at jeg ikke havde den,« siger hun. Men selv om den vrede side er pakket væk på albummet »Folkesange«, så er udgivelsen af folkemusik et helt naturligt skridt, fastholder hun. »Jeg tror, mange kunstnere har en destruktiv trang til at brænde ud med et brag. Vi kan ikke finde ud af det der med små glæder og gråzoner. Vi er ekstreme. Det er måske også derfor, jeg kastede mig ud i black metal. Det er fedt. Det er ekstremt. Folkemusik er måske ikke umiddelbart så ekstremt. Men det er det alligevel for mig,« siger Amalie Bruun om musikken på sit nye album, der udkommer 20. marts.Fold sammenLæs mereFoto: Thomas Lekfeldt. »Man er nødt til at tage nogle chancer som kunstner. Ellers bliver det for kedeligt. Min drivkraft er at kaste mig ud i nye ting og leve i det frie fald. Det er nogle gange enormt hårdt mentalt. Og nogle gange kan jeg mærke, at jeg bliver nødt til at passe lidt på mig selv nu, hvor jeg er blevet mor. Men jeg kan åbenbart ikke finde ud af andet.« Hun funderer lidt over det med at være i frit fald og fortsætter så: »Jeg tror, mange kunstnere har en destruktiv trang til at brænde ud med et brag. Vi kan ikke finde ud af det der med små glæder og gråzoner. Vi er ekstreme. Det er måske også derfor, jeg kastede mig ud i black metal. Det er fedt. Det er ekstremt. Folkemusik er måske ikke umiddelbart så ekstremt. Men det er det alligevel for mig. Det er en følelse. Noget primalt. Noget, der har bestået tidens test. Det har holdt hundredvis af år. Det er ikke bare noget, der forsvinder og er lavet til at få en masse plays på Spotify og så forsvinde på et år. Det er noget, der forbinder mennesker over hele verden. Så for mig er det ekstremt,« siger Amalie Bruun, som har valgt at gøre det til en livsfilosofi altid at reagere proaktivt og ikke reaktivt. At gøre hvad der passer hende. Det kommer hårde ord og trusler ikke til at lave om på. ",
        "metadata": {
            "source": "https://www.berlingske.dk/kultur/amalie-bruuns-musik-giver-voldsomme-reaktioner-naar-man-bliver-truet",
            "image_url": null,
            "publication_time": "Søndag d. 08. marts 2020, kl. 20.40",
            "author": "Christina Hilstrøm",
            "related_links": [],
            "attachments": []
        }
    }
}