{
    "version": "1.0",
    "document": {
        "id": 7310,
        "title": "Oplagt karantænekrimi: Magtliderlige mænd afreagerer på købte kvinder i den feministiske stormagt",
        "content": "Arne Dahl kan to ting, som få andre krimiforfattere mestrer i samme grad: Han kan skrive med nerve og psykologisk indsigt, og så kan han opbygge et plot, hvor sidehistorier og ekstra sløjfer på hovedhistorien fletter sig ind i det store hele, så dramaet bliver komplekst og kraftfuldt og fyldt med flere på hinanden følgende spændingskurver. Sådan forholder det sig også med det fjerde, fritstående bind i serien om efterforskerparret Berger og Blom, »Friheden«, om end forventningerne undervejs får små rids i lakken af lidt for megen spændingssplatter og sært kortsluttede konklusioner. Det er ikke mere, end at underholdningen stadig er i top, men det er, som om Dahl visse steder bliver overvældet af sit eget handlingsforløb og så at sige skriver linen ud i stedet for – som han har for vane – at skabe mere rum til læserens fantasi og forståelse for de underliggende hændelsesforløb.  »Friheden« er dog stadig bedre end det meste i sin genre, og man går ikke galt i byen ved at udnytte det fællesskabsbegrænsede frirum, som coronapandemien har medført, og smutte ned i den lokale boghandel og investere i et eksemplar. Med færre udadvendte aktiviteter bliver der dejligt megen tid til at læse gode bøger i den kommende periode, og lad endelig »Friheden« blive en i stablen. Den private efterforsker Sam Berger kæmper med at holde skruen i vandet både psykisk og økonomisk. Han ligger bogstaveligt talt med røven i vandskorpen og hovedet i toiletkummen, da hans tidligere kollega i det svenske politi Desiré Rosenkvist aka Deer trækker ham op og får ham sendt til (sin egen) psykolog. Langsomt får han det bedre og kommer nogenlunde overens med sin situation, hvor han er lukket ude fra sine tvillingedrenges liv, og hans partner in crime og kærlighed, Molly Blom, er forsvundet, gravid med deres fælles barn. Selv jobmæssigt ser det ud til at gå den rigtige vej, da psykologen beder ham om at finde en klient, der er blevet kidnappet, og tilbyder at betale ham klækkeligt.  Berger har godt tre dage og ikke mange spor at gå efter, men han er en dygtig efterforsker, der går utraditionelle veje og ser sammenhænge, som læseren får serveret som spændingsfyldte ahaoplevelser. Da Molly Blom pludselig dukker op i bådehuset, hvor han holder til, med deres nyfødte datter i bæreselen og fornyet tro på deres forhold, er makkerparret hurtigt tilbage i gængs arbejdsrytme. Med hjælp fra Deer og andre gamle kontakter i politiet løser de knude for knude en omfattende forbrydelse om trafficking, russiske mafiamord og kvinders hævnakt. Den kidnappede ukrainskfødte Nadja blev som ung gift med en evnesvag svensk mand fra et forsorgshjem, der på denne måde tjente penge på at hente fattige udenlandske kvinder til Sverige. Manden så hun aldrig igen, og hendes nye liv fik epicenter i et russisk styret svensk bordel, hvor druk og stoffer var eneste lindring på en voldelig og fornedrende hverdag. Alt dette går langsomt op for Berger, men der er ting, der ikke hænger sammen, og han begynder efterhånden at miste tilliden til selv sine allernærmeste. Det viser sig nemlig, at sagen ikke hænger helt sådan sammen, som han har fået den præsenteret, og samtidig har Molly Blom haft et udestående med nogen med relation til sagen. Hvordan det forholder sig, går først (for) sent op for ham og sådan set også for Blom, da hun har fortrængt visse hændelser fra sin fortid. Oven på oplevelser fra deres seneste sager medførte det, at hun trak stikket og gik under jorden, indtil hun havde født den lille Myrina. Den nyfødte datters tilstedeværelse gør dem i øvrigt sårbare. Ikke kun fordi hun er der og kræver opmærksomhed (om end overraskende lidt en nyfødt babys behov taget i betragtning), men også fordi hun bliver mål for sadistiske forbrydere, der gør alt for at få fingre i et mange millioner euro stort beløb, der er skjult et hemmeligt sted. Pengene stammer fra bordellet, hvor de østeuropæiske kvinder blev misbrugt, og selv om alles jagt efter denne betændte skat er rådden, skinner Dahls sympati og slet skjulte budskab klart igennem. Ikke mindst når han lader en af sine figurer råbe: »Vil du vide, hvad der foregår i det skjulte i den feministiske stormagt Sverige? Når magtliderlige mænd afreagerer deres frustrationer på kvinder, som de mener, de har købt?«. Svaret svupper rundt i den bloddryppende og barske handling – og i den svenske feminismedebat oven på voldtægtssager, akademikatastrofe og #MeToo. Forhåbentlig giver det stof til eftertanke og drukner ikke i spændingsromanens splat, sprogekvilibrismer og/eller omverdenens spydige affærdigelse. FrihedenForfatter:Arne Dahl.Oversætter:Miroslav Sokcic.Sider:395.Pris:299 kr.Forlag:Modtryk.",
        "metadata": {
            "source": "https://www.berlingske.dk/boeger/oplagt-karantaenekrimi-magtliderlige-maend-afreagerer-paa-koebte-kvinder-i",
            "image_url": "https://berlingske.bmcdn.dk/media/cache/resolve/image_x_large_vertical/image/127/1271300/23369844-.jpg",
            "publication_time": "Søndag d. 22. marts 2020, kl. 21.00",
            "author": null,
            "related_links": [],
            "attachments": []
        }
    }
}