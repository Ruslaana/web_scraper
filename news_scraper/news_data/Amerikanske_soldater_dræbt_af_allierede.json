{
    "version": "1.0",
    "document": {
        "id": 17575,
        "title": "Amerikanske soldater dræbt af allierede",
        "content": "Fem amerikanske soldater har mistet livet i den sydlige afghanske provins Zabul mandag, da de ved en fejl blev beskudt af helikoptere fra NATO-styrken ISAF. Det skriver Reuters. En embedsmand fra det amerikanske militær siger til CNN, at en efterforskning af »muligheden for utilsigtet nedskydning af egne soldater« er undervejs. Samme melding kommer fra NATO. Politichef Ghulam Sakhi Rohlewanai fra Zabul siger til Reuters: »ISAF-tropperne (amerikanerne, red.) var på vej til deres baser efter en mission, da de blev udsat for et bagholdsangreb af oprørerne. Luftangrebet ramte ved en fejl deres egne styrker og dræbte soldaterne.« En talsmand for Taleban, Qari Yousuf Ahmadi, bekræfter, at oprørere har angrebet NATO-styrker i den sydligøstlige provins Zabul mandag. De udsendte soldater var ifølge CNN på vej tilbage fra en sikkerhedsmission i forbindelse med det omvalg, der skal afholdes lørdag 14. juni, hvor afghanerne skal vælge en ny præsident.",
        "metadata": {
            "source": "https://www.berlingske.dk/internationalt/amerikanske-soldater-draebt-af-allierede",
            "image_url": "https://berlingske.bmcdn.dk/media/cache/resolve/image_x_large/image/84/844874/7433004-afghanistan-unrest-nato-files.jpg",
            "publication_time": "Tirsdag d. 10. juni 2014, kl. 14.59",
            "author": null,
            "related_links": [],
            "attachments": []
        }
    }
}