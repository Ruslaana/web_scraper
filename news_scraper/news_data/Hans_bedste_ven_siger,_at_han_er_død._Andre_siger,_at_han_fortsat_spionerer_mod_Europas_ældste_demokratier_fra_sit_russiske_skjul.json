{
    "version": "1.0",
    "document": {
        "id": 5246,
        "title": "Hans bedste ven siger, at han er død. Andre siger, at han fortsat spionerer mod Europas ældste demokratier fra sit russiske skjul",
        "content": "14 milliarder kroner manglede der i det tyske techfirma Wirecard tilbage i 2020. Manden, der var hovedarkitekt bag svindelnummeret, var ingen steder at finde. Han sad nemlig i et privatfly på vej mod Minsk. Tyske myndigheder gjorde alt, hvad de kunne, for at få fat på den østrigske techchef, men det lykkedes dem aldrig. Siden har efterretningstjenester fundet en række pas på hovedpersonens forskellige adresser. Alle prydet af forskellige nationaliteter, men navnet er det samme: Jan Marsalek. Man har også fået adgang til beskeder og dokumenter, hvori opskriften på den russiske nervegift Novitjok fremgår. Gennem de sidste år har en række medier desuden afdækket, at techsvindleren gennem flere år har trukket tydelige bånd til den russiske militære efterretningstjeneste, GRU. Fredag i sidste uge bekræftede en dommer i London så det, som længe har været omdrejningspunktet i en af de mest opsigtsvækkende spionagesager på europæisk grund. Jan Marsalek er spionleder. Men det var ikke Jan Marsalek, der blev dømt fredag. Ham er der nemlig ikke nogen, der ved, hvor er. I Rusland, formoder de fleste. I stedet var det den bulgarske spioncelle, som han har orkestreret, der fik lovens hammer at føle. Tre bulgarere, der alle var blevet anholdt for at spionere for Rusland, blev nemlig fundet skyldige i retten i London. Jan Marsalek var et af de største håb i den tyske techbranche. Den østrigskfødte chef drev firmaet Wirecard med hård hånd. Pludselig manglede der penge, og det samme gjorde Marsalek.Fold sammenLæs mereFoto: Handout/AFP/Ritzau Scanpix. Inden det har flere andre bulgarere fra spioncellen indrømmet at være involveret, da de blev anholdt. IfølgeBBCrisikerer de op til 14 år bag tremmer. Men de har ikke opereret alene. I løbet af retssagen er det nemlig kommet frem, at Jan Marsalek har været mellemmand mellem de bulgarske spioner og Rusland. »Det her er spionarbejde på et nærmest industrielt niveau af Rusland, den russiske stat og de russiske efterretningstjenester,«lyder det fra Dominic Murphy,der er politichef i Londons antiterrorenhed. BBChar delt et udpluk af hemmelige beskeder, som Jan Marsalek og lederen af den bulgarske spioncelle i London, Orlin Roussev, har udvekslet på den krypterede beskedtjeneste Telegram. I alt har de to sendt hinanden 78.747 beskeder mellem 2020 og 2023, kom det frem i retten. Og det er ikke harmløse beskeder, de har udvekslet. »Det ville være rart med noget succes på britisk jord efter Skripal-skandalen,« skriver Jan Marsalek blandet andet i 2022. Sergej Skripal er den tidligere dobbeltagent, der sammen med sin datter blev ramt af nervegiften Novitjok tilbage i 2018. Skripal og datteren blev fundet bevidstløse på en bænk i byen Salisbury, der ligger tæt på den engelske sydkyst. De overlevede, hvorfor Jan Marsalek omtaler det som en skandale. Bænken, som Skripal og hans datter blev fundet på, bliver nøje fjernet i det sydlige England.Fold sammenLæs mereFoto: Will Oliver/EPA/Ritzau Scanpix. Beskederne optræder i en diskussion af, hvordan de bedst kan bortføre den kritiske russiske journalist Roman Dobrokhotov og få ham ud på internationalt farvand. Ud over denne korrespondance deler BBC også beskeder, hvor de to skriver om at bruge kvinderne i spioncellen som redskab til at vække tillid hos mænd, de skal have informationer ud af. En metode, de kalder »honningfælden« i Telegram-beskederne. »Anya er en meget selvstændig kvinde ... En rigtig sexet kælling,« skriver Roussev blandt andet om kvinden, der skal lokke hemmelige oplysninger til Rusland. Hun blev ligeledes fundet skyldig fredag. Derudover diskuteres kidnapning af politikere fra blandt andet Montenegro og spionage af tyske militærbaser, hvor ukrainske soldater blev instrueret i at betjene nye antiluftskytssystemer. Det er spionage af allerøverste skuffe, der ser dagens lys. Beskederne harifølge politichef Murphyværet »nøglen til, at man har kunnet nå til bunds i sagen«. IfølgeTheTelegrapher der mange spekulationer om, hvor Jan Marsalek befinder sig. Faktisk spekulerer kilder helt tæt på ham i, om han overhovedet er i live. Den engelske avis har snakket med en anonym kilde, der beskriver sig selv som hans bedste ven, og han føler sig overbevist om, at Jan Marsalek er gået bort. Andre kilder beskriver over for avisen, at han er i Rusland. Russiske kilder siger, at man bør kigge efter ham i Kasakhstan. Ingen ved det. Den 44-årige østriger er stadig en såkaldt »rød alarm« hos Interpol. Han er altså af allerhøjeste prioritet for det transnationale politi. Hvis han er død, tyder det ikke på, at de ved det. IfølgeThe Telegraphhar de britiske efterretningstjenester kendt til Jan Marsaleks russiske kontakter i mange år, men igennem en del af de år samarbejdede han ifølge avisen også med spioner i vestlige demokratier, og det er måske derfor, at man ikke greb ind, før det var for sent. Før han stak af med pengene og informationerne.",
        "metadata": {
            "source": "https://www.berlingske.dk/internationalt/hans-bedste-ven-siger-at-han-er-doed-andre-siger-at-han-fortsat",
            "image_url": "https://berlingske.bmcdn.dk/media/cache/resolve/image_x_large_vertical/image/189/1898428/24907224-epaselect-epa08602716-a-wanted-poster-of-the-polic.jpg",
            "publication_time": "Tirsdag d. 11. marts 2025, kl. 09.23",
            "author": "Emil Lund Jensen",
            "related_links": [],
            "attachments": []
        }
    }
}