{
    "version": "1.0",
    "document": {
        "id": 22122,
        "title": "Forslag om boliger til udsatte hjemløse skaber bekymring i villaområde: »Det føles skamfuldt, men vi bruger meget tid på at bekymre os over det«",
        "content": "Syv, otte, ni – og en halv meter tæller Anne Therese Sønderstrup og kigger op, da hun når sin havelåge. Så langt vil der ifølge tegninger være fra indgangen til de boliger, kommunen har planer om at opføre, og hen til Anne Therese og Jesper Sønderstrups forhave i villakvarteret i København. »Nu gisner jeg, men det vil jo formentlig skabe en utryghed herude,« siger Jesper Sønderstrup, da Berlingske besøger parret. Men det er ikke det eneste, de frygter. Parret købte den ene halvdel af det røde dobbelthus for ti år siden i københavnerbydelen Brønshøj-Husum. Lige så lang tid som de havde brugt på at spare op til det. Et sted, som de har været glade for. Men nu truer et udspil fra Københavns Kommune med at smadre idyllen og forringe værdien af deres bolig. Kommunen agter nemlig at opføre mellem ti og 12 såkaldt skæve boliger til borgere på kanten meget tæt på deres hjem. »Uanset hvordan vi vender og drejer det, vil vi altid være mere privilegerede end de mennesker, der skal bo i de her huse. Men jeg synes også, at det er meget reelt, at vores bolig står til at falde en halv til en hel million kroner,« fortæller Anne Therese Sønderstrup. Navnet »skæve boliger« stammer fra Poul Nyrup Rasmussens regering, der dengang igangsatte en forsøgsordning om »skæve boliger til skæve eksistenser«. Boligerne henvender sig ifølge Social- og Boligstyrelsen til mennesker, »som har svært ved at indpasse sig eller ikke magter at bo i traditionelt udlejningsbyggeri«. Målgruppen til disse type boliger er »kendetegnet ved at være de svageste i samfundet med komplekse sociale, psykiske og misbrugsproblematikker, (...)« ifølge Social- og Boligstyrelsenserfaringsopsamlingfra 2019. Frygter for sammenhængskraften De sidste ti år har parret renoveret og istandsat og nydt at bo i et børnerigt villakvarter med foreningsliv tæt på – hvor de samtidig er tæt på deres arbejde i byen. De har lært en stor del af lokalområdet at kende, efter at de fik hunden Ellie. De møder nemlig mennesker fra hele bydelen ude på det grønne område. »Der er altid aktivitet herude. Det er ligesom et lille grønt åndehul, især for dem, der bor i lejlighed i området. De holder picnic her, børnehaver er på udflugt, hundeluftere mødes, og om vinteren kælker børnene på bunkeren,« fortæller Jesper Sønderstrup. Det er den sammenhængskraft, de frygter vil smuldre, hvis de skæve boliger skal opføres her. Parret fortæller, at deres lokalområde er meget børnerigt. De frygter, at forældre i fremtiden vil være mere utrygge ved at lade deres børn færdes frit.Fold sammenLæs mereFoto: Thomas Lekfeldt. Anne Therese Sønderstrup understreger flere gange, da Berlingske besøger parret i Brønshøj: »Vi skal allesammen tage et socialt ansvar. Der skal også være plads til dem.« Dertil tilføjer hun dog, at hun ud fra at have læst om konceptet ikke tror, at de her mennesker selv har lyst til at blive placeret midt i et villakvarter. »Det her er ikke en socialt hensynsfuld placering. De her mennesker bliver »indhegnet« af børnefamilier. Det er ikke det, de ønsker, hvis man læser evalueringerne. Det virker. som om det er den »nemme og billige« løsning for Københavns Kommune,« siger hun. De evalueringer, som Anne Therese Sønderstrup henviser til, er Social- og Boligstyrelsens egen erfaringsopsamling af de skæve boliger fra 2019. Her står der blandt andet: »For nogle beboere er det vigtigt at få et privat område, som er skærmet i forhold til naboer uden for bebyggelsen og som således kan fungere som en slags helle fra den stigmatisering, mange oplever i de almene boliger. Her er overvejelser om afstand til naboer, overskuelighed og nærhed af social støtte i dagligdagen de vigtigste parametre.« Det er en del af den kritik, man i lokalområdet rejser over for Københavns Kommune. »Ud fra København Kommunes egne evalueringer virker det ikke til, at det her sted lever op til de oprindelige forudsætninger for, hvad de skæve boliger kan skulle opfylde,« siger Jesper Sønderstrup. Lokaludvalget er skeptisk, men ikke afvisende I Brønshøj-Husums Lokaludvalg er man ikke imod at placere skæve boliger i Brønshøj-Husum området. Det fortæller lokaludvalgets forperson, Christoffer Rosenkrans, til Berlingske. Han synes dog, at 12 skæve boliger er for meget, hvis man ender med at bruge det grønne område som endelig placering. »Med andre skæve boliger, der er bygget, har man gerne villet have god afstand til naboerne omkring. Der er nogle steder ti, maks. 15 meter fra den skæve bolig til den private bolig. Det er jo ikke god afstand,« siger han. Tegning over foreslået placering af ti skæve boliger. Det er i forslaget ikke fastlagt, hvorvidt det bliver ti eller 12 boliger.Fold sammenLæs mereFoto: Illustration: Københavns Kommune. Han understreger dog, at han er klar over, at det ikke vrimler med ledige områder til bebyggelse i København og at det derfor er svært at opfylde ønsket om »god afstand«. »Man skal jo tage en del af den byrde, som hele København har ansvaret for at løfte. Og det er, at der skal bygges flere skæve boliger. Ellers ser vi jo bare flere hjemløse på gaderne.« Socialborgmesteren ser det som merværdi for området. Københavns socialborgmester, Karina Vestergård Madsen, er ikke så bekymret for, at skæve boliger skal påvirke lokalområdet negativt. Hun håber, at man ved en placering af de skæve boliger i villakvarteret vil opleve værdien af en blandet beboersammenhæng. »Noget af det, der gør nogle af de nye boligområder attraktive, er, når man har formået at skabe en blandet beboersammensætning – så man har dyre ejerlejligheder ved siden af almene boliger, ungdomsboliger og plejehjem.« Hvad angår placeringen på Lindholmsvej siger borgmesteren: »Det er vigtigt, at de skæve boliger er spredt i hele Københavns Kommune.« »Og så ved vi, at det er vigtigt, at de er tæt på indkøbsmuligheder og offentlig transport,« siger hun og tilføjer, at det ikke må gå ud over fredede områder eller steder, hvor der er planlagt idræt, som for eksempel fodboldbaner. Der er allerede nogle i området, hvis bolig ligger helt op til det grønne område, der har haft en ejendomsmægler ude og vurdere, at deres bolig risikerer at miste mellem fem og 20 procent i værdi. Har I ikke også et ansvar for de borgere? »Vi skal sørge for, at det her vil blive en merværdi for området. Det tror jeg er det gode svar på det her.« Hun anerkender dog, at der kan være en utryghed i lokalområdet, især hvad angår familier med børn. »Jeg kan godt forstå, at man vil være bekymret på vegne af sine børn. Den bekymring skal vi sikre, at de ikke har i fremtiden. Det er det helt afgørende,« understreger hun og fortsætter: »Jeg opfatter det ikke, som om man ikke vil tage et socialt ansvar. Det er også derfor, at jeg vil lytte meget aktivt til, hvilke kommentarer og indvendinger der er fra borgerne.« »Det er ikke det hus, vi købte« Anne Therese Sønderstrup tæller, hvor mange skridt der er fra parrets hus til den grund, hvor de skæve boliger ifølge forslaget skal opføres.Fold sammenLæs mereFoto: Nicoline Kjems-Krognos. Anne Therese og Jesper Sønderstrup oplever, at der er en uigennemsigtighed i evalueringerne af, hvordan lokalmiljøet reagerer/agerer, når skæve boliger bliver placeret. »Man fokuserer på, at borgerne i de skæve boliger skal kunne fastholde deres bolig, men vi kan ikke finde nogen undersøgelser af, hvordan fraflytningen har været blandt beboerne omkring de skæve boliger,« siger Anne Therese Sønderstrup. En pointe, de nødigt vil tillægge for meget opmærksomhed, af frygt for reaktionerne – men som de alligevel indrømmer, at de bruger meget tid på at bekymre sig over – er, at det ikke føles som det hus, de har købt. »For os er grundvilkåret på en eller anden måde ændret,« fortæller Jesper Sønderstrup og fortsætter: »Og der er nok nogle, der synes, at jeg er privilegeret eller forudindtaget. Men det er den følelse, der bor hos os. Det tog os ti år at spare sammen til huset, og vi brugte ti år på at investere i det. Så det er de penge, vi har. De skal nu devalueres. Det synes jeg er et meget stort indgreb, altså i vores liv.« Den endelige beslutning om, hvorvidt de skæve boliger skal placeres på det grønne område på Lindholmsvej, bliver først taget i borgerrepræsentationen til november. Selvom den endelige beslutning ikke er taget endnu, føler parret fra Brønshøj sig dog ret overbeviste om, at de inden for en overskuelig fremtid kan skifte udsigten til et grønt område ud med nye skæve boliger.",
        "metadata": {
            "source": "https://www.berlingske.dk/metropol/forslag-om-boliger-til-udsatte-hjemloese-skaber-bekymring-i-villaomraade",
            "image_url": "https://berlingske.bmcdn.dk/media/cache/resolve/image_x_large/image/182/1826652/24773479-anne-therese-og-hendes-mand-p-det-grnne-areal-t.jpg",
            "publication_time": "Lørdag d. 17. august 2024, kl. 11.32",
            "author": "Sarah Vinten Møbius",
            "related_links": [],
            "attachments": []
        }
    }
}