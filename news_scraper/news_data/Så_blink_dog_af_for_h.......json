{
    "version": "1.0",
    "document": {
        "id": 18244,
        "title": "Så blink dog af for h......",
        "content": "Uopmærksomhed, for høj fart eller en overhaling indenom. Halvdelen af alle bilister synes, at de andre bilister kører hensynsløst i trafikken. Det viser en undersøgelse, som analysevirksomheden YouGov har foretaget for olieselskabet Q8, skriver selskabet i en pressemeddelelse. Kun fem procent af alle bilister er således tilfredse med trafikkulturen på de danske veje. Den udbredte utilfredshed med »de andres« kørsel kommer dog ikke bag på psykolog og seniorforsker ved Institut for Transport ved Danmarks Tekniske Universitet, Mette Møller. - Det er næsten en uomgængelig konsekvens af bilisme. Alene det faktum, at vi er afskåret fra at kommunikere direkte med hinanden, gør, at vi er nødt til at fortolke på vores medbilisters handlinger i trafikken. Vi kan ikke aflæse intentioner, og derfor kommer vi nemt til at misforstå hinanden, siger Mette Møller i pressemeddelelsen. Trafikopførsel smitter Heller ikke i Q8 er man overrasket: - Det kommer ikke voldsomt bag på os, det er nok den »gut feeling«, man som bilist har, men det er jo meget subjektivt, siger kommunikationschef Jytte Wolff-Sneedorff til Berlingske Nyhedsbureau. Undersøgelsen viser også, at både god og dårlig trafikadfærd smitter. Således oplyser hver femte bilist, at de ville køre mere hensynsfuldt, hvis de andre gjorde det samme. Og det håber Q8 at være med til at fremme. - Vi har et samarbejde med Rådet for Sikker Trafik, netop fordi vi gerne vil være med til at forbedre trafiksikkerheden, fordi vi føler, vi har et ansvar, og fordi vi både som privatpersoner og som ansatte er opmærksomme på, at trafikkulturen i Danmark godt kan blive bedre, siger Jytte Wolff-Sneedorff. Blandt de fem procent, der ikke mener, der er behov for bedre opførsel i trafikken, er næsten tre gange så mange mænd som kvinder. 1009 danske bilister i alderen 18-74 år har deltaget i undersøgelsen.",
        "metadata": {
            "source": "https://www.berlingske.dk/samfund/saa-blink-dog-af-for-h......",
            "image_url": "https://berlingske.bmcdn.dk/media/cache/resolve/image_x_large/image/65/652892/5353454-biler.jpg",
            "publication_time": "Søndag d. 15. juli 2012, kl. 11.09",
            "author": null,
            "related_links": [],
            "attachments": []
        }
    }
}