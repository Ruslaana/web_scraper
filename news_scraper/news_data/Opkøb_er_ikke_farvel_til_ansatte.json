{
    "version": "1.0",
    "document": {
        "id": 14906,
        "title": "Opkøb er ikke farvel til ansatte",
        "content": "Det går gennem medierne og danskerne som et spøgelse. Et gennemsigtigt væsen, som ikke kan dokumenteres. For et opkøb af en dansk virksomhed har fået den klare retorik, at det nærmest betyder døden for danske virksomheder. Det er dog langtfra tilfældet. Det nyeste eksempel med Cobham Satcoms opkøb af danske Thrane & Thrane for 2,5 milliarder kroner blev også solgt som en afsked til danske arbejdspladser.  Men allerede i marts viste det sig, at Cobham Satcoms valgte at styrke sin position i Danmark ved at samle sin produktion i Pandrup nord for Aalborg. Og nu fortsætter de. Selv om der i forbindelse med den engelske, børsnoterede Cobham Satcom-koncerns overtagelse af Thrane & Thrane forsvandt omkring 12 ingeniør­arbejdspladser fra virksomheden, går udviklingen nu den anden vej. Virksomheden regner med at rekruttere 20 nye ingeniører inden årets udgang til de 235 mand, der ellers er i Danmark fordelt mellem Lyngby og Pandrup. »Vi er en del af en større virksomhed nu og kan derfor nå ud til flere muligheder. I det tilfælde har det ledt til flere job, fordi produkterne udviklet her i Danmark var mere konkurrencedygtige. Så vi flyttede en del af virksomheden i USA til Danmark,« siger Paul Jona, senior vice president hos Cobham Satcom, som er ansvarlig for den danske del af virksomheden. Han påpeger, at opkøbet har vist sig at være en positiv udvikling både for produktionen og ingeniørarbejdet i Danmark, som er den største afdeling i Cobham Satcom globalt set.  Det overrasker ikke Mette Præst Knudsen, professor ved Institut for marketing og management ved SDU med forskningsområder i outsourcing og opkøb. Hun er ikke overrasket over, at et opkøb skaber flere arbejdspladser. »Et opkøb handler om køb af viden og kompetencer. Og kompetencerne er i medarbejderne. Man køber sig ind i en virksomhed for at få adgang til dens viden og de udviklinger og innovative aktiviteter, den har i gang. Man køber det ikke for at splitte det ad, så mister investeringen jo sin værdi,« siger Mette Præst Knudsen og påpeger, at den samlede ændring typisk ikke har en negativ beskæftigelseskonsekvens. Formanden for Ansattes Råd i Ingeniørforeningen, Morten Thiessen, kan også nikke genkendende til myten om, at et opkøb er lig med en opsigelse af medarbejdere.  »Generelt, når man køber en videnvirksomhed i Danmark, er det, fordi vi kan noget, som andre ikke kan. I nogle tilfælde vil det kunne betale sig at fusionere med den opkøbende virksomhed, men når man sammenlægger virksomheder, betyder det, at nogle medarbejdere skal flytte med, hvis man skal bevare den viden, man har betalt for. Og det er utrolig svært, og det er særligt svært med danskere. Men når det drejer sig om videnvirksomheder, skal man nok ikke være så nervøs for opkøb,« siger Morten Thiessen og fortsætter: »Ren prismæssigt, når man kigger på den totale omkostning ved at have en videnmedarbejder ansat, så ligger Danmark ikke særlig højt. Vi har en temmelig stor lønlighed i Danmark, som gør, at danske videnarbejdere ikke ligger meget højere end timelønnede,« siger han og derfor giver det god mening at beholde arbejdspladserne i Danmark. Navision blev i 2002 opkøbt af amerikanske Microsoft for 11 milliarder danske kroner. Dengang beskæftigede selskabet omkring 1.100 ansatte globalt. I dag arbejder omkring 900 ansatte i Danmark i henholdsvis Vedbæk og Hellerup. Desuden har en lang række tidligere ansatte i Navision fået job andre steder i Microsoft globalt. Ligeledes er der ingeniørvirksomheden Carl Bro, som i 2006 blev opkøbt af hollandske Grontmij, som i dag har omkring samme antal ansatte, som da de blev solgt. Danske Radiometer blev opkøbt af amerikanske Danaher, og virksomheden i Danmark er siden 2004 med 834 ansatte vokset til 957 i dag. Og det undrer ikke Mette Præst Knudsen. »Viden ligger i medarbejderne, ikke i murstenene. Derfor giver det ikke mening at flytte virksomheden ud af landet. De medarbejdere, man køber sig adgang til, bor og lever jo her. Man kan ikke bare sætte andre til at gøre samme arbejde, og hvis man kunne, hvorfor så opkøbe en virksomhed? Så kunne man ligeså godt bygge det op derovre,« forklarer Mette Præst Knudsen. ",
        "metadata": {
            "source": "https://www.berlingske.dk/virksomheder/opkoeb-er-ikke-farvel-til-ansatte",
            "image_url": "https://berlingske.bmcdn.dk/media/cache/resolve/image_x_large/image/58/589330/7684005-20buscobham-5281jpg.jpeg",
            "publication_time": "Mandag d. 22. september 2014, kl. 22.30",
            "author": "Christina Jul Nielsen",
            "related_links": [],
            "attachments": []
        }
    }
}