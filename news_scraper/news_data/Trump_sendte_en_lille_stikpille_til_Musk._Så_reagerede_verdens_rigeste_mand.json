{
    "version": "1.0",
    "document": {
        "id": 4480,
        "title": "Trump sendte en lille stikpille til Musk. Så reagerede verdens rigeste mand",
        "content": "Inden mandag skal amerikanske statsansatte redegøre for deres arbejdsindsats den seneste uge, ellers vil det blive betragtet som en opsigelse. Det skriver Elon Musk, der blevet sat i spidsen for Donald Trumps effektiviseringsenhed, DOGE, på sit egetsociale medie X. »I overensstemmelse med præsident Trumps instruktioner vil alle føderale medarbejdere snart modtage en e-mail, der anmoder om en forklaring på, hvad de lavede i sidste uge. Manglende svar vil blive betragtet som en opsigelse,« lyder det fra Musk, der i et opfølgende opslag skriver: »Der er allerede kommet et stort antal gode svar. Det er disse mennesker, der bør komme i betragtning til en forfremmelse.« CBS News har set en e-mail tilsendt amerikanske statsansatte, hvori der står: »Hvad lavede du i sidste uge?« Ifølge det amerikanske medie er de føderale medarbejdere blevet bedt om at opliste deres svar i fem punkter, dog uden at medtage fortrolige oplysninger. »For at gøre det klart, så er barren meget lav her. En e-mail med nogle punkter, der overhovedet giver mening, er acceptabel. Det bør tage mindre end fem minutter at skrive,« tilføjede Musk påX. Truslen fra verdens rigeste mand kommer i kølvandet på et opslag, USAs præsident, Donald Trump, skrev lørdag på sit egetsociale medie, Truth Social. »Elon gør et godt stykke arbejde, men jeg kunne godt tænke mig at se ham blive mere aggressiv. Husk, at vi har et land, der skal reddes, men i sidste ende også gøres større end nogensinde før.« Det er uklart, hvilket juridisk grundlag Musk har til at opsige føderale medarbejdere, som ikke reagerer på hans anmodning. Men Everett Kelley, formand for den største fagforening for føderalt ansatte, American Federation of Government Employees (AFGE), var hurtig til atskyde Musks krav ned. »Det er grusomt og respektløst over for hundredtusinder af veteraner, som bærer deres anden uniform i den offentlige tjeneste, at blive tvunget til at retfærdiggøre deres arbejdsopgaver over for denne virkelighedsfjerne, privilegerede, ikkevalgte milliardær, som aldrig har udført en eneste times ærlig offentlig tjeneste i sit liv,« siger han. Elon Musk og effektiviseringsenheden DOGE har svunget sparekniven, siden Donald Trump blev indsat som præsident for blot lidt mere end en måned siden. Der skal gøres op med det amerikanske bureaukrati, som verdens rigeste mand har kaldt en »eksistentiel trussel« mod demokratiet. Spørgsmålet er dog, hvor meget bureaukratikæmperen har sparet. DOGE hævder selv, at de har skåret de føderale udgifter med 55 milliarder dollar, mens de ofte har henvist til annullerede kontrakter omhandlende DEI (diversity, equity, inclusion) og klima. DOGE har endnu ikke offentliggjort detaljer om alle de hævdede nedskæringer, men på deres hjemmeside har de oplistet mere end 1.100 annullerede kontrakter, der angiveligt skulle have givet besparelser på syv milliarder dollar, skriverThe Wall Street Journal. Den amerikanske avis har dog analyseret kontrakterne og anslår, at de faktiske besparelser kunne være tættere på 2,6 milliarder dollar over det næste år, hvis udgiftsniveauet forbliver konstant – og kun omkring to procent af midlerne vil være gået til kontrakter relateret til DEI. Med andre ord: »Woke«-nedskæringer tyder på at være en lille del af det samlede beløb. The Wall Street Journal kan også berette, at undervejs i deres arbejde med historien ændrede DOGE beløbet for, hvor meget effektiviseringsenheden har sparet. Den 17. februar lød tallet på 16,5 milliarder dollar. Den 20. februar var det 7,2 milliarder dollar. ",
        "metadata": {
            "source": "https://www.berlingske.dk/internationalt/trump-sendte-en-lille-stikpille-til-musk-saa-reagerede-verdens",
            "image_url": "https://berlingske.bmcdn.dk/media/cache/resolve/image_x_large_vertical/image/189/1892830/24896706-elon-musk-skulle-vremere-aggressiv-med-offentl.jpg",
            "publication_time": "Søndag d. 23. februar 2025, kl. 08.44",
            "author": "Joachim Ploug Hansen",
            "related_links": [],
            "attachments": []
        }
    }
}