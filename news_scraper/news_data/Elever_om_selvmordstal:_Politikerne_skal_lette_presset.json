{
    "version": "1.0",
    "document": {
        "id": 12007,
        "title": "Elever om selvmordstal: Politikerne skal lette presset",
        "content": "Politikernes iver efter at sikre Danmarks konkurrenceevne går ud over de unge, som oplever et øget pres. Det mener Mathilde Lynggaard Vinther, formand for Danske Gymnasieelevers Sammenslutning. Hun ser presset som en forklaring på, at trivslen blandt unge er for nedadgående, hvilket igen afspejles i en undersøgelse, TV 2 Dokumentar har lavet blandt 640 gymnasieelever. Her svarer over hver tredje, at de har overvejet selvmord. Hver femte har overvejet at tage livet inden for det seneste år. »Jeg synes, det er svært at udtale sig om de her tal om selvmord, men der er ingen tvivl om, at trivslen er forværret i gymnasieskolen, og det handler i høj grad om det pres, der er lagt på os som generation,« siger hun. Danske Gymnasieelevers Sammenslutning har ikke som sådan fokus på elevers selvmordtanker, men organisationen har iværksat flere tiltag, der skal forbedre trivslen. At den er for nedadgående har Mathilde Lynggaard Vinther gjort sig forskellige tanker om: »Vi er en generation født ind i en krisetid. Det tror jeg ikke, de ældre generationer kan sætte sig ind i, så de presser på, for at vi skal kunne klare os i konkurrencen. Men når man er født i krisetid, har man altid oplevet et pres. Og mens ældre generationer som unge har reageret udadtil med oprør, har vi vendt det indad, så vi kræver mere og mere af os selv,« siger hun.  Det er især det store præstationsfokus og karakterræs, samt at unge skal skynde sig igennem uddannelsessystemet, der ifølge gymnasieformanden påvirker trivslen. Hun håber, politikerne vil tage spørgsmålet om trivsel mere alvorligt. »Det pres, der er lagt på vores generation, er i høj grad lagt fra politikerne. Derfor er det i høj grad dem, der må gøre noget for at fjerne det,« siger hun. Der er brug for mere tid til fordybelse og samvær, lyder det. ",
        "metadata": {
            "source": "https://www.berlingske.dk/samfund/elever-om-selvmordstal-politikerne-skal-lette-presset",
            "image_url": "https://berlingske.bmcdn.dk/media/cache/resolve/image_x_large/image/29/298684/9434053-mathilde-lynggaard.jpg",
            "publication_time": "Torsdag d. 25. juni 2015, kl. 15.18",
            "author": null,
            "related_links": [],
            "attachments": []
        }
    }
}