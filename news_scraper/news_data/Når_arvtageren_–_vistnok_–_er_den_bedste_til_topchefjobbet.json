{
    "version": "1.0",
    "document": {
        "id": 10482,
        "title": "Når arvtageren – vistnok – er den bedste til topchefjobbet",
        "content": "Det vakte opsigt, da den30-årige milliardærarving Sune Schnack– efter en tidligere ultrakort periode som bestyrelsesformand som 24-årig – blev udpeget som topchef i den børsnoterede, men familiekontrollerede malingkoncernen Flügger. Det trak ligeledes overskrifter, da topchefen i det familiekontrollerede og børsnoterede Harboes Bryggeri,Bernt Griese, udnævnte sin datter, Karina Harboe Laursen,som sin efterfølger. Når en arving sætter sig eller bliver sat i direktørstolen, ses det ofte som kontroversielt. Nogle gange er det retfærdigt, andre gange er det uretfærdigt. Jørgen Mads Clausen fortalte for år tilbage, hvordan han måtte gøre sig gældende som potentiel topchef i familievirksomheden Danfoss. Han var på forhånd nærmest diskvalificeret på grund af sit navn. Jørgen Mads Clausen blev CEO til sidst. Gik det godt? Tjoh. Han elskede iværksætteri og satte mange spændende ting i gang, som den efterfølgende eksterne topchef Niels B. Christiansen måtte rydde op i. Den nyligt afdøde dynekonge Lars Larsen luftede offentligt sin tvivl om sønnens evner til at tage over. Larsen henviste til de mange eksempler i dansk erhvervsliv, hvor det var gået galt, når arvinger skal videreføre fars skaberværk. »Jeg har set elendighed nok omkring de gamle systemer,hvor det altid er den førstefødte, der skal overtage en virksomhed. Og det ville da være meget mærkeligt, hvis det lige skulle være den bedste,« lød det brutalt fra Jysk-stifteren i 2016. Så døde han pludseligt, og sønnen Jacob Brunsborg indtog pladsen som bestyrelsesformand, men med eksterne i direktørstolene. Foreløbig har sønnen lagt en ny strategi med investering i grøn energi og ejendomsprojekter. Spændende, om det går godt. Jysk og Danfoss er ikke som Flügger og Harboe Bryggeri børsnoterede, og ejerfamilierne kan langt hen ad vejen gøre, som de vil. Det gælder også Grundfos til trods for, at familien kun ejer omkring 12 procent af virksomheden, mens resten af aktierne ligger i Poul Due Jensens Fond, hvor familien har en stærk stemme. Grundfos er stiftet af Poul Due Jensen, som er farfar til den Poul Due Jensen, som nu skal være topchef efter Mads Nippers afgang til Ørsted. Poul Due Jensens far, Niels Due Jensen, har aldrig lagt skjul på, at hans drøm var at se sønnen i direktørstolen for Grundfos-koncernen – hvis han egnede sig. Niels Due Jensen var selv ung, da han overtog ledelsen af det dengang langt mindre Grundfos – og det til trods for, at faren advarede ham mod det. Niels Due Jensen bestred posten i en årrække, indtil han trådte tilbage og satte sig i formandsstolen. Den forlod han i 2011, da han blev formand for ejerfonden frem til 2018. I dag er Niels Due Jensen formelt ude af ledelsen i både fond og virksomhed, men han spiller fortsat en rolle som stærk kulturbærer i koncernen. Inden han trådte af, omkalfatrede han Poul Due Jensens Fond fra en søvnig lille størrelse til en magtfuld ejer, hvor hans to søstre samt sønnen Poul Due Jensen og datteren Annette Due Jensen sikrer familiens indflydelse. Det centrale spørgsmål er naturligvis, om Poul Due Jensen er den bedste mand til at styre Grundfos de kommende år. Her er det oplagt at undersøge, hvem der har besluttet, at det er han. Det har blandt andre bestyrelsesformand Jens Moberg, som med venlig hånd siden 2012 har styret Grundfos gennem til tider oprørte vande med blandt andet stridigheder i familien. Moberg har også sæde i ejerfondens bestyrelse. Er Moberg dygtig? Agerer han uafhængigt af ejerfamilien og i virksomhedens interesse? Han var formand i Postnord AB frem til 2018. Siden har efterspørgslen efter ham i det store danske erhvervsliv været begrænset. I dag besidder den tidligere Microsoft-direktør kun de to Grundfos-poster. De øvrige fire eksterne medlemmer af Grundfos' bestyrelse har bortset fra Therma-direktør Jens Maaløe få eller ingen andre betydelige bestyrelsesposter. To er nyudnævnt i 2019. Jens Moberg og Jens Maaløe sikrer som medlemmer af fondsbestyrelsen kommandovejene til ejerfonden, hvor Maaløe er formand og Moberg er menigt medlem. Vil Jens Moberg sætte sin formandspost (og sin bestyrelsespost i fonden) ind på at hindre udnævnelsen af Poul Due Jensen, som er næstformand i fonden? Vil Maaløe eller de to spritnye bestyrelsesmedlemmer? Måske ikke. Spørgsmålene indikerer ikke, at Poul Due Jensen ikkeerden bedste mand. Han har mange, mange års erfaring på forskellige poster i Grundfos, senest i direktionen under Mads Nipper. Hans engagement i virksomheden er stort, og han har alle årene skullet kæmpe med fordomme om, at han var fars dreng – og overlevet. Måskeerhan bare den bedste! Ellers ... Det er ikke alle CEOer i familievirksomheder, der som Legos Kjeld Kirk Kristiansen har modet til at fyre sig selv og overlade jobbet til en ekstern, hvis det er påkrævet. Birgitte Erhardtsen er journalist og kommentator på Berlingske Business.",
        "metadata": {
            "source": "https://www.berlingske.dk/kommentar/naar-arvtageren-vistnok-er-den-bedste-til-topchefjobbet",
            "image_url": "https://berlingske.bmcdn.dk/media/cache/resolve/image_x_large/image/135/1350283/23564067-.jpg",
            "publication_time": "Onsdag d. 28. oktober 2020, kl. 19.30",
            "author": "Birgitte Erhardtsen",
            "related_links": [],
            "attachments": []
        }
    }
}