{
    "version": "1.0",
    "document": {
        "id": 3300,
        "title": "Naser Khader om Mogens Lykketofts verdensbetragtninger: »Jeg priser mig lykkelig for, han kun fik 11 måneder som udenrigsminister«",
        "content": "Parisaftalen, som Mogens Lykketoft er så begejstret for, var snarere afslutningen på en periode i verdenshistorien, end det var begyndelsen på en ny tid. I sinkommentar 4. januar i Berlignskemindes Lykketoft de solskinsrige dage, hvor fred og samhandel rådede, der efter hans mening nåede et højdepunkt i 2015, da alverdens ledere indgik Parisaftalen med de ambitiøse klimamål. Lykketoft tror, han så solen stod op i 2015, men det var den røde aftensol, som varmer så dejligt – specielt i Mellemøsten – han så. Alt for mange lod sig blænde i 2010erne af Barack Obama, der lod industrijob forlade amerikansk økonomi og røde linjer i sikkerhedspolitikken blive overskredet. USA og Vesten var svækket, da Donald Trump kom til. Jeg vil vove at påstå, at uden Obama, ingen Trump. Nu er Lykketoft sur. Både på Trump og på den nuværende præsident Joe Biden, fordi Trump vandt igen. Han glemmer, at der var mere fred og stabilitet under Trump, og at Biden slet ikke genopstillede. Sandheden er, at det var Biden, der fik os ud af Afghanistan. Krigen var vundet allerede i 2010. Dengang skulle vi gradvist have forladt landet og accepteret, at målet med krigen ikke var frihed, men stabilitet, men Obama turde ikke. Lykketoft skriver, at han nu ser Syrien som et lysglimt i det mørke, der har sænket sig over verdenen. Jeg frygter, at han igen tager fejl, lyder det fra Naser Khader.Fold sammenLæs mereFoto: Søren Bidstrup. Under det arabiske forår skulle vi have hjulpet de demokratiske bevægelser i stedet for at lade islamister vinde kampen om magten, men Obama så passivt til. Og indgik en katastrofal atomaftale med imamerne i Iran. I 2014 skulle Obama have sat hårdt mod hårdt, da Rusland invaderede Krim-halvøen, men han turde ikke. Obama var en udenrigspolitisk katastrofe og har syrisk og ukrainsk blod på hænderne. Efter annekteringen af Krim og op til Parisaftalen i 2015 havde Obama faktisk de bedste argumenter for at få Europa til at investere i forsvaret og have tvunget os til at reducere vores energiforbrug, diversificere vores energiressourcer og bruge mere grøn energi og a-kraft. Dermed var vi blevet fri for Ruslands gas og Mellemøstens olie – og havde måske nået klimamålet. I dag er der heldigvis ingen, der stiller spørgsmålstegn ved, om vi skal reducere energiforbruget, investere i alternative energikilder, bruge over to procent af BNP på Forsvaret – eller om USA er verdens supermagt. Da Obama forlod Det Hvide Hus, var der reel mulighed for, at kommunistiske Kina ville blive verdens største økonomi. Kun fordi Biden inkluderede strenge restriktioner i sin klima- og teknologistøtte, er industrijob vendt tilbage til USA, og landets økonomi er stærkere end i årtier i forhold til Kina. Ingen taler i dag om, at Kinas økonomi bliver større end USAs. Lykketoft skriver, at han nu ser Syrien som et lysglimt i det mørke, der har sænket sig over verdenen. Jeg håber, han har ret. Jeg frygter, at han igen tager fejl og undervurderer den ondskab, som Syriens nye leder er rundet af, hvis han får magt, som han har agt. Fuldstændig ligesom Obama undervurderede Kina, Iran, Rusland og alle de andre lande, der i dag er roden til al den ondskab, som vi kæmper mod. Eller rettere: Som andre bekæmper for os. Formlen for fred i Mellemøsten findes faktisk, men Lykketoft nævner den ikke, fordi Abraham-aftalerne er forhandlet af alle dem, som Lykketoft hader. Abraham-aftalerne er det største gennembrud i Mellemøsten siden Oslo-aftalerne i 1993. Aftalerne har skabt diplomatiske bånd, handel, turisme, militære samarbejder og dialog mellem Israel og flere arabiske lande. »Abraham-aftalerne er det største gennembrud i Mellemøsten siden Oslo-aftalerne i 1993,« skriver Naser Khader. Her mødes Benjamin Netanyahu og Donald Trump i Det Hvide Hus 15. september 2020 inden underskrivelse af aftalen.Fold sammenLæs mereFoto: Tom Brenner/Reuters/Ritzau Scanpix. Ifølge den saudiske kronprins var vi dage fra, hvis ikke timer fra, at ogsåSaudi-Arabien indgik en aftale med Israel, da Israel blev angrebet af Hamas 7. oktober 2023. Det kunne Iran ikke leve med. I stedet kæmper Israel nu – ligesom Ukraine – for os. Det glemmer Lykketoft også i sin vrede kommentar. Det er meget forskellige forsvarskrige. Ligesom vi bør hjælpe Ukraine, indtil vi har den bedste platform for en fredsaftale, skal israelerne hjælpes med at eliminere antifredsaksen: Hamas og Hizbollah, houthierne og deres støtter. Det har Biden forstået, og jeg er sikker på, at Trump har samme opfattelse. Det er godt, at Lykketoft kan hidse sig op over verdens tilstand. Modsat Lykketoft mener jeg dog, at både Trump og Biden har rettet op på mange af de fejl, der er skyld i, at solen gik ned. Lykketoft burde bruge sin rationelle, økonomiske baggrund lidt mere, når han betragter verden. Han var en god finansminister, der var med til sikre Danmarks økonomi i generationer. Jeg priser mig lykkelig for, han kun fik 11 måneder som udenrigsminister. Naser Khader er fellow ved tænketanken Middle East Forum, direktør for Palmyra Kulturrejser og tidligere MF (K) ",
        "metadata": {
            "source": "https://www.berlingske.dk/kommentarer/naser-khader-om-mogens-lykketofts-verdensbetragtninger-jeg-priser-mig",
            "image_url": "https://berlingske.bmcdn.dk/media/cache/resolve/image_x_large_vertical/image/187/1875560/24865020-det-er-godt-at-lykketoft-kan-hidse-sig-op-over-v.jpg",
            "publication_time": "Onsdag d. 08. januar 2025, kl. 16.17",
            "author": null,
            "related_links": [],
            "attachments": []
        }
    }
}