{
    "version": "1.0",
    "document": {
        "id": 10337,
        "title": "Regeringen skyder 34 millioner i historisk satsning på danske spil",
        "content": "Den danske spilbranche får et ordentligt skulderklap, som skal få den til at blomstre yderligere, når regeringen skyder 34 millioner kroner i et nyt Institut for Dansk Spiludvikling. Kulturminister Jakob Engel-Schmidt (M) sætter pengene af på finansloven over de næste fire år til en historisk stor satsning på den danske spilindustri. Den omsætter allerede for mere end tre milliarder kroner, hvoraf størstedelen er eksport, og nu skal der yderligere blus på kedlerne. Det nye institut, som opfylder et længe næret ønske hos spilproducenterne, skal give rådgivning om udvikling, produktion og formidling af danske spil og dermed gøre dem endnu bedre til at konkurrere internationalt. »Jeg deltogtidligere i år i et eksportfremstød for danske spil i Silicon Valleyog mødte her et potpourri af kreativitet, historiefortællere og tekniske troldmænd og -kvinder, der hver dag tryllebinder børn og i en dansk kulturtradition, som faktisk er lidt overset,« forklarer Jakob Engel-Schmidt om baggrunden for nu at tage det afgørende skridt videre. Instituttet, som vil høre under Kulturministeriet, er en del af den finanslov, som regeringen nu præsenterer, og som der dermed på forhånd er politisk flertal for. »Det er første gang, at der afsættes midler til et selvstændigt, dansk spilinstitut, som dermed kan oprettes i 2024 – og som jeg håber på kun bliver begyndelsen. Instituttet skal fremme dansk spiludvikling, samle alle kreative og dygtige kræfter og lade lyset skinne stort på det kreative, kulturelle og forretningsmæssige potentiale, som dansk spilindustri udgør. Det kan blive et meget større erhvervseventyr og samtidig et kulturelt eventyr, som jeg utrolig gerne og stolt vil stille mig bag,« forklarer kulturministeren. Den danske filmstøttemodel er brugt som inspiration til det nye institut, hvor uafhængige personer skal være med til at uddele de midler, som nu bliver sat af i håbet om at samle »de allerbedste kræfter i en kreativ motor og være med til at geare og støtte dansk spiludvikling«, som ministeren udtrykker det. »En af de store udfordringer er, at når noget bliver en succes, er der risiko for, at man flytter til USA eller sydligere himmelstrøg. Min ambition er at skabe en endnu større spilklynge i Danmark, så succeser som »Hitman«, »Subway Surfers« og andre suppleres med nye succeser. Vi skal skabe en nordisk designmodel, for danske spiludviklere har fokus på pædagogik, bæredygtighed og arbejder uden afhængighedsskabende algoritmer. Vi skal passe på, hvor meget ungerne sidder foran skærmen – men det er bedre, at degamermed noget, der er designet på Kongens Nytorv eller i Viborg frem for i Shanghai eller Beijing,« siger Jakob Engel-Schmidt. Omsætningen i den danske spilbranche lå i 2021 – som er nyeste, om end gamle tal – på 3,1 milliarder kroner, og 2,2 milliarder af dem blev hentet i udlandet. De da 176 danskespilvirksomheder havde 1.087 ansatte– fordelt ligeligt altså 2,8 millioner kroner pr. ansat. Blandt de største, danske spilproducenter er Sybo Games med mobilsuccesen »Subway Surfers«, som i flere år har ligget blandt de mest downloadede spil i verden, og som i juni 2022 blev solgt til det kinesiske spilfirma Miniclip, der ejes af internetgiganten Tencent. IO Interactive, som siden 2017 har været tilbage på danske hænder, står blandt andet bag successerien »Hitman«. Endelig har Nordisk Games under Nordisk Film siden 2017 investeret mere end 1,5 milliarder kroner i opkøb af europæiske, især nordiske, computerspilselskaber. Spilbranchens producenter af digitale spil til underholdning på mobiltelefoner, konsoller og computere udgør 36 procent af den samlede omsætning på 8,44 milliarder kroner blandt danske indholdsproducenter –altså også film, tv og reklamer. Oveni kommer så endnu ti procent af den samlede omsætning fra producenter af interaktive værker som digitale spil med lærings- og undervisningsformål. 28 danske spilvirksomheder deltog i sidste ugefor anden gang i et fremstød på verdens største spilmesse, Gamescom, i Köln i Tyskland. Første gang var for et år siden, og i marts i år var 22 danske spilvirksomheder sammen med kulturministeren med på den vigtige Game Developers Conference (GDC) i San Francisco for at markere sig og tiltrække både talent og penge. Administrerende direktør i erhvervs- og arbejdsgiverorganisationen Dansk Erhverv, Brian Mikkelsen, roser det nye tiltag: »De danske spilvirksomheder er rigtig dygtige, og spilmarkedet har globalt set et virkeligt stort vækstpotentiale de kommende år. Derfor er det også meget positivt, at regeringen nu sætter endnu mere fokus på at udvikle den danske spilbranche med et egentligt spilinstitut. Det har blandt andet vi og Producentforeningen været varme fortalere for, så det hilser vi mere end velkomment. Vi mener, at spilbranchen er på vej mod at blive et af de store eksporterhverv for Danmark i den kreative branche, så det er rigtig godt at give den så gode vækst- og rammevilkår som overhovedet muligt,« siger han.",
        "metadata": {
            "source": "https://www.berlingske.dk/virksomheder/regeringen-skyder-34-millioner-i-historisk-satsning-paa-danske-spil",
            "image_url": "https://berlingske.bmcdn.dk/media/cache/resolve/image_x_large/image/170/1709139/24510518-danskudviklede-computer--og-mobilspil-er-yderst-po.jpg",
            "publication_time": "Tirsdag d. 29. august 2023, kl. 07.55",
            "author": "Thomas Breinstrup",
            "related_links": [],
            "attachments": []
        }
    }
}