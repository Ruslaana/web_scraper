{
    "version": "1.0",
    "document": {
        "id": 3821,
        "title": "Ny klage mod DR efter omstridt dokumentar: Har skabt »en hadsk stemning og chikane« mod betjente og deres familier",
        "content": "DR-dokumentaren »Forfulgt af politiet?« har siden sin udgivelse i starten af oktober vakt kraftig omtale og kritik. Nu stemmer politiets fagforbund i. På vegne af 13 polititjenestemænd ved Sydøstjyllands Politi har Politiforbundet nemlig indbragt en klage til DRs ledelse, da de mener, at den overtræder de presseetiske regler. Skadevirkningerne af dokumentaren har været ganske omfattende, skriver de, og den har skabt »en hadsk stemning og chikane mod flere af de involverede betjente og deres familie«. Ifølge Politiforbundet har to familier måttet flytte fra deres hjem på grund af et kritisk trusselsbillede. De tilføjer også, at dokumentaren har »uretmæssigt skadet tilliden til politiet så alvorligt, at politiledelsen senere for at sikre ro om det lokale politiarbejde har følt sig nødsaget til at lukke den patrulje, hvor hovedparten af de 13 involverede betjente var beskæftiget«. I dokumentaren afdækker DR, hvordan en familie fra Vejle, der har syrisk baggrund, angiveligt bliver systematisk forfulgt og chikaneret af en række betjente. Man ser, hvordan politiet møder op på familiens arbejde og hjem, og hvordan familien udsættes for ulovlige ransagninger og falske anklager fra betjentene. Det kulminerer en nat i april 2022, hvor den dengang 16-årige Farhad forsvinder, efter han er blevet jagtet af en betjent. Der skulle senere gå omkring halvandet år, før han blev genforenet med sin familie. De 13 politibetjente blev spurgt om at deltage i dokumentaren, men det afviste de blandt andet på grund af deres tavshedspligt i konkrete forhold og for at beskytte deres privatliv ifølge Politiforbundet. »De har dog haft en naturlig og berettiget forventning om, at DR ville tilstræbe objektivitet, balance og korrekthed i dokumentaren. Det er Politiforbundets opfattelse, at dette desværre ikke er tilfældet,« lyder det i klagen. I en liste af en lang række klagepunkter kritiserer Politiforbundet blandt andet DR for at skitsere en falsk præmis om en konflikt mellem den syriske familie og en gruppe betjente: »Der er ingen dokumentation for, at de involverede betjente har henvendt sig til familiemedlemmer af andre grunde end rent politimæssige årsager,« skriver Politiforbundet. De mener også, at dokumentaren har et forfejlet narrativ om, at politiet havde ansvar for Farhads forsvinden, og ved at fortælle om familiens etnicitet og familiebaggrund vækker DR racismetemaet til live. Klagen, der også lyder på manipulerende virkemidler, et vrangbillede af politiets muligheder for magtanvendelse og brug af familiens advokat som partskildekan læses her. DR bekræfter over for Berlingske, at de har modtaget klagen, og siger, at de vil behandle den sagligt. »Men vi kan ikke sige noget yderligere nu,« siger Thomas Falbe, der er chefredaktør for DR Nyheder. I et åbent samråd i Folketingets Retsudvalg tilbage i november rettede justitsminister Peter Hummelgaard (S) også skarp kritik af dokumentaren. Især af, at man som seer kunne være blevet efterladt med en følelse af, at politiet kunne have noget at gøre med Farhads forsvinden: »Jeg synes, at det har været under al kritik, de insinuationer, der er blevet skabt fra dokumentarens side. Man har insinueret, at politiet har haft noget med drengens forsvinden at gøre, og det bobler over i mig med vrede og frustrationer over den måde, som visse medier og offentligheden har konkluderet på oven på en dokumentar, der reelt ikke giver nogen svar. Det bør give stof til eftertanke for alle,« sagde Peter Hummelgaard. Til Avisen Danmarkafviste Thomas Falbe kritikken: »Vi insinuerer på intet tidspunkt, at politiet har noget med hans forsvinden at gøre. Hverken mellem linjerne eller ved en skæv vinkel på skærmen. Vi lægger et helt nøgternt hændelsesforløb frem, der er baseret på dokumenter, vidner, domstolsafgørelser, aktindsigter og eksperters vurderinger. Da vi udkommer med dokumentaren, er Farhad forsvundet. Vi spørger politiet helt åbent, hvad deres spor er, hvad de har gjort for at finde ham, og hvad de baserer deres udsagn på om, at han har det godt. Det er medtaget i dokumentaren, så der er ingen insinuationer,« sagde Thomas Falbe.",
        "metadata": {
            "source": "https://www.berlingske.dk/indland/ny-klage-mod-dr-efter-omstridt-dokumentar-har-skabt-en-hadsk-stemning-og",
            "image_url": "https://berlingske.bmcdn.dk/media/cache/resolve/image_x_large/image/174/1749865/24604428-politiforbundet-med-heino-kegel-i-spidsen-vlger.jpg",
            "publication_time": "Søndag d. 31. december 2023, kl. 14.13",
            "author": "Joachim Ploug Hansen",
            "related_links": [],
            "attachments": []
        }
    }
}