{
    "version": "1.0",
    "document": {
        "id": 17531,
        "title": "I dag vil EU tjekke Danmarks grænser",
        "content": "I dag ankommer det hold af eksperter, som skal udøve den første EU-kontrol af den danske oprustning ved grænseovergangene. De skal se tolderne over skuldrene det meste af i dag. - Holdet skal overordnet se, om den danske toldkontrol er i overensstemmelse med EUs regler, siger talsmand for EUs kommissær for Inde Anliggenders talsmand, Michele Cercone. - Det betyder, at de skal kontrollere, hvordan tolderne tjekker de rejsende, hvilket udstyr de bruger, hvor lang tid et tjek tager. Den slags, siger han. Han oplyser også, at man vil holde øje med, at trafikken flyder relativt ubesværet på trods af stikprøverne. Hvis ikke det er tilfældet, kan det blive et problem i forhold til Schengenaftalen.  SKAT forventer, at holdet vil være ved Øresundsbroen omkring klokken 12 og ved motorvejsoverkørslen ved Frøslev omkring klokken 17. Efter endt arbejde vender EU-holdet tilbage med en vurdering af forholdene i Danmark, og denne vil være baggrund for Europakommissionens evaluering af de danske forhold. Resultaterne vil blive ventet i spænding, idet den danske grænsedebat har været genstand for ophedede diskussioner i hele Europa. Flere EU-politikere har kritiseret Danmark voldsomt for tiltagene, og i sidste uge sagde den liberale FDP-politiker Alexander Alvaro, at - Danmark må nu overveje, om det vil blive i Schengen-samarbejdet. På langt sigt må danskerne også gøre sig klart, om de overhovedet vil forblive i EU.  Tidligere har EU-kommissionen dog nedtonet uenighederne ved at understrege, at indsættelsen af de ekstra toldere ved grænseovergangene til Tyskland og Sverige ikke var noget problem. Det skete efter de danske myndigheder havde forsikret kommissionen om, at kontrollen ville være i overensstemmelse med Schengenaftalen. EU skal løbende overvåge grænsetiltagene, der efter planen vil intensiveres over de næste år. Næste år vil endnu et hold toldere melde sig, og senere skal der bygges kontorer til at huse tolderkorpset. Kontrollanterne vil være i Danmark hele dagen og forventer at vende tilbage til Kommissionen i morgen. ",
        "metadata": {
            "source": "https://www.berlingske.dk/samfund/i-dag-vil-eu-tjekke-danmarks-graenser",
            "image_url": "https://berlingske.bmcdn.dk/media/cache/resolve/image_x_large/image/49/492883/4356182-toldere-ved-resundsbroen.jpg",
            "publication_time": "Torsdag d. 14. juli 2011, kl. 08.28",
            "author": "Mathias Ørsborg Johansen",
            "related_links": [],
            "attachments": []
        }
    }
}