{
    "version": "1.0",
    "document": {
        "id": 2557,
        "title": "Tekniske problemer plager fortsat NemID onsdag aften",
        "content": "Omkring en tredjedel af NemID-brugere kan opleve problemer med at tilgå netbank og sider som sundhed.dk og borger.dk. Det oplyser Nets, der driver NemID, til Ritzau. Tidligt onsdag aften lød meldingen fra Nets, at problemet med NemID var blevet løst, og at systemet virkede som normalt. Der var tale om en serverfejl, som opstod onsdag morgen. Trafikken blev derfor flyttet til en ny server, lød det. Det viser sig imidlertid, at ikke al trafikken er blevet flyttet til den nye server endnu, siger pressechef i Nets Peter Glüsing. En tredjedel af brugerne vil derfor stadig opleve, at systemet er langsomt, eller at de slet ikke kan få adgang. Nets forventer, at systemet vil fungere som vanligt for alle brugere i løbet af de kommende timer. »Vi beklager selvfølgelig situationen,« siger Peter Glüsing. »Det er heldigvis sjældent, at vi oplever nedbrud og driftsforstyrrelser.« Problemerne hos NemID gav tidligere på dagen også udfordringer for de mange danskere, der har skiftet til MitID. Det skyldes, at NemID's nedbrud gav forstyrrelser for NemLog-in. Det system bruges til at tilgå offentlige portaler som skat.dk og sundhed.dk, uanset om man bruger NemID eller MitID. Peter Glüsing oplyser, at omkring 76 procent af alle brugere har skiftet til MitID. Egentlig skulle alle være flyttet til MitID inden udgangen af juni. Men den frist blev udskudt til oktober på grund af lange ventetider på Borgerservice i foråret. Der har særligt været fokus på at få udfaset NemID-nøglekortet. Det skyldes, at der kan tages en kopi eller et foto af et nøglekort, og det dermed ikke er lige så sikkert som de nye løsninger. Tirsdag indskærpede Finanstilsynet i et påbud til bankerne, at nøglekortet ikke må anvendes efter 30. juni, dog med undtagelser for visse brugere. /ritzau/",
        "metadata": {
            "source": "https://www.berlingske.dk/danmark/tekniske-problemer-plager-fortsat-nemid-onsdag-aften",
            "image_url": "https://berlingske.bmcdn.dk/media/cache/resolve/image_x_large_vertical/image/156/1563233/24131088-.jpg",
            "publication_time": "Onsdag d. 22. juni 2022, kl. 15.27",
            "author": null,
            "related_links": [],
            "attachments": []
        }
    }
}