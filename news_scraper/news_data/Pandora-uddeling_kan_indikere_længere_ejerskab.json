{
    "version": "1.0",
    "document": {
        "id": 16230,
        "title": "Pandora-uddeling kan indikere længere ejerskab",
        "content": "Det vurderer analytiker i Sydbank Søren Løntoft Hansen over for Ritzau Finans, man han erkender, at der ligger andre og ukendte faktorer bag udlodningen. »Man kunne måske godt tænke, at det kunne hænge sammen med, at der kunne være en forskellig opfattelse af, hvornår man skal sælge sine aktier i de to ejergrupper,« siger analytikeren om Per Enevoldsen og kapitalfonden Axcel. Den vurdering fremkommer, da de to grupper nu er blevet to forskellige direkte aktionærer. »Der kunne så lettere opstå tilfælde, hvor de ikke er enige om, hvornår man skal sælge,« spekulerer Søren Løntoft. De to aktionærgrupper er dog fortsat bundet sammen. De skal koordinere salg, hedder det i meddelelsen, og de kan ikke stemme forskelligt ved generalforsamlinger i Pandora. Det virker derfor som om, at der er åbnet mulighed for, at én aktionærgruppe kan reducere, uden den anden gør det, men Søren Løntoft Hansen vurderer også - uden at ville lægge hovedet på blokken - at der kan opstå tilfælde, hvor man ikke vil se aktiesalg i de såkaldte vinduer, der kommer. »Derfor kunne udlodning måske forlænge den periode, hvor aktien holdes,« siger analytikeren, da der nu er flere selvstændige aktionærer der skal tage stilling. Ejerkredsen bag Prometheus Invest har besluttet, at udlodde Prometheus' aktiepost på ca. 40,4 pct. af aktiekapitalen i Pandora forholdsmæssigt til de respektive ejere af Prometheus. De bagvedliggende ejere, heriblandt kapitalfonden Axcel og Pandora-stifter Per Enevoldsen, ejer nu direkte - eller gennem egen holdingstruktur - deres aktieposter i Pandora, mens Prometheus' ejerandel er et rundt nul. ",
        "metadata": {
            "source": "https://www.berlingske.dk/aktier/pandora-uddeling-kan-indikere-laengere-ejerskab",
            "image_url": "https://berlingske.bmcdn.dk/media/cache/resolve/image_x_large/image/41/416821/6809379-enevoldsen_pandora_business.jpg",
            "publication_time": "Tirsdag d. 17. september 2013, kl. 09.55",
            "author": null,
            "related_links": [],
            "attachments": []
        }
    }
}