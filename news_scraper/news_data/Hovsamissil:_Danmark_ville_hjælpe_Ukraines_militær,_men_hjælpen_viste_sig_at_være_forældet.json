{
    "version": "1.0",
    "document": {
        "id": 12201,
        "title": "Hovsamissil: Danmark ville hjælpe Ukraines militær, men hjælpen viste sig at være forældet",
        "content": "Ukraine befinder sig lige nu som en lus mellem NATOs og Ruslands negle. Langs landets østlige grænse står mindst 100.000 russiske tropper og flere er på vej. Derfor sendte det ukrainske forsvarsministerium i januar en ønskeliste til flere vestlige lande, herunder Danmark: Send flere våben, lød beskeden. Siden da har Ukraine dog måttet kigge langt efter det ønskede materiel fra Danmark. For selvom statsminister Mette Frederiksen (S) i slutningen af januar meddelte, at hun var klar med våben og andet militært udstyr, hvis den russiske præsident, Vladimir Putin, optrapper situationen yderligere, er intet materiel dukket op. Nu viser det sig, at det udstyr, der var tiltænkt Ukraine er for gammelt, og at vi selv skal bruge det, der ikke er for gammelt. Det fortæller en større historie om det danske forsvar lyder det fra soldater. »Vi har ikke fra vores side en principiel modstand i forhold til at hjælpe militært i forhold til kapaciteter. Der er nogle konkrete forespørgsler fra Ukraine, som vi ikke direkte kan være behjælpelige med, men vi arbejder videre,« sagde Mette Frederiksen tidligere onsdag under et besøg i Tyskland. Det er missiler som dette, den ukrainske regering meget gerne ville have fingre i, men som det danske forsvar altså ikke vil udlevere, fordi det er for gammeltFold sammenLæs mereFoto: Forsvarsgalleriet.dk. Hun nævner, at Danmark i stedet kan hjælpe på cyberområdet, efter at det onsdag morgen kom frem, at Danmark trods tidligere overvejelser ikke vil sende hverken 400 stingermissiler, 1.000 natbriller eller 700 kikkerter til den ukrainske hær. Forsvaret har materiellet på lager, men vurderer, at det ikke vil »kunne blive brugt på en moderne og operativ slagmark«. Det er forsvarsminister Morten Bødskov (S), der har truffet beslutningen efter en orientering til ham og partierne bag forsvarsforliget fra forsvarschef Flemming Lentfer. »Det er for gammelt. Der er en årsag til, at det ligger på lager. Det kan vi ikke sende afsted,« siger Morten Bødskov. Der er mange enheder i et stingermissil, der kan blive for gammelt, vurderer Peter Hald, der til daglig er sikkerhedsleder på Institut for Kemi ved Aarhus Universitet, men som også er raketekspert og er uddannet officer i hæren, hvor han indimellem stadig holder sprængningskurser: »De har en startmotor, en hovedmotor, et søgehoved, noget elektronik, en masse mekanik og batterier. Og det hele skal virke. Hvis bare en af disse ting ikke virker, får man i bedste fald ikke generet det fly, man med missilet vil ramme. I værste fald er det farligt for den person, der affyrer missilet af,« siger Peter Hald. Risikoen er især, at krudtet bliver for gammelt, forklarer Peter Hald: »Det kan ændre sig kemisk, og så risikerer man, at det brænder for hurtigt eller for dårligt, eller at det laver for meget tryk, så motoren springer i luften som et kanonslag.« Stingermissiler kan håndteres af en enkelt soldat og består af et affyringshylster samt et missil med egen raketmotor. Motoren er så stærk, at missilet kan indhente et fly.Fold sammenLæs mereFoto: Forsvarsgalleriet.dk. Han forklarer, at missilet har to raketmotorer, der begge skal virke. En til at fyre raketten ud af missilrøret, som soldaten holder, og en anden, der starter, efter at missilet er tilpas langt fra soldaten. »Det er den anden raketmotor, der skal accelerere missilet, så det har fart til, at det kan indhente et fly.« Selvom Danmark altså ikke vil sende stingermissiler til det ukrainske forsvar, ville vi i 2018 gerne sælge en sending til det lettiske forsvar. Og der var man glade for missilerne, forklarer Peter Hald: »Om det betyder, at de kunne tage dem ud af æsken og bruge dem, eller om de som så meget andet har skullet en tur på værksted, er ikke til at vide.« Om de stingermissiler, Danmark nu har liggende til bortskaffelse er for gamle, vil Peter Hald ikke udtale sig om, men tidligere har missilerne vist sig at fungere et godt stykke tid efter sidste holdbarhedsdato: »USA forærede mujahedinerne i Afghanistan en masse stingermissiler i 1980erne, og da Taleban overtog magten, var man bekymrede for dem. Der har dog ikke været terrorangreb med stingermissiler siden,« siger Peter Hald og oplister, at der kan være flere årsager til, at man ikke har set noget til stingermissilerne siden da. Måske har de fyret dem alle af dengang, eller måske sidder de stadig på dem, fordi missilerne er så gode at have, at man ikke bare klatter dem væk. Det kan dog også være, de er ophørt med at virke. »USA købte en del af dem tilbage fra mujahedin og dem prøveskød de nogle af. De virkede fint.« De omtalte missiler er i øjeblikket opbevaret på et hemmeligt lager, hvor de venter på at bliver bortskaffet. Heller ikke andre våben sendes fra Danmark til Ukraine, forklarer forsvarschef Flemming Lentfer. »Vi har det, vi selv bruger, og som vi er i gang med at indfase i det danske forsvar. Det ser jeg ikke for mig er noget, vi skal donere,« siger forsvarschefen. Det er dog ikke kun stingermissiler, kikkerter og natbriller, der har set bedre dage. Egentlig kniber det med vedligeholdet af store dele af det danske forsvar, påpeger formand for Hovedorgansiationen af Officerer i Danmark, Niels Tønning: »På mange områder er der ikke sket nogen udskiftning over tid.« Det bakkes op af Forsvarsministeriets strategi for arbejdsmiljø. Her kan man læse, at farlige stoffer og materialer trænger til at blive skiftet ud. Alligevel er det ikke derfor, at de stingermissiler, Danmark overvejede at sende til Ukraine, er blevet for gamle, siger Niels Tønning: »Enhver ammunition har en begrænset levetid, blandt andet på grund af de eksplosive stoffer. Det er ligesom med fødevarer. Missilerne er vi simpelthen holdt op med at bruge, og derfor kunne de ligeså godt være destrueret for nogle år tilbage,« siger han og forklarer, at det er helt normalt, at man løbende fornyer den ammunition, man har i Forsvaret. Stingermissilerne blev indkøbt til det danske forsvar i 1996. Ifølge amerikanske producenter kan de holde 10 til 12 år, men man har set eksempler på velfungerende missiler efter mere end 25 år.Fold sammenLæs mereFoto: Forsvarsgalleriet.dk. Tyskland har tidligere høstet hån og kritik fra Ukraine, efter at landet havde modtaget en lignende ønskeliste fra Ukraine og derpå sendte 5.000 hjelme til det ukrainske militær.",
        "metadata": {
            "source": "https://www.berlingske.dk/indland/hovsamissil-danmark-ville-hjaelpe-ukraines-militaer-men-hjaelpen-viste-sig",
            "image_url": "https://berlingske.bmcdn.dk/media/cache/resolve/image_x_large_vertical/image/151/1514947/24005926-ukraine-crisisbritain-aid.jpg",
            "publication_time": "Onsdag d. 09. februar 2022, kl. 18.29",
            "author": "Ronja Pilgaard",
            "related_links": [],
            "attachments": []
        }
    }
}