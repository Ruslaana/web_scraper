{
    "version": "1.0",
    "document": {
        "id": 5123,
        "title": "Trafikselskaber beder ny regering om lov til at hæve billetpriser",
        "content": "Danske Regioner, Kommunernes Landsforening (KL) og trafikselskaberne beder den nye SVM-regering om at give trafikselskaberne en ekstraordinær mulighed for at hæve sine billetpriser. Det skriver Mobility Watch. »Vi er nødt til at være realistiske på det her. Hvis vi ønsker, at antallet af busser i videst mulige omfang understøttes, så er det nødvendigt,« siger Steen Vindum (V), formand for Trafikselskaberne i Danmark og trafikselskabet Midttrafik. Konkret vil man bede den nye regering om at rykke takstjusteringen for 2024 frem, så den i stedet tråder i kraft i maj 2023. Der vil således være tale om den anden takststigning på ét år, hvor der i forvejen er lagt op til stigninger på 4,9 procent. Det er i forvejen den største stigning, siden ordningen trådte i kraft i 2008. Trafikselskaberne er presset af, at der efter coronakrisen er færre passagerer, og at prisen på brændstof er steget. Det har ført til økonomiske hovedpiner hos landets trafikselskaber. Konsekvensen af udviklingen er, at der vil komme nedskæringer i den kollektive trafik. Langt fra alle ejere  i form af regioner og kommuner  har kunnet finde penge til at dække trafikselskabernes underskud. Allerede torsdag, når ministrene i den nye regering bliver præsenteret, vil Danske Regioner og Trafikselskaberne i Danmark tage fat i den nye transportminister for at få sat gang i den lovændring, som kræves, for at priserne kan hæves i den kollektive trafik igen i 2023. Danske Regioner vil dog ikke udelukke på nuværende tidspunkt, at priserne også kan stige i 2024. /ritzau/ ",
        "metadata": {
            "source": "https://www.berlingske.dk/politik/trafikselskaber-beder-ny-regering-om-lov-til-at-haeve-billetpriser",
            "image_url": "https://berlingske.bmcdn.dk/media/cache/resolve/image_x_large/image/162/1626709/24291896-letbanen-i-aarhus---2022121417.jpeg",
            "publication_time": "Onsdag d. 14. december 2022, kl. 17.16",
            "author": null,
            "related_links": [],
            "attachments": []
        }
    }
}