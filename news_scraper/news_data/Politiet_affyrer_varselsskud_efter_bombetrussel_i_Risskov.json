{
    "version": "1.0",
    "document": {
        "id": 3596,
        "title": "Politiet affyrer varselsskud efter bombetrussel i Risskov",
        "content": "Aarhus. Betjente fra Østjyllands Politi affyrede mandag eftermiddag flere varselsskud i forbindelse med en anholdelse ved det psykiatriske hospital i Risskov ved Aarhus. Det oplyser Østjyllands Politi i en pressemeddelelse. Forud for den dramatiske episode var der klokken 12.23 blevet indtelefoneret en bombetrussel mod den spanske konsul i Aarhus. »Samtidig blev en truende mand observeret ved Aarhus Universitetshospital i Risskov. Den indtelefonerede bombetrussel viste sig at stamme fra mandens mobiltelefon,« hedder det i pressemeddelelsen.  Da manden i forbindelse med anholdelsen ikke gjorde, som betjentene gav ham besked på, blev der affyret tre-fire varselsskud. Men manden havde en mindre kasse med sig, og det fik politiet til at afspærre et større område omkring det psykiatriske hospital. Hærens ammunitionsryddere blev også tilkaldt. Østjyllands Politi mener ikke, at der er fare for beboerne i området. Politiet har i øvrigt ikke yderligere oplysninger eller kommentarer. /ritzau/ ",
        "metadata": {
            "source": "https://www.berlingske.dk/samfund/politiet-affyrer-varselsskud-efter-bombetrussel-i-risskov",
            "image_url": "https://berlingske.bmcdn.dk/media/cache/resolve/image_x_large/image/1/14966/18972216-rb-plus-ansatte-slr-alarm-over-psykiatrien.jpg",
            "publication_time": "Mandag d. 30. oktober 2017, kl. 16.37",
            "author": null,
            "related_links": [],
            "attachments": []
        }
    }
}