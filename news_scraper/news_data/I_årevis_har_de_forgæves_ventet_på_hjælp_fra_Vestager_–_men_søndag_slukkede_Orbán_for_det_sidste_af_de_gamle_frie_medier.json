{
    "version": "1.0",
    "document": {
        "id": 7472,
        "title": "I årevis har de forgæves ventet på hjælp fra Vestager – men søndag slukkede Orbán for det sidste af de gamle frie medier",
        "content": "Sådan dør et demokrati i moderne tid. Ikke med fængslinger af journalister og dramatiske billeder af kampvogne i gaderne. Men med den ene kedelige bureaukratiske beslutning efter den anden. Og til sidst bliver der sort og stille. Søndag fik den regeringskritiske radiostation Klubradio slukket for sin sendetilladelse som det sidste af de gamle, frie medier i Ungarn. EU-Kommissionen har endnu engangudtalt sin bekymring over pressefrihedeni Ungarn og opfordret til at lade Klubradio sende videre. Men de færreste tror på, at EU-Kommissionen rent faktisk er villig at skride til handling over for Ungarn, siger professor Marlene Wind fra Institut for Statskundskab, Københavns Universitet. »Det er blevet mødt med larmende tavshed. De siger, de er bekymrede, men kigger den anden vej. Selvom det er svært at se, hvordan et demokrati kan eksistere uden frie medier,« siger Marlene Wind og påpeger, det er en af årsagerne til, at Orbán har kunnet holde sig ved magten i så mange år. Klubradios brøde var, at stationen to gange i 2017 ikke fik indsendt en opgørelse over, hvor stor en andel ungarsk og udenlandsk musik, der blev spillet i radioen. Radiostationen havde faktisk overholdt reglerne for, hvor meget ungarsk musik der skulle spilles, men betalte alligevel bøderne på godt 700 kroner pr. gang. Men de gentagne regelbrud er nu den direkte årsag til, at stationen ikke kan få fornyet sin syvårige sendetilladelse – og det faktum, at folkene bag allerede har betalt bøderne, beviser bare, at de erkender deres skyld, lyder det i en afgørelse fra Ungarns Medieråd. »På trods af al hysterietkan Medierådet ikke forventes at give Klubradio positiv særbehandling,« skriver rådsformand Monika Karas i et engelsksproget forsvar for beslutningen, som er blevet lagt på rådets hjemmeside efter omfattende international kritik. Siden premierminister Viktor Orbán kom til magten i 2010 er Ungarn faldet fra nummer 89 til nummer 23 på det globale pressefrihedsindeks. Nu er der kun kritiske medier tilbage på internettet, når Orbán skal søge genvalg i 2022.Fold sammenLæs mereFoto: Francisco Seco/AFP/Ritzau Scanpix. Ingen uafhængige iagttagere er dog i tvivl om, at det reelt er regeringens værk. Hele Medierådet er nemlig udpeget af regeringspartiet Fidesz, og lukningen af Klubradio taler ind i en kedelig tendens. »Det er fuldstændig åbenlyst, at det her grundlæggende var regeringens beslutning,« siger Agnes Urban fra den uafhængige medievagthund Mertek til Financial Times. Sidste sommer blevUngarns største uafhængige onlinemedie, Index, sat ud af spillet, da chefredaktøren blev fyret og størstedelen af journalisterne sagde op i protest. Før det er ogsålandets største aviser og tv-stationer blevet lukket eller forvandlet til regeringsvenlige talerørved hjælp af regeringsvenlige rigmænd, annonceindtægter og bureaukratiske afgørelser. Ud over det tyskejede RTL må ungarerne nu på internettet for at finde landsdækkende, kritiske medier. Siden premierminister Viktor Orbán kom til magten i 2010, er Ungarn faldet fra nummer 23 på det globale pressefrihedsindeks fra Reporters Without Borders til nummer 89 i 2020. Det foruroligende er, at andre EU-lande nu er ved at tage ved lære af Orbans tricks. Sidste onsdaggik de 43 største uafhængige tv-stationer, aviser og andre medieorganisationer i Polen i sorti protest mod en ny annonceskat, som de frygter vil underminere pressefriheden. En skat på mellem to og 15 procent af annonceindtægterne er officielt rettet mod Facebook og Google og andre store internationale spillere for at skaffe penge til at håndtere coronakrisen. Men i Polen vil de uafhængige medier blive ramt uforholdsmæssigt hårdt: »Det er mere eller mindreen kopi af den ungarske model– for at gøre de uafhængige medier mindre bæredygtige,« siger en privat mediechef til Politico: »Pengene kommer bare til at gå til propagandamedierne tæt på regeringspartiet PiS.« Også Polens Ombudsmand for Menneskerettigheder råber vagt i gevær: »Jeg er ikke i tvivl om, at målet er at ramme uafhængige medier,« skriver Adam Bodnar på Twitter. Også Polen er rutsjet ned ad ranglisten på det globale pressefrihedsindeks fra nummer 18 i 2015, da PiS kom til magten, og til nummer 62 i dag. EUs nye retsstatsmekanisme er sat i verden for at sanktionere den slags underminering af demokratiet, men lige nu er værktøjet værdiløst. Polen og Ungarn har nemlig fået trumfet igennem, at det først skal testes ved EU-domstolen, og det tager gerne et par år i gennemsnit, påpeger Marlene Wind. Men en af dem, der faktisk kunne gøre noget nu og her, er den danske konkurrencekommissær Margrethe Vestager, påpeger Marlene Wind. »Man kunne have skredet ind meget tidligere i spørgsmålet om koncentrering af mediemagt,« siger hun. Både Klubradio og medievagthunden Mertek hari 2016 og i 2019 klaget til EU-Kommissionenover konkurrenceforvridende statsstøtte og andre forhold, der presser de uafhængige medier ud. Men ifølge flere kilder lader det til, at Margrethe Vestager og hendes kontor ikke tager sagerne alvorligt nok. »De siger, at det er for små spillere til at falde under EUs konkurrenceregler, men mange har gjort opmærksomme på, at bare det at åbne en sag på området kunne vise, at EU-Kommissionen ikke har tænkt sig at se passivt til,« siger Marlene Wind. EU-Kommissionen vil ikke kommentere på de to igangværende klager, men i et skriftligt svar understreger en talsperson, at spørgsmålet om pressefrihed ikke kun hører ind under EUs konkurrencelovgivning. »Sagen om Klubradio har kun forværret de bekymringer, Kommissionen har,« skriver talspersonen. »Kommissionen har opfordret Ungarn til at sikre, at Klubradio fortsat kan bruge frekvensen, indtil en endelig beslutning bliver lovligt bindende.« Klubradio vil nu anke sagen til Ungarns højesteret. Opdateret 20:41 med svar fra EU-Kommissionen.",
        "metadata": {
            "source": "https://www.berlingske.dk/europa/i-arevis-har-de-forgaeves-ventet-pa-hjaelp-fra-vestager-men-sondag-slukkede",
            "image_url": "https://berlingske.bmcdn.dk/media/cache/resolve/image_x_large/image/138/1389370/23664898-eu-appleprivacy.jpg",
            "publication_time": "Mandag d. 15. februar 2021, kl. 17.26",
            "author": "Emil Rottbøll",
            "related_links": [],
            "attachments": []
        }
    }
}