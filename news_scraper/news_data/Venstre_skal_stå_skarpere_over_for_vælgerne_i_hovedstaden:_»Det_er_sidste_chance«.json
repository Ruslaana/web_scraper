{
    "version": "1.0",
    "document": {
        "id": 18273,
        "title": "Venstre skal stå skarpere over for vælgerne i hovedstaden: »Det er sidste chance«",
        "content": "Vi glæder os til, at Venstres formand Jakob Ellemann-Jensen kommer tilbage, for der skal gang i politikudviklingen i Venstre. Hvis det ikke lykkes, kan det være slut med partiet Venstre i og omkring hovedstaden. Mere bypolitik må på hylderne, hvis situationen skal vendes. Vi har en stor udfordring med at få by og land til at hænge sammen i Danmark. De sidste 10-15 år er blevet brugt på at tale landsdelene fra hinanden. Danmark er et sammensat land, men ikke et ulige land. Det viser nye tal fra bådevismændeneogtænketanken Cevea. I hovedstadsområdet er indbyggernes indtægter gennemsnitligt højere, men livskvaliteten og trygheden lavere. Uden for de store byer er det modsat. Forskellige udfordringer findes forskellige steder i Danmark – kort sagt. Så kunne vi ikke tale om danskernes forskellige problemer, og hvordan de skal løses – fremfor for at stille land op mod by? Og kunne Venstre ikke stille sig i spidsen for netop den tilgang? I sidste ende handler politik jo om mennesker, og ikke om streger og prikker på et landkort, også selv om Christiansborg de sidste 10-15 år har haft udkant og geografi på hjernen. Venstres politik skal afspejle danskernes liv, både i byen og på landet. Det må være målet for et folkeligt parti. Jeg ved mest om at være borger i og omkring hovedstaden. Der bor knap to millioner mennesker i hovedstadsregionen, og tallet stiger. Vi skal have taget nogle af regionens udfordringer alvorligt: trafik, mobilitet, trængsel, støj og mangel på kollektiv transport. Den klimapåvirkning, der kommer fra stigende bilkørsel, bør vi også forholde os til og handle på. Det haster. Folkeskolen – hvis vi stadig har en – bør også være en hjertesag for Venstre. Hvis vi ikke griber ind og skaber en skole, som hovedparten af danskerne støtter op om, er det ved at være slut med ideen om »folkets skole«. Kan Venstre leve med det? 20 procent af eleverne og forældrene vælger i dag folkeskolen fra, og andelen er stigende. I Gladsaxe Kommune, hvor jeg er valgt, går 25 procent af eleverne i privatskole, og flere står i kø. En meget stor andel af danskerne støtter ikke op om den måde, vi driver offentlige grundskoler på i Danmark. Det er et kæmpe problem. Den sunde fornuft må genindføres. Venstre har ministeransvaret for Forsvaret og for den genopbygning, der skal til. Det er jeg tryg ved. Det har været et svigt, at vi ikke hurtigere har genopbygget et nationalt forsvar, men nu kommer vi i gang. Men husk også det civile beredskab. Min kolleger i byrådet smiler af mig, når jeg taler om beskyttelsesrum til borgerne og planlægning. Men for alles skyld, må det slutte med naiviteten, når det handler om sikkerhed og beredskab. Der er nok at tage fat på. Og vi kan godt. Men det er sidste chance for at vise borgerne både i by og på land, at Venstre kan være et parti for dem. Astrid Søborg er gruppeformand og byrådsmedlem i Gladsaxe samt folketingskandidat for Venstre ",
        "metadata": {
            "source": "https://www.berlingske.dk/kommentarer/venstre-skal-staa-skarpere-over-for-vaelgerne-i-hovedstaden-det-er",
            "image_url": "https://berlingske.bmcdn.dk/media/cache/resolve/image_x_large/image/168/1684467/24449705-jakob-ellemann-jensen-2023.jpg",
            "publication_time": "Mandag d. 12. juni 2023, kl. 13.22",
            "author": null,
            "related_links": [],
            "attachments": []
        }
    }
}