{
    "version": "1.0",
    "document": {
        "id": 12550,
        "title": "Tiltale: 41-årig er gerningsmand i 14 fynske brandsager",
        "content": "Odense. Skaderne blev opgjort til mere end 15 millioner kroner, da Odense Roklubs bygninger på Kanalvej i august sidste år brændte sammen med et større antal både. De tekniske undersøgelser viste, at der flere steder var spor af brandbar væske. Branden var påsat. Nu har anklagemyndigheden ved Fyns Politi rejst tiltale mod en 41-årig mand, som man mener står bag branden i roklubben og 13 andre tilfælde af brandstiftelse eller forsøg på brandstiftelse i Odense.  Manden blev anholdt i februar og i første omgang sigtet for at stå bag to brande i Dyrup Kirke. Umiddelbart efter anholdelsen kom andre sigtelser til, og han blev i første omgang varetægtsfængsle på baggrund af fire sigtelser. I marts tilstod manden så på baggrund af videoovervågningsmateriale, at han stod bag en brand i et klubhus tilhørende Dalum IF. Anklagemyndigheden på Fyn har nu vurderet, at man vil forsøge at få manden dømt for sammenlagt 14 tilfælde af brandstiftelse eller forsøg herpå. Sagen bliver behandlet ved Retten i Odense til december. /ritzau/",
        "metadata": {
            "source": "https://www.berlingske.dk/samfund/tiltale-41-aarig-er-gerningsmand-i-14-fynske-brandsager",
            "image_url": "https://berlingske.bmcdn.dk/media/cache/resolve/image_x_large/image/17/173287/15240195-bl-blink-politi-brandvsen-ambulance.jpg",
            "publication_time": "Torsdag d. 27. oktober 2016, kl. 13.28",
            "author": null,
            "related_links": [],
            "attachments": []
        }
    }
}