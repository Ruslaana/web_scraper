{
    "version": "1.0",
    "document": {
        "id": 3066,
        "title": "Udlændinge svarede på spørgsmål om Aqua og Svend Tveskæg",
        "content": "I hvilket århundrede blev England erobret af den danske konge Svend Tveskæg, og hvilken popgruppe udgav nummeret »Barbie Girl« i 1990erne? Det var to af spørgsmålene, som 4252 deltagere onsdag skulle svare på i den halvårlige indfødsretsprøve, der også bestod af spørgsmål om alt fra stavnsbåndet til Danmarks højeste punkt. Det fremgår af prøven, der er blevet offentliggjort af Styrelsen for International Rekruttering og Integration (Siri). Det er en af flere betingelser for at få danske statsborgerskab, at ansøgerne har bestået indfødsretsprøven. Deltagerne har 40 minutter til at besvare 45 spørgsmål. Mindst 36 af svarene skal være korrekte. Alle spørgsmålene har to eller tre svarmuligheder. 35 af spørgsmålene er udarbejdet på baggrund af tilgængeligt læremateriale. Materialet til denne prøve bestod af et kompendium på 216 sider, som har været tilgængeligt siden august. De ti resterende spørgsmål kan deltagerne ikke forberede sig på. Fem af dem tager udgangspunkt i begivenheder, der har været bredt dækket i danske medier. Her var der denne gang blandt andet et spørgsmål om, hvilken dansk cykelrytter der vandt Tour de France i 2022. De sidste fem spørgsmål handler om danske værdier som ytringsfrihed, ligestilling eller forholdet mellem religion og lovgivning. I år skulle deltagerne for eksempel svare på, om det ifølge dansk lov er tillad at slå sin ægtefælle. Ved prøven i november 2021 lå beståelsesprocenten på 40,7 procent, mens den i juni 2022 lå på 47,3 procent. Det er et fald i forhold til tidligere, hvor den har været over 50 procent ved hver prøve siden juni 2017. Prøven blev ændret inden november sidste år. Mængden af spørgsmål blev øget fra 40 til 45. Tiden til at besvare spørgsmålene var dog tidligere også 45 minutter, som tilfældet er i dag. Beståelsesprocenten for denne indfødsretsprøve forventes offentliggjort i slutningen af december eller begyndelsen af januar. /ritzau/ ",
        "metadata": {
            "source": "https://www.berlingske.dk/danmark/udlaendinge-svarede-paa-spoergsmaal-om-aqua-og-svend-tveskaeg",
            "image_url": "https://berlingske.bmcdn.dk/media/cache/resolve/image_x_large/image/161/1619190/24272104-indfdsretsprven-november-201.jpeg",
            "publication_time": "Onsdag d. 23. november 2022, kl. 15.53",
            "author": null,
            "related_links": [],
            "attachments": []
        }
    }
}