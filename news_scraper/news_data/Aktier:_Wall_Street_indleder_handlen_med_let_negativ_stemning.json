{
    "version": "1.0",
    "document": {
        "id": 8894,
        "title": "Aktier: Wall Street indleder handlen med let negativ stemning",
        "content": "De toneangivende amerikanske indeks - S&P 500, Nasdaq, Dow Jones - indleder handlen på ugens sidste handelsdag med fald på 0,1-0,4 pct. Den risikoappetit-forladte stemning strider mod traditionen for, at aktierne historisk plejer at stige i dagene op til et præsidentvalg, der denne gang står mellem Republikanernes Donald Trump og Demokraternes Hillary Clinton. »Det amerikanske præsidentvalg er elefanten i rummet for markederne lige for tiden. I bedste fald vinder Hillary og arbejder sammen med en republikansk Kongres, mens værste fald er en fastlåst afstemning«, siger Christian Gatticker, der er analytiker for Julius Baer Group, til Bloomberg News.  Futures pegede også entydigt mod en åbning med fald - omend begrænset - forud for fredagens vigtigste nøgletal i form af en lidt blandet beskæftigelsesrapport fra USA en time før amerikansk børsåbning ikke på. GODT NYT FOR INFLATIONEN Jobrapporten viste, at beskæftigelsen uden for landbruget voksede med 161.000 personer i oktober. Det var værre end ventet, idet der blandt økonomerne var forudset en stigning på 173.000 personer ifølge et estimat indsamlet af Bloomberg News. Men samtidigt blev tilgangen måneden før revideret op med 35.000 job til 191.000 nye job. Desuden lå de gennemsnitlige timelønninger 2,8 pct. højere i oktober i år end oktober sidste år, hvilket var bedre end ventet af økonomerne, som her havde forudset en stigning på 2,6 pct. Dermed er udsigterne, for at den amerikanske centralbanks, Federal Reserves, inflationsmål på 2 pct. bliver nået, forbedret. Og dermed er der ikke ændret væsentligt i udsigterne til, at forbundsbanken hæver den ledende amerikanske rente på sit næste møde i december.  Ifølge data indsamlet af Bloomberg indregnes der nu en sandsynlighed på 80 pct. for, at Federal Reserve foretager en rnteforhøjelse til december. Forud for beskæftigelsesrapporten lå den på 78 pct. En renteforhøjelse vil være den den anden i omkring ti år. Den første fandt sted i december sidste år. På selskabssiden løber kameraproducenten Gopro fredag med overskrifterne. Gopro, der blandt andet er kendt for sine små firkantede actionkameraer, har nedjusteret sine forventninger til hele året, efter selskabets omsætning endte under analytikernes forventninger i tredje kvartal. Selskabet ser nu en omsætning på 1,25 mia. dollar for hele året mod tidligere 1,3 mia. dollar. Ifølge Gopro selv skyldtes den lavere omsætning blandt andet produktionsproblemer med det nye Hero 5-kamera og intens konkurrence på markedet. Gopro-aktien dykker med 15,3 pct. i den indledende handel. ",
        "metadata": {
            "source": "https://www.berlingske.dk/aktier/aktier-wall-street-indleder-handlen-med-let-negativ-stemning",
            "image_url": "https://berlingske.bmcdn.dk/media/cache/resolve/image_x_large/image/13/138378/15329721-usa-stocks.jpg",
            "publication_time": "Fredag d. 04. november 2016, kl. 15.27",
            "author": null,
            "related_links": [],
            "attachments": []
        }
    }
}