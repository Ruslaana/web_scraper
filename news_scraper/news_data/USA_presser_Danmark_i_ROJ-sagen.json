{
    "version": "1.0",
    "document": {
        "id": 20160,
        "title": "USA presser Danmark i ROJ-sagen",
        "content": "Danmark er under massivt pres fra nære allierede, der utålmodigt rykker for at få lukket det kurdiske ROJ TV. Især USA har reageret imod, at dansk politi på femte år efterforsker ROJ TVs mulige forbindelser til PKK, der er på EUs terrorliste, uden at være kommet frem til et resultat. I kulissen har USA ligefrem anklaget Danmark for - som en følge af Muhammed-krisen - at stå i vejen for den internationale indsats mod PKK. »Dette er måske en sag, som vi ikke kan angribe fuldt ud på grund af den historie, som Danmark har været igennem det seneste år eller to med tegningerne,« sagde en amerikansk viceudenrigsminister med ansvar for international terrorbekæmpelse under en briefing med tyrkiske diplomater i 2008. Berlingske Tidende har hos det amerikanske udenrigsministerium fundet et referat af briefingen. Heraf fremgår, at Muhammed-krisen ifølge viceudenrigsministeren Frank Urbancic udgjorde et »særligt problem« for danskerne: »De er opsatte på ikke på nogen måde at tillade sig at blive set som begrænsende for ytringsfriheden.« Den amerikanske ambassade i Danmark vil ikke kommentere sagen, men ønsker officielt fortsat ROJ TV lukket. Også den tyske ambassade har henvendt sig til Justitsministeriet for at høre, hvornår sagen mod ROJ TV er afsluttet. Det er sket i et brev den 30. december 2009. Tyskerne vil forbyde kanalen, men i EU er det kun Danmark, som har udstedt sendetilladelsen, der kan gøre det, fastslog en domstol i Leipzig for nylig - også selv om forbuddet ifølge dommerne er berettiget. Belgien stempler ligeledes ROJ TV som terrorrelateret, mens Frankrig og Storbritannien har forbudt forløbere for ROJ TV. Dermed står Danmark nærmest isoleret. »Danmark kan ikke holde til at stå alene i sådan en sag. Jeg synes, det er dumt,« siger professor i europæisk historie Uffe Østergaard fra Copenhagen Business School.",
        "metadata": {
            "source": "https://www.berlingske.dk/samfund/usa-presser-danmark-i-roj-sagen",
            "image_url": "https://berlingske.bmcdn.dk/media/cache/resolve/image_x_large/image/85/858429/2714660-roj.jpg",
            "publication_time": "Mandag d. 14. juni 2010, kl. 23.10",
            "author": "Simon Bendtsen",
            "related_links": [],
            "attachments": []
        }
    }
}