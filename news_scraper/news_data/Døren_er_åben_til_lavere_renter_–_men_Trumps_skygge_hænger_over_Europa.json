{
    "version": "1.0",
    "document": {
        "id": 413,
        "title": "Døren er åben til lavere renter – men Trumps skygge hænger over Europa",
        "content": "Hvis nu bare … Nogle vil måske mene, at alt for meget handler om, hvad Donald Trump nu finder på. Men det er svært at slippe udenom. Bare tag de seneste tal for europæisk økonomi. Væksten i euroområdet overraskede i første kvartal med en fremgang på 0,4 procent, hvilket var dobbelt så højt som forventet. Selv Tyskland viste positiv vækst. Fremgangen på 1,2 procent fra året før er på ingen måder prangende. Men det er trods alt bedre end nul og negativt. Men ak. Nu kommer Trump igen på banen. For blandt de mest bemærkelsesværdige vækstrater finder man Irland med et plus på 3,2 procent på bare tre måneder og dermed en årsvækst på 11 procent. Det gør Irlands økonomi til en af de hurtigst voksende i verden. Spanien, der er en af EUs store positive fortællinger, voksede det seneste år med knap tre procent. Og dermed støder vi direkte ind i en af Donald Trumpsstørste kæphestei forhold til Europa  - nemlig påstanden om, at vi har stjålet den amerikanske lægemiddelindustri. Dykker man ned i tallene, er det da også den irske eksport, der i årets første måneder har taget et kæmpe hop på 35 procent. Fra december til februar blev eksporten til USA mere end fordoblet, hvilket primært skyldes, at amerikanske medicinalselskaber - med produktion og skattebetaling i Irland - har sendt store mængder lægemidler over Atlanterhavet forud for toldmurens indførelse. Det er samme tendens, som også trak den amerikanske vækst i første kvartal under nul.  Også i andre lande må man formode, at der er blevet sendt alt fra vin til biler til lagre i USA. Dermed er væksten i euroområdet og EU som helhed blevet kunstigt høj i årets tre første måneder. Og der venter naturligvis en boomerang i indeværende kvartal, når der så ikke skal eksporteres. Dertil kommer, at toldkrigen langtfra er afsluttet. Næstformanden i Den Europæiske Centralbank (ECB) sagde ved enhøring i EU-Parlamenteti denne uge, at risikobilledet for europæisk økonomi er blevet mørkere »i lyset af den exceptionelle usikkerhed, ikke mindst med hensyn til handel. Euroområdets eksportører møder nu nye barrierer og uro i de finansielle markeder og geopolitisk usikkerhed vil højst sandsynligt dæmpe virksomhedernes investeringer.« Dertil kan man tilføje effekten fra en betydeligt stærkere euro. På den ene side gør den importvarer billigere og forstærker dermed effekten af eksempelvis faldet i olieprisen. Det trækker ned i inflationen, hvilket allerede nu er ved at blive synligt. De enorme mængder varer, som Kina har produceret og normalt eksporterer til det amerikanske marked, skal også finde et mål. Meget af det vil blive forsøgt dumpet i Europa. Det kan give masser af slagtilbud. Inflationen i euroområdets største lande blev lidt lavere end forventet i april. I Tyskland holdt den sig på 2,2 procent, mens den franske er helt nede på 0,8 procent. Dermed er der udsigt til, at inflationen i det samlede euroområde falder til omkring to procent. Inflationen bliver trukket ned af lavere priser på energi, men den helt store joker er fortsat priserne på tjenesteydelser, der er drevet af lønudviklingen i euroområdet. Her er tendensen endelig begyndt at pege nedad efter mere end et år med stabile stigninger på omkring fire procent. Det åbner for mere markante rentenedsættelser fra ECB og dermed også herhjemme. Det vil bidrage til at løfte forbrugernes samlede købekraft. Det vil også gøre de forestående investeringer i oprustning, digitalisering og infrastruktur billigere at finansiere. På den anden side rammer en stærk euro europæiske virksomheders internationale konkurrenceevne, hvilket kan trække yderligere ned i investeringer og beskæftigelse. Eksporten har i hele perioden efter finanskrisen været en helt afgørende vækstfaktor i den europæiske økonomi. Siden 2010 – altså over de seneste 15 år - er privatforbruget og investeringerne kun vokset med i alt 17 procent. Eksporten er i samme periode vokset med 70 procent. Til sammenligning har USA haft en langt mere balanceret vækst med en fremgang på 53 procent i den private hjemlige efterspørgsel og 44 procent i eksporten. Selvom eksporten til lande uden for EU fortsat er vigtig, vil mere vækst i de kommende år komme indefra. Derfor er en styrkelse af euroen og kronen ikke nødvendigvis lige så negativ som tidligere.  ECB har tidligere forventet, at en fremgang i husholdningernes købekraft ville sætte gang i privatforbruget. Det trækker man nu lidt i land med, for forbrugerne i euroområdet befinder sig – ligesom i Danmark og USA – dybt nede i kulkælderen. Men der er også store offentlige investeringer, ligesom oprustningen i den europæiske teknologisektor vil skabe vækst. Desuden vil en lempelse af erhvervslivets rammevilkår i form af deregulering og reducerede indberetningspligter gøre europæiske virksomheder mere produktive og dermed mere konkurrencedygtige. Det peger alt sammen i retning af lavere priser. Hvis EU tager de markante skridt i retning af at reducere de interne handelsbarrierer, vil det løfte den interne handel og modvirke en stor del af Trumps toldsatser. Det kræver dog, at de mest reaktionære kræfter i vores samfund - politikere, fagforeninger og erhvervsorganisationer - frasiger sig noget af den magt og beskyttelse, som særlige nationale regler indebærer. Det gælder ikke mindst på det finansielle område, hvor der er et enormt behov for, at opsparing og finansiering kan blive grænseoverskridende. Hold øje med EUs topmøde med Storbritannien i London 19. maj. Der kan også komme nye tiltag for at reducere handelsbarriererne og dermed forbedre afsætningsmulighederne for hinandens varer og tjenester. Samlet set peger de nye data mod en yderligere rentenedsættelse i juni til to procent. Det vil så tage den officielle danske rente ned til 1,6 procent. To yderligere rentenedsættelser kan så følge i efteråret. Meget vil naturligvis afhænge af Trumps handelskrig og den turbulens, der venter forude i både økonomierne og de finansielle markeder. På den lidt længere bane vil det europæiske vækstspor afhænge af vores egen evne til at omforme vores samfund. Det er også det, der kommer til at afgøre vores evne til at opretholde et velfærdssamfund, give velstand videre til de næste generationer og sikre, at der faktisk er gode og velbetalte job i fremtiden. Det er det, der er på spil – hverken mere eller mindre. Ulrik Harald Bie er Berlingskes økonomiske redaktør",
        "metadata": {
            "source": "https://www.berlingske.dk/oekonomi/doeren-er-aaben-til-lavere-renter-men-trumps-skygge-haenger-over-europa",
            "image_url": "https://berlingske.bmcdn.dk/media/cache/resolve/image_x_large_vertical/image/191/1915859/24940030-topshot---european-central-bank-ecb-president-ch.jpg",
            "publication_time": "Torsdag d. 01. maj 2025, kl. 09.01",
            "author": "Ulrik Harald Bie",
            "related_links": [],
            "attachments": []
        }
    }
}