{
    "version": "1.0",
    "document": {
        "id": 3808,
        "title": "Milliardæren fra rækkehuset i Roskilde er på en grøn mission: Er begyndt at opkøbe landbrugsjord på Sjælland",
        "content": "Jacob Jelsing kunne som milliardær være på vej til en frokost på Noma, en skitur i de schweiziske alper eller et par ugers sol i Caribien. Men i stedet har han valgt at møde Berlingske på en mark ved Roskilde for at fortælle, hvorfor han er begyndt at opkøbe landbrugsejendomme rundt omkring på Sjælland for at omlægge dem til natur, skov eller grønt landbrug. Jacob Jelsing er nemlig noget så sjældent som en rigmand, der fra sit rækkehus i Roskilde har besluttet sig for at bruge nogle af sine mange penge på det, han selv beskriver som et »opråb«. Et opråb om i almindelighed at forbruge mindre, forurene mindre, spise mindre kød og i det hele taget leve langt mere bæredygtigt end i dag. Men også i særdeleshed et opråb om de mange negative miljøkonsekvenser af landbrugets animalske produktion. Et opråb, der begyndte med købet af cirka 25 hektar landbrugsjord ved Svogerslev vest for Roskilde i efteråret 2024 og omkring nytår tog til med opkøbet af yderlige to landejendomme på cirka 215 hektar ved Rågeleje i Nordsjælland. Et opråb, som han har tænkt sig at fortsætte. Jacob Jelsing viser Berlingske rundt på sin nye ejendom ved Svogerslev vest for Roskilde midt i Kornerup Ådal og fortæller, hvordan han planlægger at forpagte cirka tre hektar ud til det, der bliver kaldt regenerativt landbrug. Her vil der blive dyrket skånsomt, bæredygtigt og uden sprøjtemidler, og dermed kommer der hverken til at sive sprøjtemidler eller store mængder af kvælstoffer ud i Kornerup Sø, der akkurat som Kornerup Å også ligger på ejendommen. Jacob Jelsing vil »så hurtigt som muligt« gerne op på at købe 1.000 hektar – ti kvadratkilometer – landbrugsjord på Sjælland.Fold sammenLæs mereFoto: Niels Ahlmann Olesen. Rundvisningen vidner om, at 25 hektar er nok til »en god gåtur«, som Jacob Jelsing formulerer det. På de to gårde i Nordsjælland skal der være natur og skov i stedet for marker med adgang for de lokale og store græssere som kreaturer til at holde det hele lyst og åbent. Dermed har han på få måneder købt et landbrugsareal svarende nogenlunde til Indre By i København. »Det er ikke et oprør,« understreger han: »Men der er noget helt galt i vores måde at forbruge på.« Når Jacob Jelsing tænder sin computer for at tjekke værdien af sin aktiekapital, er han milliardær, som »det er lige nu«. Så må du være den første rigtige grønne milliardær i Danmark? »Det håber jeg ikke. Jeg håber, der er flere som mig,« siger han: »Jeg har flere penge, end jeg kan bruge i mit liv, og mine børn kan heller ikke nå det.« Jacob Jelsing vil gerne nå op på at købe 1.000 hektar – ti kvadratkilometer – landbrugsjord »så hurtigt som muligt«. Senere vil han købe endnu mere, fortæller han. Hvor meget? »Hvad der kan lade sig gøre,« forklarer han: »Jeg vil gerne være med til at understøtte en bevægelse i retning af en helt anden måde at drifte landbruget på. Den bevægelse udspringer nok mere her på Sjælland og i hovedstadsområdet end andre steder i landet. Derfor satser jeg lige nu på opkøb på Sjælland.« 51-årige Jacob Jelsing er oprindeligt fra Struer, uddannet havbiolog, har en ph.d. i neurodegenerative lidelser fra Bispebjerg Hospital og var i 2008 medstifter af forskningsvirksomheden Gubra i Hørsholm. Gennem alle årene har han været bevidst om alt fra økologi til bæredygtighed. »Det ligger dybt i mig, og jeg har prøvet at efterleve det med min familie. Det er ikke, fordi vi ikke har købt ny bil, vi har heller ikke levet på en sten eller i en jordhule,« siger han: »Men vi har altid haft en holdning til det her med ressourceforbruget.« Han fortæller med et smil, at hans forældre måske ikke helt forstår, hvorfor han og familien nu på tyvende år bor i et rækkehus i Roskilde. »Vi har det jo godt. Vi har gode naboer, vi bor i et grønt område, og vi har, hvad vi skal bruge,« fortæller han. Han medgiver dog, at han også kan blive fristet, når han går forbi et butiksvindue eller ser en reklame for en ny og lækker bil, et større hus eller en større båd. Han møder da også Berlingske på gården ved Svogerslev i en formentlig ikke helt billig elbil, ligesom han som ivrig lystsejler for nylig har erstattet sin båd fra 1975 med en helt ny. Vandt står lige nu højt i Kornerup Å, der løber gennem den jord, Jacob Jelsing netop har købt på Midtsjælland.Fold sammenLæs mereFoto: Niels Ahlmann Olesen. »Jeg prøver at efterleve mine værdier, men jeg er ikke ufejlbarlig,« forklarer han. »Jeg spørger bare, kan vi ikke gøre det lidt bedre? Behøver vi at flyve til Paris den ene weekend og London den næste?« Men hvad med de familier, der gerne vil flyve sydpå i sommerferien, skal de ikke have lov til det? »Jo, men det skal koste det, som det reelt koster. Det er ikke nok med en afgift på en halvtredser eller lignende. Det skal være 500 kroner. Eller 1.000 kroner,« mener han: »Det er både med til at adfærdsregulere og betale for det, som det koster at svine.« Danmark er et af de mest opdyrkede lande i Europa med en ifølge Jacob Jelsing »koloenorm animalsk produktion«. En produktion, der lægger beslag på store dele af landet med intensivt opdyrkede marker, og hvad deraf følger af sprøjtning, gødskning og udledning af kvælstof og kemi til farvande og vandløb. »Jeg kan simpelthen ikke se, hvordan vi skal blive ved med at bevare det,« siger han om det konventionelle landbrug. »Vi skal da ikke drive en forretning, der ødelægger vores klode.« Det er derfor, han nu er begyndt at råbe op. Selv spiser Jacob Jelsing vegetarisk, men takker dog ikke nej til et stykke kød, hvis han er inviteret ud og bliver budt på det. Jacob Jelsing på en gammel bro over Kornerup Å.Fold sammenLæs mereFoto: Niels Ahlmann Olesen. »Jeg siger ikke, at vi ikke må spise svinekød. Jeg siger bare, at vi skal spise meget mindre af det,« lyder det fra rigmanden fra Roskilde. Han er godt klar over, at han er »ekstremt privilegeret«, og at det er rige mennesker som ham, der sviner mest. »Jeg støder på mange, for hvem det er vigtigt at have flere penge på kontoen i morgen, end de havde i går,« siger han. »Selvom de har så rigeligt.« Han understreger, at en velhaver som ham har et særligt ansvar for at skabe de forandringer, han ønsker. »Det er helt fair, at sådan en som mig skal bidrage markant mere end dem, der har mindre end mig,« siger Jacob Jelsing. »Det er jeg villig til, og var der politikere, der ville sige det, så ville jeg bakke op om det.« Jacob Jelsing er med egne ord »blevet rig på forskning i fedme«. I 2022 trak han sig fra driften i Gubra og blev i stedet bestyrelsesformand i forbindelse med, at Gubra skulle børsnoteres. En børsnotering, der gjorde ham til milliardær. Han har siden skabt selskabet Earthbreak, som han bruger til at opkøbe landbrugsjord. Udsigt over Jacob Jelsings nye stykke jord ved Svogerslev.Fold sammenLæs mereFoto: Niels Ahlmann Olesen. Det første køb af de cirka 25 hektar ved Svogerslev var en reaktion på efterårets forhandlinger om den grønne trepart, hvor der bliver lagt op til, at landmænd frivilligt og mod kompensation skal frasælge 140.000 hektar lavbundsjord frem mod 2035. »Jeg tænkte bare, det kommer ikke til at ske ad frivillighedens vej,« siger Jacob Jelsing om aftalen mellem et flertal på Christiansborg og blandt andre Landbrug & Fødevarer, Danmarks Naturfredningsforening og landets kommuner: »Så gik jeg selv i gang.« Jacob Jelsing har ikke de store forventninger til den grønne trepart. Han har svært ved at se, hvordan det ad frivillighedens vej skal lykkes at få landmænd til at sælge, hvad der svarer til 75 hektar – svarende til 110 fodboldbaner – lavbundsjord om dagen frem til 2030. »Jeg tror ikke på det, det kommer til at trække i langdrag,« siger han. En ting er dog sikkert. Jacob Jelsing vil som udgangspunkt ikke købe lavbundsjord. Lavbundsjord er tidligere mose- eller engområder, der er blevet omdannet til landbrug, og selvom de blot udgør syv procent af landbrugsarealet, udgør de måske en tredjedel af landbrugs CO2-udslip. Han er således ikke i tvivl om, at mange landmænd vil vente så længe som muligt med at sælge deres lavbundsjord for at få en så høj pris for den som muligt. Eller satse på at få deres jord kompenseret eller erstattet af staten. »Jeg vil ikke være med til at forgylde landbruget,« fastslår han. »Her må parterne bag den grønne trepart tage ansvar og vise, at det ikke bare er tomme løfter.«",
        "metadata": {
            "source": "https://www.berlingske.dk/metropol/milliardaeren-fra-raekkehuset-i-roskilde-er-paa-en-groen-mission-er",
            "image_url": null,
            "publication_time": "Lørdag d. 15. februar 2025, kl. 06.24",
            "author": "Jens Ejsing",
            "related_links": [],
            "attachments": []
        }
    }
}