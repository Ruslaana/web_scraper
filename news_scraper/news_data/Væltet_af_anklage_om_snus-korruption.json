{
    "version": "1.0",
    "document": {
        "id": 17909,
        "title": "Væltet af anklage om snus-korruption",
        "content": "En sag om korruption er blevet så belastende for EUs kommissær for sundhed og forbrugerpolitik, maltesiske John Dalli, at han tirsdag har sagt sit job op. Det meddeler EU-Kommissionen i en pressemeddelelse. - Hr. Dalli informerede kommissionsformand Jose Manuel Barroso om sin beslutning efter en undersøgelse af OLAF, Det Europæiske Kontor for Bekæmpelse af Svig, oplyser kommissionen. Undersøgelsen fra OLAF, der blev offentliggjort mandag, konkluderer, at John Dalli havde kendskab til, at en maltesisk entreprenør forsøgte at afpresse den svenske snusproducent Swedish Match. Ifølge OLAF forsøgte entreprenøren at »opnå økonomiske fordele« fra Swedish Match mod at bruge sin kontakt til Dalli til at afværge et EU-forbud mod snus. Forbuddet mod snus - eller mere præcist mod enhver form for tyggetobak - blev behandlet af kommissionen i foråret, og OLAF modtog i maj en klage over den maltesiske entreprenør. - OLAF-rapporten fandt ikke noget afgørende bevis for, at hr. Dalli har deltaget direkte (i afpresningen, red.), men mener, at han var bekendt med disse begivenheder, skriver kommissionen. OLAF konkluderer desuden, at EU-Kommissionens beslutningsproces omkring tobaksforslaget ikke er blevet påvirket af sagen. Direktivet, der forbyder snus, er blevet vedtaget. Rapporten fra OLAF vil nu blive sendt til den statslige anklagemyndighed på Malta, der skal tage stilling til, hvordan sagen skal følges op. Angående den ledige stilling som forbrugerkommissær erklærer kommissionsformand Barroso, at næstformanden på området, slovakiske Maros Sefcovic, midlertidigt vil overtage John Dallis arbejde, indtil en ny kommissær med maltesisk statsborgerskab bliver udnævnt.",
        "metadata": {
            "source": "https://www.berlingske.dk/internationalt/vaeltet-af-anklage-om-snus-korruption",
            "image_url": "https://berlingske.bmcdn.dk/media/cache/resolve/image_x_large_vertical/image/59/598814/5718009-file-belgium-eu-commissionner-dalli-resignation.jpg",
            "publication_time": "Tirsdag d. 16. oktober 2012, kl. 18.38",
            "author": null,
            "related_links": [],
            "attachments": []
        }
    }
}