{
    "version": "1.0",
    "document": {
        "id": 10994,
        "title": "Apotekere frygter for konsekvenser ved falsk medicin",
        "content": "Det kan i værste fald have konsekvenser for en meget sårbar gruppe, som virkelig har et stort behov for deres medicin, at der har været et forfalsket skizofrenilægemiddel i omløb på det danske marked siden jul. Det siger Anne Kahns, som er formand for Danmarks Apotekerforening, i en skriftelig kommentar, efter at Lægemiddelstyrelsen har tilbagekaldt præparatet Xeplion 150 mg. - Det siger sig selv, at myndigheder og apoteker skal kunne garantere, at medicinen er 100 procent i orden, og det kan vi ikke i dette tilfælde, siger hun. Anne Kahns mener, at myndighederne bør se sagen som en anledning til at se reglerne efter i sømmene.  - Det er foruroligende, at et usikkert lægemiddel finder vej til de danske apoteker og til medicinbrugerne. Det må ikke gentage sig. Derfor håber jeg, at myndighederne vil kigge nærmere på, om reglerne og kontrollen skal skærpes, siger hun. Produktet har ikke kun fundet vej til det danske medicinmarked, men også til blandt andet Tyskland. Ifølge Lægemiddelstyrelsen tyder alt på, at midlet indeholder de rigtige stoffer. Men det kan ikke udelukkes, at pakningerne har været opbevaret forkert, fordi de er pakket uden for den legale kæde. Det kan i værste fald betyde, at medicinen ikke har nogen effekt. /ritzau/ ",
        "metadata": {
            "source": "https://www.berlingske.dk/samfund/apotekere-frygter-for-konsekvenser-ved-falsk-medicin",
            "image_url": "https://berlingske.bmcdn.dk/media/cache/resolve/image_x_large/image/12/129879/17987601-rb-plus-krav-til-lgerne-brug-mindre-antibiotika.jpg",
            "publication_time": "Torsdag d. 27. juli 2017, kl. 08.39",
            "author": null,
            "related_links": [],
            "attachments": []
        }
    }
}