{
    "version": "1.0",
    "document": {
        "id": 22000,
        "title": "Mandag afgøres Le Pens skæbne i fransk politik: Risikerer fængsel i omfattende svindelsag",
        "content": "Mandag kan gå hen og blive en af de mest afgørende dage i den franske højrefløjs historie. For til trods for at Marine Le Pen, frontfigur for det højrenationale parti Rassemblement National (RN), suser frem i meningsmålingerne, kan det hele være slut, hvis den franske domstol kender hende skyldig i den omfattende svindelsag, hun i snart et årti er blevet efterforsket for. I sagen, som Le Pen selv siger kan resultere i hendes»politiske død«, kræver den franske anklagemyndighed fem års fængsel til den franske nationalist samt fem års fratagelse af retten til at stille op til valg »med øjeblikkelig virkning«. En dom, der ultimativt vil forhindre Le Pen i at stille op til præsidentvalget i 2027, selvom hun skulle vælge at anke dommen. Samt en dom, som vil være katastrofal for hendes parti, der ikke har »nogen plan B«, som et højtstående RN-partimedlem siger tilThe Guardian. Når der mandag fældes dom i sagen mod den franske højrefløjsleder, vil det være kulminationen på en årelang efterforskning, som har plaget Le Pen siden 2014. Marine Le Pen er nemlig tiltalt for at være hovedkvinden bag et systematisk misbrug af EU-midler. Mere præcist lyder anklagen på, at partiet fra 2004 til 2016 systematisk skulle have oprettet et hav af falske stillinger til juridiske assistenter i Europa-Parlamentet. Men i stedet for at hjælpe RNs parlamentarikere, som disse mange juridiske assistenter på papiret var ansat til, røg arbejdskraften og ressourcerne tilbage til partiet i Frankrig – med en løn betalt af EU, hvilket er ulovligt. Anklagemyndigheden anslår, at partiet i den forbindelse har svindlet for op mod 4,5 millioner euro svarede til omtrent 33,5 millioner danske kroner. I alt er 25 både tidligere og nuværende medlemmer af og medarbejdere i partiet tiltalt i sagen, hvor de enten er anklaget for underslæb eller medvirken til underslæb. Men selvom sagen omfatter flere højtstående profiler i partiet, kræver anklagemyndigheden den absolut højeste straf til netop Le Pen: Nemlig fem års fængsel, hvoraf tre vil være betinget, en bøde på 300.000 euro, samt udelukkelse fra at besidde et offentligt embede i fem år. Selvom Le Pen og RN allerede sidste år betalte 330.000 euro tilbage til Europa-Parlamentet, efter at være blevet dømt af EU-domstolen til netop det, mener partiet og Le Pen ikke, at det er det samme som at indrømme, at der er begået noget ulovligt. Ifølge EU-domstolens dom brugte Marine Le Pen pengene på løn til sine egne assistenter, men dommen til trods har Le Pen hårdnakket insisteret på sin og partiets uskyld igennem alle årene. »Ingen grund til at forberede sig, når man fortæller sandheden,«lød det kækt fra RN-ledereni oktober 2024 til journalister forud for et retsmøde i Paris. Ifølge den højrenationale leder er det ikke hende, der har gjort noget forkert, men derimod politiske kræfter, der uretmæssigt forsøger at få hende ned med nakken. »Anklagemyndigheden går bevidst efter at udelukke mig og forhindre franskmændene i at stemme på den, som de måtte ønske,«sagde Le Peneksempelvis i november 2024 med henvisning til præsidentvalget i 2027. Franske jurister har da også væretbekymrede over, at kravet om, at Le Pen ikke ville kunne anke valgbarhedsdelen af straffen, virker politisk motiveret. Også justitsminister Gérald Darmanin, der ellers står i politisk opposition til Le Pen, har sagt, at det vil være »dybt chokerende«, hvis Marine Le Pen forhindres i at stille op til præsidentvalget: »Vi skal ikke være bange for demokratiet, og vi skal heller ikke grave dybere kløfter mellem »eliterne« og det store flertal af vores medborgere,« skrev Darmanin i november på det sociale medie X. Når der fældes dom i Marine Le Pens svindelsag mandag, er det ikke bare hendes egen skæbne, der står for skud.Fold sammenLæs mereFoto: Lou Benoist/AFP/Ritzau Scanpix. Uagtet protesterne mod anklagemyndighedens krav bliver Le Pens skæbne besluttet mandag, når efterårets ni uger lange retssag skal have sat et punktum. Partiet og den højrenationale leder står ellers godt i de franske meningsmålinger, når man tager den verserende retssag ud af ligningen. En meningsmåling iLe Figarofra tidligere på måneden viste for eksempel, at 42 procent af franskmændene ønsker, at Le Pen stiller op som præsidentkandidat i 2027. Det til trods for, at partiets kronprins, Jordan Bardella, officielt fik overrakt stafetten i 2021. Hvis Marine Le Pen kendes skyldig, vil dommen altså ikke bare ramme hende selv. Rassemblement National, Le Pens parti og hjertebarn, som hendes far Jean-Marie Le Pen i sin tid stiftede, vil ryge ud i et vakuum. Der er nemlig ikke lagt nogen umiddelbar plan for, hvad man gør i partiet, hvis Le Pen bliver dømt. Det fortæller flere kilder fra Rassemblement National tilPoliticoforud for domsafsigelsen: »Det er lidt amatøragtigt,« siger en anonym højtstående parlamentariker fra RN eksempelvis og tilføjer, at han har været forbløffet over den manglende kommunikation fra partiet og Le Pens side. Sagen er, at der stadig er tvivl om, hvorvidt partiets unge formand, Jordan Bardella, med sine 29 år er for grøn til at løfte opgaven, og selv i tilfælde af, at Le Pen skulle blive frikendt i ankesagen før 2027, vil RN stadig være stærkt bagud i præsidentkapløbet, som den tidligere premierminister Édouard Philippe allerede har indledt ved atannoncere sit kandidatur. Med andre ord: Bliver Marine Le Pen kendt skyldig mandag, står Rassemblement National uanset hvad med håret i postkassen, selvom der er to år til præsidentvalget i 2027. »Vi venter på dommen, og afhængigt af hvad den er, tilpasser vi os. Hvis dommen bliver eksekveret med det samme, betyder det politisk død, og så vi må se, hvad vi gør,« siger en af Le Pens nærmeste medarbejdere da også anonymt til Politico. Adspurgt i sidste uge, om Le Pen var bekymret for sin politiske fremtid, svarede hun: »Jeg tænker ikke på det. Frygt fjerner ikke faren, så jeg kan ikke se nogen interesse i at gætte på forhånd. Jeg betragter mig selv som fuldstændig uskyldig i det, jeg er blevet beskyldt for, så hvis jeg bliver erklæret skyldig, vil jeg bruge loven til igen at forsvare min uskyld.«",
        "metadata": {
            "source": "https://www.berlingske.dk/internationalt/mandag-afgoeres-le-pens-skaebne-i-fransk-politik-risikerer-faengsel",
            "image_url": "https://berlingske.bmcdn.dk/media/cache/resolve/image_x_large_vertical/image/190/1905805/24921206-epaselect-epa11828367-national-rally-rn-parliame.jpg",
            "publication_time": "Søndag d. 30. marts 2025, kl. 21.39",
            "author": "Camille Koeller",
            "related_links": [],
            "attachments": []
        }
    }
}