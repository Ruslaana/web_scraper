{
    "version": "1.0",
    "document": {
        "id": 129,
        "title": "En krøllet serviet i Macrons armhule har sat ild under konspirationsteori. Nu reagerer det franske præsidentkontor",
        "content": "Det så nærmest hyggeligt ud, da tre europæiske statsledere i al hemmelighed steg ombord på nattoget til Kyiv sent fredag. På pressebilleder fra toget ses Frankrigs præsident, Emmanuel Macron, Storbritanniens premierminister, Keir Starmer, og Tysklands kansler, Friedrich Merz, i livlig samtale iført henholdsvis hættetrøje og pullover. En lille detalje er dog endt med at løbe med stor opmærksomhed på de sociale medier: Den krøllede serviet på bordet, som Macron diskret fik listet ind i sin armhule, da pressen kommer ind i togvognen. Et videoklip heraf er siden blevet delt vidt og bredt på sociale medier som påstået bevis for en absurd konspirationsteori: At de tre regeringschefer er blevet fanget i at tage kokain sammen. På bordet ses servietten, som Macron et øjeblik efter fjerner.Fold sammenLæs mereFoto: Ludovic Marin/EPA/Ritzau Scanpix. Ud over papirservietten, der angiveligt ligner en pose med hvidt pulver, anklages Friedrich Merz for at sidde med et såkaldt snifferør i hænderne. Der er dog nærmere tale om en tandstik, skriver den franske avisLibération. Bag anklagen står blandt andre Kirill Dmitrijev, chefen for den statslige russiske investeringsfond, RDIF, og Vladimir Putins økonomiske udsending. Dmitrijev er en af de russiske embedsmænd, som i februar rejste til Riyadh i Saudi-Arabien for at indlede en samtale om at afslutte krigen i Ukraine. I april blev de amerikanske sanktioner imod ham midlertidigt løftet, så han kunne rejse til Washington, D.C., for at forhandle med Trump-regeringen. »Er disse optagelser ai eller ægte?« skriver Putins mand på X og deler videoen. »Hvis de er ægte – ser vi på sukker eller noget helt andet? Hvis det er noget andet, forklarer det en masse af de seneste ideer og forslag.« Videoen fra toget, som Dmitrijev videredeler, er i første omgang blevet delt af en omstridt amerikansk konspirationsteoretiker. Alex Jones, som tilhører USAs yderste højrefløj, er tidligere blevet dømt til at betale en stor milliarderstatning til familier til ofrene ved Sandy Hook-skolemassakren i 2012. Han har nemlig hævdet, at den aldrig fandt sted. Jones skriver i sit opslag, at Macron, Starmer og Merz er »fanget på video« med »en pose hvidt pulver« efter at have været i Kyiv. På det pågældende tidspunkt var de dog på vej til Kyiv. »Macron putter den hurtigt i lommen, Merz skjuler skeen. Ingen forklaring,« skriver han. »Zelenskyj, en kendt kokainentusiast, havde lige været vært for dem. Alle tre »ledere« ser fuldstændig høje ud.«  Is this footage AI or real? If it's real—are we looking at sugar or something entirely different? If it's something else, it explains a lot of recent ideas and proposals.Is legacy media even covering this?https://t.co/tMlsTOvDNC Konspirationsteorien er alene fra Alex Jones' profil blevet delt 20.000 gange på under et døgn. Flere steder er videoen blevet gengivet i en mere sløret kvalitet, hvor det er sværere at se, hvad der ellers forekommer ganske tydeligt – at der er tale om en serviet. En lang række store prorussiske profiler og Trump-venlige MAGA-profiler har delt versioner af videoklippet. Man må altså formode, at videoen er set af millioner af mennesker. Det fik søndag aften den franske præsidents kontor, Élysée, til at reagere. »Når europæisk sammenhold bliver ubelejligt, går desinformation så langt som at få et simpelt papirlommetørklæde til at ligne stoffer,« skriver det i et opslag på X. »Denne falske nyhed bliver spredt af Frankrigs fjender, både i udlandet og herhjemme. Vi skal være på vagt over for manipulation.«  When European unity becomes inconvenient, disinformation goes so far as to make a simple tissue look like drugs.This fake news is being spread by France’s enemies, both abroad and at home. We must remain vigilant against manipulation.pic.twitter.com/xyXhGm9Dsr Også en fjerde statsleder, den polske præsident Donald Tusk, var lørdag i Kyiv. Her mødtes de med Ukraines præsident, Volodymyr Zelenskyj, og en række andre statsledere i den såkaldte koalition af villige lande, som støtter Ukraine. Statslederne endte med at forsøge at lægge pres på Vladimir Putin ved at true Rusland med nye sanktioner, hvis han ikke accepterer en 30 dage lang våbenhvile.",
        "metadata": {
            "source": "https://www.berlingske.dk/internationalt/en-kroellet-serviet-i-macrons-armhule-har-sat-ild-under",
            "image_url": null,
            "publication_time": "Mandag d. 12. maj 2025, kl. 08.31",
            "author": "Anne Baungaard",
            "related_links": [],
            "attachments": []
        }
    }
}