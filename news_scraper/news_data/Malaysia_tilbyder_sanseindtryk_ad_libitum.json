{
    "version": "1.0",
    "document": {
        "id": 4666,
        "title": "Malaysia tilbyder sanseindtryk ad libitum",
        "content": "Rejseliv var inviteret af YTL Hotels og Nyhavn Rejser. Journalisten har selv betalt fly til Malaysia, lokal transport, forplejning samt visse overnatninger. YTL Hotels og Nyhavn Rejser har ikke haft indflydelse på artiklens indhold. Malaysias over 30 millioner mennesker er en broget skare. Kinesere, indere, malajer og indfødte urfolk i én stor pærevælling. De tror på hver deres gud, spiser hver deres mad og taler hver deres sprog – men lever side om side. Og netop dét gør Malaysia til en spændende destination med sanseindtryk ad libitum. Hvilket bliver illustreret med al tydelighed af en historie, som Mark Ng disker op med, mens han viser rundt i George Towns gamle bydel. »For nylig skulle den indiske del af byen holde en stor fest, men de havde det problem, at der ikke var plads nok til alle gæster i deres eget tempel,« fortæller han.  »Så løsningen blev, at de lejede sig ind i et kinesisk tempel nogle få meter fra deres eget. Et kinesisk tempel, der tilmed ligger midt i byens muslimske kvarter.« Dét er Malaysia i en nøddeskal, og på Penang er der vitterligt ikke mere end nogle få skridt fra det hinduistiske tempel til de kinesiske klanhuse til den lokale moské til en gammel britisk kirke. Mark Ng er guide på en fire timer lang vandretur i George Town på Penang. Byens historiske del er fundet værdig til en plads på UNESCOs liste over verdensarv, og undervejs er der smagsprøver på områdets bedst bevarede kulinariske hemmeligheder. På Penang er der blot få hundrede meter mellem kirker, moskeer og indiske og kinesiske templer. Malaysia er en smeltedigel af folkeslag, religion og madkulturer.Fold sammenLæs mere »Den her madbod har ligget her i 60 år, og de laver ikke kun den bedste te, men også en autentisk roti canai,« fortæller Mark Ng begejstret. ’Roti canai’ er malaysisk morgenmad med fladbrød og forskellige curries. I baggrunden laver en af tjenerne teh tahrik, en populær lokal drik, der består af sort te med kondenseret mælk, og som skal tilberedes på en helt særlig facon. Den færdigblandede væske skal trækkes igennem luften, fra et krus i den ene hånd til et stort glas i den anden, og armene er så langt fra hinanden, at væsken flyver igennem luften i en blød bue. Det ser imponerende ud, og processen danner et fint, lille lag skum øverst på drikken. Ifølge de lokale er det netop skummet, der afgør, hvor god drikken er, og her laver de efter sigende en af de bedste. FAKTARejseinfoTransport: Der er ikke direkte flyforbindelse mellem Danmark og Malaysia, så en tur fra København, Billund eller Aalborg kræver som minimum ét stop undervejs. En lang række selskaber flyver til Kuala Lumpur, men Turkish Airlines via Istanbul er ofte den billigste forbindelse dertil. Det tyrkiske flyselskab har afgang fra både København og Billund til Kuala Lumpur, og priserne starter omkring kr. 4.000,- for de billigste returbilletter inklusive bagage.Ophold: Malaysia er et sandt slaraffenland, hvad angår billige hoteller. Hvis du ikke rejser i de absolutte højtider, så kan du finde nogle af verdens billigste femstjernede overnatningsmuligheder her i landet.Bedste rejsetidspunkt: Du kan rejse til Malaysia året rundt, og der er næsten altid 30 grader (medmindre du tager op i højlandet, hvor temperaturen hurtigt falder nogle grader). Vær dog opmærksom på monsunperioderne, hvor timelange regnskyl kan forstyrre dine ferieplaner. Monsunen rammer østkysten i perioden november til februar, mens vestkysten står for skud mellem september og november.FOLD UD Transport: Der er ikke direkte flyforbindelse mellem Danmark og Malaysia, så en tur fra København, Billund eller Aalborg kræver som minimum ét stop undervejs. En lang række selskaber flyver til Kuala Lumpur, men Turkish Airlines via Istanbul er ofte den billigste forbindelse dertil. Det tyrkiske flyselskab har afgang fra både København og Billund til Kuala Lumpur, og priserne starter omkring kr. 4.000,- for de billigste returbilletter inklusive bagage.Ophold: Malaysia er et sandt slaraffenland, hvad angår billige hoteller. Hvis du ikke rejser i de absolutte højtider, så kan du finde nogle af verdens billigste femstjernede overnatningsmuligheder her i landet.Bedste rejsetidspunkt: Du kan rejse til Malaysia året rundt, og der er næsten altid 30 grader (medmindre du tager op i højlandet, hvor temperaturen hurtigt falder nogle grader). Vær dog opmærksom på monsunperioderne, hvor timelange regnskyl kan forstyrre dine ferieplaner. Monsunen rammer østkysten i perioden november til februar, mens vestkysten står for skud mellem september og november. »Jeg voksede op to gader herfra,« fortsætter Mark Ng, da vi nærmer os et grønt område. I dag sidder et par turister på en bænk og bladrer i en guidebog, mens et vandingsanlæg sprøjter fugt på de grønne buske. Sådan har det dog ikke altid været. »Da jeg var dreng, forbød mine forældre mig at komme i den her del af byen. Det var her, narkomanerne holdt til, og i parken solgte de tyvekoster og deres sidste ejendele for at få råd til et fix,« fortæller han. I takt med at turisterne indfinder sig i stadig større antal, er Penang blevet shinet gevaldigt op. Her er dog stadig masser af autentisk charme, og det er således skønt at fortsætte turen ved at dreje ned ad en sidegade og se 90-årige Lee i færd med at udføre sit ældgamle håndværk. 90-årige Lee er den sidste på Penang, der fremstiller røgelsespinde i hånden. Det er et håndværk, der er ved at uddø.Fold sammenLæs mere »Han er den sidste på øen, der laver røgelsespinde i hånden,« fortæller Mark. Røgelsespinde bliver solgt i hobetal ved de lokale templer, hvor de bedende sætter tre pinde: en for himlen, en for jorden og en for helvede. Lee holder det gamle håndværk i hævd, og med hænderne tager han en klump af noget, der ligner modellervoks, former det med fingrene, trykker det fast på en tynd træpind og giver det så den finish, der kræver årelang erfaring. Hans fingre danser ned over den næsten færdige røgelsespind, indtil den er glat og fin, og så stiller han den til tørre og begynder møjsommeligt på en ny. Spændende gadekunst er også en del af Penangs DNA, og mange husfacader er pyntet med malerier; især er kunstneren Ernest Zacharevics ’Små børn på cykel’ et yndet motiv.  Værket er malet på husvæggen og forestiller to søskende på en cykel. Selve cyklen er ægte, og kombinationen af børnenes ukuelige glæde og cyklens dybdevirkning gør motivet populært, faktisk i en sådan grad, at der på alle tider af døgnet er kø for at tage billeder her. Penang emmer af nutidens Asien, der på én gang peger ind i fremtiden, men samtidig gør historien ære. Oven i alt det andet kommer et utal af hyggelige cafeer, en hip bar og små, lækre hoteller i de charmerende gader. Byens fineste overnatningssted er Seven Terraces, der er beliggende i en række historiske bygninger, som egentlig var klar til nedrivning. Det var først, da Christopher Ong, en lokal kineser, som havde tjent store penge i bankverdenen, kastede sin kærlighed på dem, at stedet blev bragt tilbage til fordums storhed. Det kostede ham en formue at omdanne de faldefærdige rammer til et overdådigt hotel, og ud fra en filosofi om ikke at overrestaurere fik han skabt et vidunderligt sted at bo en nat eller to. Penang er kendt for sin flotte gadekunst, og særligt populært er motivet 'Små børn på cykel' af Ernest Zacharevic.Fold sammenLæs mere Her er ingen guld, glitter eller gyldne lysekroner. Værelserne er udsmykket med ejerens private samling af antikviteter, og at gå rundt her føles som at være med i en kinesisk storfilm. Stedet kunne være en perfekt kulisse i et kærlighedsdrama af den kinesiske mesterinstruktør Zhang Yimou. Dermed er Penang tæt på at være det ideelle rejsemål, og her mangler vel kun én ting: en ordentlig strand. Heldigvis er andre dele af Malaysia leveringsdygtige i netop den slags. Smaragdbugten. Et smukkere navn kan man næppe finde på til en tropestrand. Smaragdbugten på den lille ø Pangkor Laut er den perfekte strand med flormelis-fint sand, klart vand og tropisk bevoksning til tre sider.Fold sammenLæs mere Den lille bugt ligner da også noget fra et postkort med klipper til begge sider, kridhvidt sand, palmetræer til at give lidt skygge og vand, der vitterligt er klart og grønt som den dyrebare smykkesten, stedet er opkaldt efter. Smaragdbugten er selve drømmen om en strand i paradis og ligger på den lille ø Pangkor Laut på Malaysias vestkyst. Øen er lidt under halvanden kvadratkilometer stor med en klippe i midten og regnskov til alle sider, så her er kun blevet plads til et enkelt resort med hotelværelserne placeret op ad skrænterne og på pæle ude i vandet. At bo på sin egen ø har en vidunderlig indvirkning på både krop og sjæl. Efter et par dage er det umuligt at vide, om det er mandag, tirsdag, torsdag eller lørdag. Det er, som om den korte sejltur væk fra fastlandet får alting til at forandre sig til det bedre. FAKTAFem andre oplevelser i Malaysia1. Kuala Lumpur:Malaysias pulserende hovedstad er en millionby med fuld fart på. Tag op i de 88 etager høje tvillingetårne Petronas Towers (der var verdens højeste indtil 2003), udforsk de flotte bygninger fra kolonitiden, og shop amok i handelsgaden Petaling Street.2. Teplantager i Cameron Highlands:Malaysia var en britisk koloni indtil 1957, og når varmen blev ulidelig for de blege briter, søgte de op i højlandet. Cameron Highlands ligger i 1.500 meters højde, og temperaturforskellen er markant. Det er et lille stykke England midt i Asien, som også rummer Malaysias teplantager.3. Orangutanger på BorneoOrdet 'orangutang' betyder 'skovens menneske', og de store menneskeaber lever naturligt på verdens tredjestørste ø, Borneo. Her findes et særpræget dyreliv, oprindelige stammefolk og unikke kulturer.4. Det stille liv på østkystenMalaysias østkyst synes at være forbigået mange turisters opmærksomhed. Området er en offentligt kendt hemmelighed blandt dykkere med Perhentian-øerne som den mest kendte destination med en tilbagelænet atmosfære og guddommelig snorkling.5. Ferieøen Langkawi:Langkawi ligger i det allernordligste Malaysia, ikke langt fra Thailand. Den er en af Malaysias mest udviklede turistøer og således også detsted, der minder mest om Phuket og Koh Samui i Thailand. Øen rummer fine badestrande og en flot natur, som kan udforskes på cykel samt i båd eller kajak.FOLD UD 1. Kuala Lumpur:Malaysias pulserende hovedstad er en millionby med fuld fart på. Tag op i de 88 etager høje tvillingetårne Petronas Towers (der var verdens højeste indtil 2003), udforsk de flotte bygninger fra kolonitiden, og shop amok i handelsgaden Petaling Street. 2. Teplantager i Cameron Highlands:Malaysia var en britisk koloni indtil 1957, og når varmen blev ulidelig for de blege briter, søgte de op i højlandet. Cameron Highlands ligger i 1.500 meters højde, og temperaturforskellen er markant. Det er et lille stykke England midt i Asien, som også rummer Malaysias teplantager. 3. Orangutanger på BorneoOrdet 'orangutang' betyder 'skovens menneske', og de store menneskeaber lever naturligt på verdens tredjestørste ø, Borneo. Her findes et særpræget dyreliv, oprindelige stammefolk og unikke kulturer. 4. Det stille liv på østkystenMalaysias østkyst synes at være forbigået mange turisters opmærksomhed. Området er en offentligt kendt hemmelighed blandt dykkere med Perhentian-øerne som den mest kendte destination med en tilbagelænet atmosfære og guddommelig snorkling. 5. Ferieøen Langkawi:Langkawi ligger i det allernordligste Malaysia, ikke langt fra Thailand. Den er en af Malaysias mest udviklede turistøer og således også detsted, der minder mest om Phuket og Koh Samui i Thailand. Øen rummer fine badestrande og en flot natur, som kan udforskes på cykel samt i båd eller kajak. Det er farvel til stress og jag, goddag til sol og strand. Med fødderne i det fine sand forsvinder dagligdagens trummerum som dug for solen, og tilbage er blot de simple valg: poolen eller stranden, gin & tonic eller kold fadøl, pekingand eller friskfangede hummere til middag. Med sin egen regnskov – der anslås at være to mio. år gammel – er Pangkor Laut et helt særligt sted. På trods af øens beskedne størrelse er her masser af dyr, som lever side om side med hotelgæsterne. Næsehornsfuglene patruljerer i luftrummet, et par store firben soler sig på de varme klippesten, og flyvende hunde hænger i benene i deres yndlingstræ og venter på, at solen går ned. Malaysias smukke tropeøer byder på vidunderlige sandstrande og driverliv i verdensklasse.Fold sammenLæs mere »De er natdyr,« siger Aris, som er guide på en tur igennem Pangkor Lauts jungle. »De går på jagt fra solnedgang til solopgang, og når jeg siger ’jagt’, så er det nærmere frugtrov, for de her dyr er vegetarer. De ligner flagermus, men spiser kun frugt,« forklarer han. Storflagermusene kaldes også flyvehunde, fordi deres hoveder med lidt god vilje ligner hundehoveder. En koloni kan bestå af op til 10.000 dyr, og når mørket falder på, letter de alle på én gang. Det er umuligt at sige, hvor mange der holder til i det store tropiske mandeltræ, men det er mange, og hele flokken er væk i løbet af nogle få minutter. Næste dyr i rækken er næsehornsfuglen, der hører til blandt den asiatiske regnskovs store fugle. De er udstyret med et farverigt horn oven på næbbet, hvilket får dem til at se helt enestående ud.  Det er dog ikke altid uden problemer for naturen at komme i så tæt kontakt med turismen, som det sker her. »Nogle af næsehornsfuglene har slået sig ned ved restauranten, for de har opdaget, at der ofte er lidt tilbage på tallerkenerne, når folk er færdige med at spise,« fortæller Aris. »Det vanvittige er, at vi kan se, at de fugle der jævnligt snupper overskydende pomfritter, faktisk lever markant kortere end øens andre fugle. Helt op til 10 år kortere,« siger han. I junglen på Pangkor Laut gemte en engelsk soldat sig for fjenden under Anden Verdenskrig. En smal sti fører igennem den tætte bevoksning, som på vidunderlig vis ender nede ved stranden til en svalende dukkert.Fold sammenLæs mere Av, det er ord, der maner til eftertanke. Pangkor Lauts jungle er i det hele taget et fascinerende sted, og den gemmer på en gribende historie om en engelsk soldat, der under Anden Verdenskrig gemmer sig for fjenden i den tætte bevoksning på øen. Oberst Freddy Spencer Chapman er på flugt fra de japanske styrker, der har besat Britisk Malaya. Han må derfor flygte fra fastlandet, og ved at klæde sig ud som kinesisk arbejder lykkes det ham at komme ud til Pangkor Laut. FAKTATre gode hoteller1. Pangkor Laut Resort er det eneste hotel på den lille paradisø Pangkor Laut. Her er hotelværelser op ad klippeskrænterne og på pæle i vandet, en stribe gode restauranter, to poolområder samt en vidunderlig strand i form af Smaragdbugten. Pris fra 685 kr. pr. person i delt dobbeltværelse.pangkorlautresort.com2. Seven Terraces er et femstjernet boutique-hotel i historiske rammer på Penang. Stedet har en perfekt beliggenhed i den gamle bydel, og hotellets restaurant, Kebaya, er en af øens bedste. Pris fra 575 kr. pr. person i delt dobbeltværelse.georgetownheritage.com3. Majestic Malacca er beliggende i et palæ fra 1920erne, som er blevet nænsomt restaureret. Det originale porcelænsgulv er stadig intakt, og her er masser af mahogni, som matcher den historiske by Melaka helt perfekt. Pris fra 315 kr. pr. person i delt dobbeltværelse.majesticmalacca.comFOLD UD 1. Pangkor Laut Resort er det eneste hotel på den lille paradisø Pangkor Laut. Her er hotelværelser op ad klippeskrænterne og på pæle i vandet, en stribe gode restauranter, to poolområder samt en vidunderlig strand i form af Smaragdbugten. Pris fra 685 kr. pr. person i delt dobbeltværelse.pangkorlautresort.com2. Seven Terraces er et femstjernet boutique-hotel i historiske rammer på Penang. Stedet har en perfekt beliggenhed i den gamle bydel, og hotellets restaurant, Kebaya, er en af øens bedste. Pris fra 575 kr. pr. person i delt dobbeltværelse.georgetownheritage.com3. Majestic Malacca er beliggende i et palæ fra 1920erne, som er blevet nænsomt restaureret. Det originale porcelænsgulv er stadig intakt, og her er masser af mahogni, som matcher den historiske by Melaka helt perfekt. Pris fra 315 kr. pr. person i delt dobbeltværelse. majesticmalacca.com Her opholder han sig i øens jungle, mens familien hjemme i England er overbevist om, at han for længst er død. Med lidt held får han sendt et SOS-signal til de britiske styrker, som straks sætter en redningsaktion i gang. Så en tidlig aften i maj 1945 står Freddy Spencer Chapman med fødderne i sandet ved Smaragdbugten. Det er ved at blive mørkt, og den ubåd, som er sendt ud efter ham, er forsinket. Det er snart tre kvarter, siden den skulle have været her. Han spejder utålmodigt ud over vandet. Endelig! En mørk tingest kommer langsomt til syne ude i vandet. Det er toppen af ubåden HMS Statesman, som er sendt ud for at hente ham hjem. Hurra! Han er reddet! Melakas gamle bydel er på UNESCOs Verdensarvliste og ligner alle ens forestillinger om Asien med smalle gader, gamle huse og masser af charme.Fold sammenLæs mere Så det er meget passende, at dagens jungletur med guiden Aris slutter ved strandbaren, der bærer den britiske obersts navn. Det falder på et tørt sted med lidt koldt at drikke og derefter en tiltrængt svalende dukkert i Smaragdbugten. Alting har en ende, også en god strandferie. Efter nogle dage er det tid til at vende tilbage til fastlandet og stifte bekendtskab med endnu en af Malaysias historiske byer: Melaka. Her bor en halv million mennesker, og den gamle bydel kom i 2008 på UNESCOs Verdensarvliste – ligesom Penang. Stedet er dog ofte overset af turister, hvilket kan virke overraskende, for Melaka er det klassiske Asien med lave, tætte bygninger og spændende gadeliv. Nogle af bygningerne er nænsomt restaureret, andre er omdannet til caféer, enkelte rummer gamle værksteder, og få står i en helt sørgelig forfatning.  De sidste fortæller deres egen tydelige historie om, hvor meget knofedt der skal lægges i disse historiske huse for at få dem til at stråle. Der er mange steder i Asien, hvor lokalbefolkningen har haft travlt med at rive alt det gamle ned og erstatte det med nyt, og det får en til at sætte endnu mere pris på en by som Melaka, der ser potentialet i at bevare historien. Det er også i Melaka, at Melba Nuniz holder til. På disse kanter er hun lidt af en kendis – kogebogsforfatter, og til daglig køkkenchef på det femstjernede hotel Majestic Malacca med en fortid med egen restaurant i hovedstaden. En malaysisk familie samles over et godt måltid på et lokalt tehus. Landets mange små, simple restauranter er populæreblandt lokalbefolkningen, der værdsætter de billige priser og den gode mad.Fold sammenLæs mere »Vi bruger ikke pulver i mit køkken, kun friske råvarer,« siger hun kategorisk. Det er den kompromisløse kogekunst, som har gjort hende til en navn. I dag har Melba Nuniz stillet et gasblus og en wok frem for at undervise i det særlige Kristang-køkken, som hører til her på egnen. Kristang er en tradition, der opstod ud af mødet mellem den malaysiske lokalbefolkning og de portugisiske søfarere, der kom til området for at handle krydderier for 500 år siden. »Vi skal lave en helt særlig ret, som vi serverer til fødselsdage, bryllupper og store fester,« fortæller hun. »Den hedder djævlekarry.« Om ikke andet skal de have ros for ikke at give deres mad kedelige navne.  Foran Melba Nuniz ligger alle ingredienserne til denne ’kari debal’, som skal tilberedes helt fra bunden: kylling, kartofler, ingefær, chili, skalotteløg, citrongræs samt en stribe krydderier, der skal kværnes med håndkraft. Og navnet snyder ikke, for retten skal vise sig at være djævelsk stærk. Det er fascinerende at se, hvorledes de rette mængder af disse ingredienser – tilsat i den rigtige rækkefølge – giver en autentisk malaysisk ret. Og selv at få lov til at stå med grydeskeen i hånden gør det bare endnu bedre. Det er dog ikke kun selve madlavningen, der er lærerig – det samme gælder processen, indtil gasblusset bliver tændt. For allerførst skal der handles ind på det lokale marked. Her er alle ingredienserne til en lækker malaysisk 'kylling rendang'-karryret. Kunsten er nu at blande dem i den passendemængde og den rigtige rækkefølge.Fold sammenLæs mere Melba Nuniz viser vej og småsludrer med de lokale handlende, imens hun forklarer om grøntsager, der er ukendte på vore breddegrader, frugt, der ikke har noget dansk navn, og fisk, der ikke findes i europæiske farvande. På den måde er Malaysia ikke bare et afslappende sted at holde ferie, men også en givende oplevelse, der gør en klogere undervejs. Det er en sand fornøjelse at gå i hælene på en køkkenchef, der tydeligvis er kendt og værdsat af de lokale, og deri ligger Malaysias hemmelighed. For det er ikke stranden, dyrene eller maden, der gør det alene. Alle disse enkeltdele er fantastiske, men Malaysia lever i mødet med dets mennesker – Mark, Aris, Melba og alle de andre. Det er dem, der gør hele forskellen. ",
        "metadata": {
            "source": "https://www.berlingske.dk/rejser/malaysia-tilbyder-sanseindtryk-ad-libitum",
            "image_url": "https://berlingske.bmcdn.dk/media/cache/resolve/image_x_large/image/100/1007163/22193052-malaysia_resort.jpg",
            "publication_time": "Søndag d. 30. september 2018, kl. 19.00",
            "author": null,
            "related_links": [],
            "attachments": []
        }
    }
}