{
    "version": "1.0",
    "document": {
        "id": 1242,
        "title": "Roskilde Festival foregiver at være inkluderende – men dem over 40 år skal helst holde sig væk",
        "content": "»Roskilde« er ikke længere »Roskilde«. I hvert fald ikke, hvis du er over 40 år. Engang var Danmarks største musikfestival hjemstedet forpeace, love and harmonypå tværs af generationer, til tonerne af rock and roll. I dag er Roskilde Festivalen blevet en poppet ungdomsfest, hvor far og mor kun har én funktion: At hente og bringe de fordrukne unge. De slidte dåbsattester er naturligvis velkomne ved indgangen til campingområdet, hvor rollingerne kan få udleveret friske forsyninger af mad, sprut og Panodiler. De kan også godt få lov til at købe en billet – men de skal ikke regne med, at folkene bag festivalen gør sig den mindste umage for at komme dem i møde. Det står mere klart end nogensinde, når man gransker årets musikprogram, der forleden udkom i sin helhed. Roskilde Festival er blevet en ungdomsfest, hvor far og mor er forment adgang. Her ses blomsten af Danmarks ungdom sidste år, hvor blandt andre Ice Spice indtog Orange Scene på Dyrskuepladsen.Fold sammenLæs mereFoto: Liv Latricia Habel. »Roskildes« forandring har været længe undervejs, og allerede sidste år stod det klart, hvad klokken er slået. »The times they are a-changin'«, som Bob Dylan – der engang selv var en del af Roskildes program – engang sang. Sidste år var rockmastodonter a laFoo FightersogPJ Harveyde eneste undtagelser i et musikprogram, der var taget ud af en soundboks. Det var udenlandske Spotify-giganter somDoja Cat,Ice Spiceog21 Savage, der messede »pussy« 17 gange i samme nummer, mens danskeLaminfra Brønshøj ogGillifra Rødovre fik hele Dyrskuepladsen til at danse til calypso-bass og skråle »Jetski« Det var ungt, poppet og rap'ende. Og i år er detnext level, som de unge siger. Doja Cat var blandt de artister, der tog Roskilde Festival med storm sidste sommer.Fold sammenLæs mereFoto: Helle Arensbak. Efter et blik på plakaten for Roskilde Festival 2025kan ingen være i tvivl. Er du over 40, så behøver du ikke at købe en Roskilde-billet. Navne som Charli XCX, Olivia Rodrigo og Stormzy står øverst på plakaten, der er proppet med artister, som den midaldrende del af den danske befolkning ikke aner hvem er. I alt disker Roskilde Festival op med 185 kunstnere fra 45 forskellige lande. Det er mangfoldighed, så det basker. Bare ikke i højttaleren. Og det er præcis det, festivalen ønsker. De trofaste festivalveteraner, der ellers har været med til at gøre Orange Scene og resten af Dyrskuepladsen mytologisk, vil man ikke længere være noget for. Ricco Schneider er Roskilde-veteran med mere en 30 festivalarmbånd i bagagen. Desværre føler han sig både klemt og glemt af arrangørerne af Roskilde Festival.Fold sammenLæs mereFoto: Liv Latricia Habel. Det stod klart, da Berlingske interviewede ensådan festivalveteran sidste sommer. Navnet er Ricco Schneider, og han har været fast inventar på »Roskilde« i 30 år: »Nu lyder jeg måske som en gammel, kedelig og mavesur mand, men jeg synes, at de (arrangørerne af Roskilde Festival,red.) fuldstændig har glemt os ældre, og det er en skam. Førhen var festivalen en god blanding af de unge, gamle og dem midt imellem, fordi der var musik til enhver smag. Det har ikke været tilfældet de sidste år. I dag ligner det Skive Beach Party – kun for de unge.« Til det svarede »Roskildes« programchef, Anders Wahrén: »Du kan godt vokse fra Roskilde Festival, og det er helt okay.« Det er på sin vis trist. Selvfølgelig skal Roskilde følge med tiden og være et friskpudset spejlbillede af den musikalske nutid. Problemet er bare, at Roskilde Festival er godt i gang med at overdøve noget af det, som Danmarks største musikfestival altid har været bannerfører for – nemlig inklusion. Trent Reznor og resten af amerikanske Nine Inch Nails er blandt de rockartister, der trods alt er blevet plads til, når den 53. udgave af Roskilde Festival løber af stablen til sommer.Fold sammenLæs mereFoto: Rob Grabowski/AP/Ritzau Scanpix. Musikprogrammet lugter efterhånden mest af alt af eksklusion. De gamle skal ikke bare helst gå tidligt hjem, de må faktisk gerne blive helt væk, er signalet. Når det er sagt, så er der dele af Roskildes 2025-plakat, der lugter en anelse af dengang, pigtråd var noget, der kom ud af en højtaler, og ikke var noget man satte op omkring festivalpladsen for at holde dinosaurerne væk. Tag for eksempel danske The Raveonettes, amerikanske Nine Inch Nails og irske Fontaines D.C. Her er lyden af det, »Roskilde« var engang, men som festivalen ikke længere vil være. Det er ærgerligt, at der ikke er plads til begge dele – og til begge generationer. Roskilde Festival 2025 finder sted fra onsdag den 2. juli til søndag den 6. juli.",
        "metadata": {
            "source": "https://www.berlingske.dk/musik/roskilde-festival-foregiver-at-vaere-inkluderende-men-dem-over-40-aar-skal",
            "image_url": "https://berlingske.bmcdn.dk/media/cache/resolve/image_x_large_vertical/image/191/1917711/24943397-ice-spice-performer-p-orange-scene-p-roskilde-fe.jpg",
            "publication_time": "Lørdag d. 03. maj 2025, kl. 07.21",
            "author": "Jakob Genz",
            "related_links": [],
            "attachments": []
        }
    }
}