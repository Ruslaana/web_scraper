{
    "version": "1.0",
    "document": {
        "id": 10686,
        "title": "Efter stormfloden: »Sne« har lagt sig på Møns Klint",
        "content": "Stormfloden har efterladt sit aftryk ved Møns Klint. Fredag eftermiddag fik høje bølger den gamle trætrappe til at knække og gå i stykker. Lørdag mødte de ansatte så ind til et usædvanligt syn. Alle blade er faldet af træerne og et område på omkring 400 kvadratmeter er blevet dækket af noget, der ligner sne. Det skriverTV 2. »Det er vinden, der har blæst og hevet så meget i klinten, så den har hevet kridt af, pulveriserede kridtet og smidt det op over dronningestolen (det højeste punkt på Møns Klint, red.),« siger Nils Natorp, direktør for GeoCenter Møns Klint. »Og det har lagt sig ned bag træerne som et nydeligt, lille friskt lag sne,« tilføjer han. Det ligner, at der er faldet sne på Møns Klint – i virkeligheden er det kridt fra klinten, der er fløjet op i skoven.Fold sammenLæs mereFoto: Foto: GeoCenter Møns Klint. Direktøren fortæller også til TV 2, at det ikke kun er et stykke af den lange trappe ned til havet, de har sagt farvel til. De ansatte kan ikke selv komme ned til stranden, men oppe fra det »snedækkede« område kan de se, at bølgerne også har slugt store dele af klintefoden. Den del af klinten, der er forsvundet i bølgerne, er vasket ud og blevet til »mælkevand,« derfor er vandet unormalt blåt, tilføjer han. Men det bekymrer ikke direktøren, da 100-års hændelsen ikke sker igen foreløbig. Læs hele vores liveblog om stormflodenher.",
        "metadata": {
            "source": "https://www.berlingske.dk/indland/efter-stormfloden-sne-har-lagt-sig-paa-moens-klint",
            "image_url": "https://berlingske.bmcdn.dk/media/cache/resolve/image_x_large_vertical/image/172/1728639/24555012-alle-blade-er-faldet-af-trerne-efter-stormen-natt.jpeg",
            "publication_time": "Søndag d. 22. oktober 2023, kl. 07.37",
            "author": "Olivia Emma Espersen",
            "related_links": [],
            "attachments": []
        }
    }
}