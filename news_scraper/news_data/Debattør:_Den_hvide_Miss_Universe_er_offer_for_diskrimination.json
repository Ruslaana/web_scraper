{
    "version": "1.0",
    "document": {
        "id": 22268,
        "title": "Debattør: Den hvide Miss Universe er offer for diskrimination",
        "content": "Det var en livslang drøm, der gik i opfyldelse. Den 16. november kunne den 21-årige københavner Victoria Kjær Theilvig sætte den diamantbesatte Miss Universe-krone på sine platinblonde lokker. Hendes lykke lyste fra scenen i Mexico City, hvor den sidste runde af den globale skønhedskonkurrence blev afviklet. Her havde hun gennem tre ugers opslidende interview og tøjskift udkonkurreret kvinder fra hele 126 lande. Der gik dog ikke mange dage, før lykken vendte så ganske eftertrykkeligt. På en 19 sekunders nu slettet video optaget fra udkigsbalkonen i toppen af Empire State Building i New York, mimede –lipsyncede– Victoria Kjær Theilvig til Jay-Zs raphit »Empire State of Mind«. Videoen lagde hun ud på sin TikTok, der efter hendes Miss Universe-sejr har over 800.000 følgere.  A post shared by Kort efter rullede de første kritiske bemærkninger ind i kommentarfeltet. Victoria Kjær Theilvig havde ikke sagt, men mimet ordet »nigga«, som indgår i sangteksten. »Ved hun ikke at N-ordet ikke må bruges af ikke-sorte mennesker?« lød en kommentar fra bcky0411bgkc0904 til videoen? Flere opfordrede til, at den unge dansker fik frataget kronen og dronningeværdigheden og i stedet gav den videre til konkurrencens nummer 2, den nigerianske deltager Chidimma Adetshina. »En undskyldning er ikke nok,« skrev TikTok-brugeren Majin Mo. Flere kommentarer påpeger, at Victoria Kjær Theilvig er fra Danmark, hvor de »ikke ved bedre«, og endelig er der også en del, som har bagatelliseret videoen som harmløs. De barske kommentarer udviklede sig imidlertid til enregulær shitstorm, som i denne uge blev dækket afmedier på begge sider af Atlanten. Victoria Kjær Theilvig har efterfølgende slettet videoen, og erstattet den med en anden optagelse af hendes brug af Jay-Z, men denne gang uden n-ordet. Der er blevet skrevet kommentarer om Miss Universe såsomHaniyah Philogene i webmagasinet Y Entertainment, der frygter, at valget af Victoria Kjær Theilvig og dennes blonde hår og blå øjne er et tilbageskridt til »eurocentriske skønhedsidealer«, som skønhedskonkurrencer ellers var begyndt at gøre op med. En lignende kritik kommer fra en tidligere skønhedsdronning i staten Virginia, Breana Turner, der mener at valget af danskeren »går stik imod alt, hvad denne konkurrence bør være lige nu«. Der er dog en særlig grund til de aggressive kommentarer mod den danske skønhedsdronning, siger jurist og debattør Nina Palesa Bonde i en kommentar til Berlingske. »Jeg er ikke et sekund i tvivl om, at angrebene bunder i hendes hudfarve. Hun er smuk, slank, blond og kønsstereotyp. Men set med intersektionelle øjne, er det endnu værre, at hun er hvid,« siger Nina Palesa Bonde, der synes, at man snarere bare burde ønske tillykke til »en ung kvinde, der bare vil gøre det godt«. Intersektionel teori handler blandt andet hvilken rolle faktorer som race, køn og seksualitet spiller for undertrykkelse og diskrimination. Nina Palesa Bonde mener, at der er tale om en diskrimination af Victoria Kjær Theilvig på basis af hudfarve. Det vurder hun på baggrund af den måde, man de senere år har debatteret om etniske gruppers repræsentation i medierne. Hun finder angrebene mod Victoria Kjær Theilvig nedslående, når man i nutiden »ikke engang kan synge de samme sange længere«. »Man vil hellere splitte os i kasser frem for at samle os,« siger hun. Det overrasker hende heller ikke, at Victoria Kjær Theilvig bliver beskyldt for racisme. »Hun er jo en kvinde, som qua sin baggrund og hudfarve har fået ‘internaliseret’ sin racisme. Fordi hun er hvid, kan de woke uden yderligere forklaring beskylde hende for racisme, uanset hvad hun siger eller gør,« siger Nina Palesa Bonde. Beskyldningerne om racisme er blevet taget meget alvorligt af arrangørerne af konkurrencen, Miss Universe Organisation, der via en talsmand har kaldt kritikken »en værdifuld påmindelse om vores ansvar for at forblive følsomme over for de forskellige perspektiver i vores globale samfund«. Victoria Kjær Theilvig var endvidere uvidende om, at teksten i sangen kunne vække anstød og slettede videoen, efter hun blev gjort opmærksom på problemet, sagde talsmanden. »Både Victoria og vores team anerkender vigtigheden af ​​at fremme et miljø med respekt, inklusivitet og kulturel bevidsthed i alt, hvad vi gør,« sagde talsmanden i en e-mail til den amerikanske avis The New York Post. En medvirkende årsag til kritikken af den danske skønhedsdronning har givetvis været begejstringen over hendes sejr på den amerikanske højrefløj, siger Anna Thygesen, der har pr-bureauet WeDoCommunication. Donald Trump Jr., søn af den nyvalgte præsident Donald Trump, holdt sig ikke tilbage, da han kommenterede Victoria Kjær Theilvigs sejr. »Biologiske og objektivt attraktive kvinder har atter fået lov til at vinde skønhedskonkurrence,« skrev han på X, og tilføjede med store bogstaver: »VI ER TILBAGE!« Anna Thygesen forklarer, at Miss Universe-konkurrencen ikke er et videre stærkt brand, idet den blandt andet hæmmes af de snævre rammer, som vinderne skal holde sig indenfor, når de udtaler sig. Derfor kan en person som Donald Trump Jr. uhindret kapre konkurrencen og bruge den i sin personlige kamp mod wokeismen. Til gengæld betyder det så, at venstrefløjen og de woke kommer til at vende sig mod konkurrencen og dens vinder, siger Anna Thygesen: »Når Victoria Kjær Theilvig laver sin video, bliver det en oplagt skydeskive for wokesegmentet, der kan bruge den til at svine Donald Trump og Elon Musk til. Nu rammer det så den person, der har vundet konkurrencen.« Kommentaren fra præsidentens søn henviser til den debat, der i de senere år har været om optagelsesreglerne til konkurrencen. Donald Trump senior var tidligere ejer af Miss Universe-konkurrencen indtil sidste år, da den blev overgik til et mexicansk-thailandsk ejerskab. Det var faktisk Donald Trump, der i 2012 tillod at transkønnede kvinder kunne deltage i konkurrencen, og siden er reglerne for hvem, der kan deltage blevet yderligere slækket, så der nu ingen øvre aldersgrænse er. Sågar mødre vil kunne deltage. Ikke alle har været glade for den udvikling. Blandt andre har den nye thailandske medejer af Miss Universe, Anne Jakkaphong Jakrajutatip, udtalt sig med begejstring om sin nye Miss Universe-vinder, og tilsyneladende ser hun selv den danske skønhedsdronning som en slags modvægt til de år, hvor konkurrencen forsøgte at blive mere inkluderende. »Udvikling? Vi har blond hår og blå øjne. Vi behøver ikke mere udvikling. Vi har allerede det bedste her,« lød det fra Anne Jakkaphong Jakrajutatip. På de sociale medier bliver den blonde skønhedsdronning stadig diskuteret, ogsagen har blandt andre fået konsekvenserfor den norske politiker Ole Jacob Johansen fra Fremskrittspartiet. Han blev så begejstret for, at Victoria Kjær Theilvig havde vundet Miss Universe-konkurrencen, at han ifølge politikerkolleger kom til at udtale sig racistisk. »Miss Universe 2024. En hvid, rigtig kvinde. Vi er på vej tilbage til normaliteten. Kåringerne af Miss er great again,« skrev Ole Jacob Johansen i opslaget, der nu er slettet. Kort efter trak den norske politiker sig fra sit arbejde, og skrev i en forklarende pressemeddelelse, at han nu kunne se, at »han har handlet på en måde, der fjerner opmærksomheden fra det vigtige politiske arbejde«. Berlingske har tidligere forespurgt om et interview med Victoria Kjær Theilvig, men da interviewet skal godkendes af Miss Universe-organisationen, har avisen takket nej på de foreliggende præmisser.",
        "metadata": {
            "source": "https://www.berlingske.dk/kultur/debattoer-den-hvide-miss-universe-er-offer-for-diskrimination",
            "image_url": null,
            "publication_time": "Fredag d. 29. november 2024, kl. 19.37",
            "author": "Kristian Lindberg",
            "related_links": [],
            "attachments": []
        }
    }
}