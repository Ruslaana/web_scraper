{
    "version": "1.0",
    "document": {
        "id": 17701,
        "title": "Uenighed om genåbning af svenske atomkraftreaktorer",
        "content": "Planerne om at genåbne to lukkedeatomkraftreaktorerpå Ringhals-værket i Sverige er rendt ind i problemer. Den svenske regering og støttepartiet Sverigedemokraterna er ifølge det svenske nyhedsbureau TT blevet internt uenige om Ringhals-reaktorerne, der ligger på den svenske vestkyst nord for Varberg men syd for Göteborg, på højde med Læsø. I regeringsaftalen fra sidste år har man forpligtet sig til at undersøge »forudsætningsløst og hurtigt«, om Ringhals 1 og 2, som blev lukket i henholdsvis 2020 og 2019, kan genåbnes for at styrke Sveriges elforsyning. »Det ser svært ud,« siger arbejdsmarkedsminister Johan Pehrson, leder af Liberalerna, om Ringhals 1-reaktoren. Han anser muligheden for at genstarte Ringhals 2-reaktoren som passé, fordi det i praksis vil kræve, at man bygger en ny reaktor. Han stoler på energi- og erhvervsminister Ebba Busch fra Kristdemokraterna i vurderingen af,om det giver økonomisk meningat genstarte Ringhals 1-reaktoren. Sverigedemokraternas Mattias Bäckström Johansson mener dog, at en genstart af Ringhals 1 burde være mulig om seks-syv år. »Sverige behøver alt, hvad vi kan få på plads. En genstart af Ringhals 1 skal ikke ses, som at man fravælger ny energiproduktion. Det er parallelle processer,« siger den tidligere energiordfører til TT. Ringhals-værket ejes af energiselskaberne Vattenfall og Uniper. »Vores faste opfattelse er, at det er meget risikabelt, kostbart og måske end ikke muligt at genstarte nogen af de frakoblede reaktorer ved Ringhals,« siger Vattenfalls chef for elproduktion i Norden, Torbjörn Wahlborg. Ringhals har to andre reaktorer, Ringhals 3 og Ringhals 4, i drift. De har kapacitet til at levere en ottendedel af den elektricitet, som forbruges i Sverige.",
        "metadata": {
            "source": "https://www.berlingske.dk/virksomheder/uenighed-om-genaabning-af-svenske-atomkraftreaktorer",
            "image_url": "https://berlingske.bmcdn.dk/media/cache/resolve/image_x_large/image/165/1658505/24379249-pix-ringhals.jpg",
            "publication_time": "Tirsdag d. 21. marts 2023, kl. 09.35",
            "author": "Thomas Breinstrup",
            "related_links": [],
            "attachments": []
        }
    }
}