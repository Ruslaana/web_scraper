{
    "version": "1.0",
    "document": {
        "id": 376,
        "title": "»Pædofiljægeres« videoer på nettet handler i nogle tilfælde om andet end at afsløre en pædofil",
        "content": "Han kalder sig Dimitri eller Vitaly Zdorovetskiy, og han har fundet en ny måde at tjene penge på sociale medier. Det går ud på for rullende kameraer at overfalde personer, som han hævder er pædofile. Det giver klik, engagement og opmærksomhed. Og i russisk-amerikanske Vitaly Zdorovetskiys tilfælde har det blandt andet resulteret i, at han er sponsoreret af onlinekasinoet »Stake«. I Danmark er fænomenet med filmede overfald på personer, som selvtægtspersonerne hævder er pædofile, de seneste måneder også begyndt at dukke op på sociale medier. 23. juli fik en 24-årig mand ved Retten i Glostrupsåledes en dom på fire måneders ubetinget fængsel for sammen med flere andre at have begået grov ydmygelsesvold mod en 54-årig mand. Overfaldet blev filmet og delt på sociale medier. »Politiet har i løbet af de seneste uger set en række sager med videoer online, hvor mænd bliver hængt ud for at være pædofile og overfaldet. Personerne bag overfaldene er en del af et selvtægtsnetværk, som kalder sig 'Pedo hunters'. Fænomenet har været kendt i udlandet gennem længere tid, men er nu kommet til Danmark,«skriver Politiet i en pressemeddelelseog Lars Mortensen, der er centerchef i National enhed for Særlig Kriminalitet, advarer i samme ombæring mod adfærden: »Vi vil på det kraftigste advare mod, at man bedriver selvtægt, udøver vold og udstiller andre. Det, at komme med injurierende påstande, hvor man hænger andre ud, kan i sig selv være ulovligt, ligesom det er ulovligt at videredele sådant indhold. Man må ikke forsøge at fremprovokere eller anstifte andre til kriminalitet, og hvis man bliver opmærksom på mulig kriminalitet, skal man anmelde det til politiet, og så er det politiets opgave at efterforske den pågældende sag.« Tilbage til Vitaly Zdorovetskiy, som hævder, at han jager pædofile i USA. »Vitaly gør et langt stykke hen ad vejen det samme, som de gør i Danmark. Han opsøger personer, som han siger har i sinde at begå overgreb mod børn, og så livestreamer han det for et meget stort publikum,« siger Christian Skettrup, der er digital analytiker og efterforsker hos Njord Law Firm og del af en ekspertgruppe under EU-Kommissionen, der arbejder for at øge internetsikkerheden for børn og unge. »Vitaly er sponsoreret af et onlinekasino. Og den person, der ejer kasinoet, ejer samtidig den live-streamingtjeneste, som overfaldene bliver streamet på,« siger Christian Skettrup. De filmede overfald skaber engagement fra folk, og stort engagement resulterer i, at det sociale medie sender videoen ud til flere og flere mennesker. Forretningsmodellen er altså bundet op på den store opmærksomhed, som Vitaly Zdorovetskiys videoer får online. »Kasinoets logo kan man se nede i det ene hjørne, når Vitaly streamer. Og i flere af videoerne render han rundt i en T-shirt, hvor der er en form for rabatkode eller velkomstkode, som man kan bruge til at tilmelde sig kasinoet,« siger Christian Skettrup.  A post shared by Vitaly Zdorovetskiy (@vitalythegoat) I flere af videoerne får Vitaly Zdorovetskiy desuden selskab af kendte mennesker. »Han har haft nogle meget kendte rappere fra USA med i sine »pædofiljagt«-videoer.Det er blandt andet Lil Pump, Ty Dolla Sign, og det ser ud til, at han skal have Quavo med,« siger Christian Skettrup. Med kendte navne ved sin side taler han endnu mere til den opmærksomhedsøkonomi, som han begår sig i. Vitaly Zdorovetskiy har, ifølge Christian Skettrup, i 12-13 år begået sig i den særlige økonomi, som eksisterer omkring sociale medier. »Han er vel det, man kalder for en provokatør. Han har produceret en del videoer, som han har kaldt pranks eller sociale eksperimenter. Men meget af det har karakter af noget ret alvorligt og er altså ikke bare pranks,« siger Christian Skettrup. Vitaly Zdorovetskiy er løbet på banen under sportsevents, han er blevet anholdt i Egypten for at klatre på en pyramide. Men han har også udgivet sig for at være en russisk lejemorder og derpå sat en kuffert ved siden af tilfældige personer og hævdet, at den indeholdt en bombe, der ville springe inden for 10 sekunder. »Han har lavet meget grænseoverskridende indhold, og så er det hele tiden eskaleret. Det er blevet mere og mere ekstremt. For det ekstreme er det, der giver opmærksomhed, og opmærksomhed genererer flere visninger og dermed flere reklamekroner,« siger Christian Skettrup. Nu jager Vitaly Zdorovetskiy så påståede pædofile, men i virkeligheden bliver han repræsentant for et større og mere generelt problem. »Han er sammen med mange andre et symptom på noget af det, der er galt med den opmærksomhedsøkonomi, der driver digitale tjenester som for eksempel sociale medier,« siger Christian Skettrup.  Selvom videoerne fra andre dele af verden også har været tilgængelige i Danmark, så er det altså relativt nyt, at overfaldene foregår på dansk jord. For lidt over to uger siden blev et interview lagt op på YouTube. Her hævder tre slørede mænd, at de er en del af netværket Pedo Hunters Denmark. »Vores motivation er at vide, at vi gør en forskel. Og beskytter unge piger og unge drenge,« siger en af personerne. »Ingen bryder sig om pædofile. Problemet er bare, at det kan være selvtægt, og de dermed både bliver den lovgivende, den dømmende og den udøvende magt. Og det er det, vi har politiet og andre instanser til, så vi undgår sådan en situation,« siger Vincent Hendricks, der er professor i formel filosofi ved Københavns Universitet. »Derudover kan man sige om dem, at den måde de spreder deres budskaber på, den måde de agiterer på, og den måde de promoverer sig selv på, er samme model, som influencere bruger,« siger Vincent Hendricks. De selvudnævnte pædofiljægeres videoer rummer indhold, som passer utrolig godt sammen med sociale mediers forretningsmodel. »Videoerne bejler til vores aktivitetsmobiliserende følelser,« siger Vincent Hendricks. Nogle positive følelser, men især negative følelser er aktivitetsmobiliserende. Det betyder, at folk er mere tilbøjelige til at skrive kommentarer, dele eller på andre måder reagere på indholdet. »Vrede, indignation og hævn er eksempler på aktivitetsmobiliserende følelser. De her videoer, vækker de følelser i os, og derfor bliver de spredt rigtig meget,« siger Vincent Hendricks. De danske selvudnævnte pædofiljægere er muligvis inspireret af typer som Vitaly Zdorovetskiy i USA. Men det er tilsyneladende ikke blevet til sponsorater og T-shirts med rabatkoder. Men det kan ændre sig. »Hvis du er i tvivl om, hvor trendsene bevæger sig hen, så følg pengestrømmen. Og pengene har det desværre med at følge de steder, hvor vi aktivitetsmobiliseres. Det kan vi også gøre positivt. Men vi har bare et stort arsenal af aktivitetsmobiliserende følelser blandt de negative følelser,« siger Vincent Hendricks og tilføjer: »Folk spørger ofte, hvorfor tonen er så hård på nettet. Det er simpelt. Det er, fordi det virker.« Det har Vitaly Zdorovetskiy allerede regnet ud. ",
        "metadata": {
            "source": "https://www.berlingske.dk/kultur/paedofiljaegeres-videoer-paa-nettet-handler-i-nogle-tilfaelde-om-andet-end",
            "image_url": null,
            "publication_time": "Fredag d. 09. august 2024, kl. 19.22",
            "author": "Christina Hilstrøm",
            "related_links": [],
            "attachments": []
        }
    }
}