{
    "version": "1.0",
    "document": {
        "id": 11249,
        "title": "I et år har Astrid Johanne Høg arbejdet i en dødsspiral. Hun er »dybt provokeret« over det, der går tabt",
        "content": "Meget kan man sige om radiostationen 24syv. Og meget er i den grad blevet sagt. Men for Astrid Johanne Høg har 24syv været stedet, hvor hun så en mulighed. En mulighed for at gøre en forskel for alle dem, der som hende selv manglede de borgerlige vinkler i den daglige nyhedsstrøm. På 4. etage i Pilestræde i København, hvor hun arbejder, er der lige så stille ved at være affolket. Når kalenderen om lidt siger søndag den 31. marts, harradiostationen 24syv sidste sendedag. 31-årige Astrid Johanne Høg har altid vidst, at hun arbejdede på lånt tid. Hun er vært på det borgerlige debatprogram »Blåt Bælte« og kom til kanalen i februar sidste år. Allerede fra første dag vidste hun, at radioen skulle lukke. Det var et vilkår – og selvom hun ville ønske, at 24syvs skæbne kunne være en anden, så har netop udløbsdatoen gjort det muligt for kanalens journalister og værter at lege med formaterne, prøve ting af – der måske ikke var mulige andre steder – og have det sjovt imens. Hvad var det værste, der kunne ske? At kanalen lukkede? Det var uundgåeligt alligevel. De sidste par uger har dog ikke været sjove, fortæller Astrid Johanne Høg. Antallet af kollegaer er svundet ind, der bliver snakket om dagpenge i krogene, nogle får nye job, andre gør ikke – og så har der været en del mere »galgenhumor« end normalt. »Stemningen har været en kende mørk. Andet ville nok også være mærkeligt,« siger hun og tilføjer: »Men ånden har levet videre til det sidste, for vi er jo stadig en flok journalister, der går på arbejde hver dag, fordi vi synes, at vores job er vigtigt. Fordi vi gerne vil kæmpe for nogle dagsordener. Og det har fyldt mere end selve slutdatoen, selvom den kom nærmere og nærmere.« Men selvfølgelig har det været vemodigt, fortæller radioværten. Astrid Johanne Høg har tidligere været på det borgerlige medie Kontrast og så sit nye job som journalist og vært på 24syv som en god mulighed for at skabe noget stort. Siden februar 2023 har Astrid Johanne Høg og holdet bag »Blåt Bælte« markeret sig med værdidrevet journalistik med et erklæret borgerligt udgangspunkt.Fold sammenLæs mereFoto: Linda Kastrup. Med en klar borgerlig profil har radioprogrammet »Blåt Bælte« med Astrid Johanne Høg og Emilie Jäger i spidsen været en modvægt til det, hun ser som en generel venstredrejning i dansk journalistik, forklarer hun. Fire gange om ugen har de leveret en borgerlig vinkel på den aktuelle dagsorden – eller selv taget de temaer op, som der manglede i mediebilledet. »Hvor de andre medier elsker offerhistorien, har vi altid lagt vægt på det personlige ansvar,« siger hun og tilføjer: »Med de frie spilleregler, der har været på 24syv under chefredaktør Simon Andersen, har jeg jo helt basalt fået muligheden for at lave det medie, jeg gerne selv ville lytte til. Som både gør folk klogere og i godt humør.« I januar blev »Blåt Bælte« indstillet til Berlingskes pris, Fonsmark-prisen, der tildeles markante stemmer, som har bidraget til den borgerlige idédebat. Programmet har i gennemsnit omtrent 14.000 ugentlige lyttere – og trods det beskedne antal er »Blåt Bælte« det ottendemest lyttede hos 24syv. Det siger måske lidt om radiostationens gennemgående problem: den lave gennemslagskraft hos lytterne. Det er ingen hemmelighed, at 24syv kom dårligt fra start. 24syv har de seneste år prøvet at bære faklen og ånden videre fra det oprindelige Radio24syv,der i 2019 blev lukket af et politisk flertal, da Radio LOUD – der senere skiftede navn til 24syv – vandt udbuddet om at sende radio til primært unge på dab-sendenettet. Det gamle Radio24syv kostede skatteyderne omtrent 800 millioner kroner over en otteårig periode. Det nye 24syv – og daværende Radio LOUD – ender med at have fået tæt på 260 millioner kroner i statsstøtte over de fire år, kanalen har levet. Heller ikke småpenge. Ifølge Astrid Johanne Høg – og en lang række andre iagttagere – har 24syv stået over for en umulig opgave: at få unge til at lytte med på dab-sendebåndet. I hele radiokanalens levetid har lyttertallene på dab været tæt på katastrofale. Direktøren for 24syv, Lars Schmidt,proklamerede i 2022, at kanalen skulle have 50.000 ugentlige lyttere på dab i udgangen af 2023. Efter fire års sendetid er det lykkedes 24syv at komme over et gennemsnit på 19.000 ugentlig lyttere på dab. Ikke just en succes. Men målt på downloads ser billedet anderledes ud. De seneste år er 24syvs programmer blevet hørt over 20 millioner gange som podcast, viser et udtræk ifølgefagbladet Journalisten. Som skatteborger er Astrid Johanne Høg dybt provokeret over alle de offentlige midler, der endnu en gang går tabt og forsvinder i historiens sorte hul. »Siden 2011 er der blevet brugt over én milliard kroner på at bygge to radiokanaler op fra bunden – først med Radio24syv, så Radio LOUD, der blev til det nye 24syv. Jeg synes, at det er en skam, at vi stopper nu, hvor radioen endelig har set en form for succes i forhold til podcastlytninger,« siger Astrid Johanne Høg og tilføjer: »Det virker som et spild af skattekroner, hvis du spørger mig. Men det er desværre sådan, klaveret spiller.« I Astrid Johanne Høgs optik har 24syv været offer for »en ond konstruktion« med dab-betingelserne som levevilkår. Men kanalen har også fået ualmindelig meget modvind, efter at den tog 24syv-navnet til sig tilbage i 2022. »Mordet på det gamle Radio24syv og nu os, synes jeg, er kendetegnende for den politiske proces. Jeg synes, at politikernes mærkelige prioriteringer har overtrumfet borgernes interesser, og der har været alt for lidt respekt for skattekronerne,« siger hun og tilføjer: »Nu har man to gange bygget noget op fra bunden. Bare for at rive det ned igen.« Astrid Johanne Høgs mission var at skabe noget, der kunne overleve 24syv. Og det lykkedes. For selvom 24syv lukker om lidt, så kommer Astrid Johanne Høg til at blive i Det Berlingske Hus, hvor hun skal stå i spidsen for et nyt projekt: »Ånden fra 'Blåt Bælte' kommer til at leve videre,« siger hun.",
        "metadata": {
            "source": "https://www.berlingske.dk/kultur/i-et-aar-har-astrid-johanne-hoeg-arbejdet-i-en-doedsspiral-hun-er-dybt",
            "image_url": "https://berlingske.bmcdn.dk/media/cache/resolve/image_x_large/image/177/1779195/24668939-reportage-fra-liveoptagelse-med-det-borgerlige-deb.jpg",
            "publication_time": "Fredag d. 29. marts 2024, kl. 08.16",
            "author": "Signe Westermann Kühn",
            "related_links": [],
            "attachments": []
        }
    }
}