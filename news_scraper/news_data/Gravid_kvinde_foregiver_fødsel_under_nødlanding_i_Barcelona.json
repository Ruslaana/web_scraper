{
    "version": "1.0",
    "document": {
        "id": 5261,
        "title": "Gravid kvinde foregiver fødsel under nødlanding i Barcelona",
        "content": "Et passagerfly på vej fra Marokko til Tyrkiet foretog onsdag en nødlanding i Barcelonas El Prat lufthavn, hvor 28 migranter forsøgte at flygte ved at løbe nedad landingsbanen, oplyser de spanske myndigheder. Politiet fangede 14 af dem – deriblandt en gravid kvinde, som om bord på flyet havde foregivet, at hun var gået i fødsel. Fem af de 14 pågrebne blev øjeblikkeligt sat tilbage på flyet, som var fra Tyrkiets Pegasus Airlines. Otte andre pågrebne vil blive deporteret til Marokko. Den gravide kvinde blev undersøgt på et hospital, hvor det blev fastslået, at hun ikke var ved at føde. Flyet havde i alt 228 passagerer om bord. Flyet var lettet i Casablanca og var på vej til Istanbul. I oktober sidste år flygtede en gruppe passagerer ud på landingsbanen på Mallorca efter en nødlanding, som var fremprovokeret uden grund. 12 personer blev anholdt, men 12 andre undslap. /ritzau/Reuters ",
        "metadata": {
            "source": "https://www.berlingske.dk/internationalt/gravid-kvinde-foregiver-foedsel-under-noedlanding-i-barcelona",
            "image_url": "https://berlingske.bmcdn.dk/media/cache/resolve/image_x_large_vertical/image/162/1623947/24284890-vueling-strikespain.jpg",
            "publication_time": "Onsdag d. 07. december 2022, kl. 13.12",
            "author": null,
            "related_links": [],
            "attachments": []
        }
    }
}