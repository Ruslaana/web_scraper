{
    "version": "1.0",
    "document": {
        "id": 2620,
        "title": "Mystisk monolit dukker op i amerikansk ørken – igen",
        "content": "I science fiction-klassikeren »Rumrejsen 2001« lander monolitter fra en anden verden på Jorden og fremskynder den teknologiske udvikling. Det er næppe det, der er tale om her, men politiet i Nevada fandt forleden en spejlblank tre meter høj monolit i ørkenen ved Gass Peak, der er et populært udflugtsmål for vandrere, omtrent 20 kilometer nord for Las Vegas. Det var Las Vegas' politis redningsberedskab, der fandt monolitten, skriver Las Vegas Politi på Facebook. »Vi ser mange mærkelige ting, eksempelvis når folk går ud på vandretur uden at være forberedt på vejret og uden at medbringe nok vand ... men se lige her!« skriver politiet og fortsætter: »HVORDAN kom den derop??«  Det er ikke første gang, der pludselig er fundet monolitter, der minder om den nye, i USA. I 2020blev der nemlig fundet en lignende monolit i Utah. Dengang var det parkbetjente fra Utah Department of Public Safety, som var ved at optælle vilde væddere, der opdagede objektet fra en helikopter. Efter at de landede og undersøgte monolitten nærmere, kunne de slå fast, at den var plantet i jorden. Kort efter at den blev fundet, forsvandt den igen på mystisk vis, skriverThe Guardian. Hvor den forrige monolit kom fra, blev aldrig fastslået. Siden den første blev opdaget i 2020, er der fundet flere lignende monolitter i blandt andet Californien, Wales og Rumænien, hvoraf de fleste er forsvundet igen. Men ingen er kommet nærmere, hvem – eller hvad – der står bag værkerne. ",
        "metadata": {
            "source": "https://www.berlingske.dk/kultur/mystisk-monolit-dukker-op-i-amerikansk-oerken-igen",
            "image_url": "https://berlingske.bmcdn.dk/media/cache/resolve/image_x_large/image/180/1807324/24731208-politiet-ledte-efter-en-forsvundet-vandrer-da-de.jpg",
            "publication_time": "Onsdag d. 19. juni 2024, kl. 10.05",
            "author": "Joachim Talbro Paulsen",
            "related_links": [],
            "attachments": []
        }
    }
}