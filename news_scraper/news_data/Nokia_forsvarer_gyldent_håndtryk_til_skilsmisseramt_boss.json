{
    "version": "1.0",
    "document": {
        "id": 10872,
        "title": "Nokia forsvarer gyldent håndtryk til skilsmisseramt boss",
        "content": "Nokias bestyrelsesformand forsvarer nu det gyldne håndtryk på 140 millioner kroner til den nu tidligere topchef Stephen Elop. Beløbsstørrelsen har vakt bestyrtelse i Nokias hjemland, Finland, fordi Stephen Elop reelt bare fortsætter i samme job hos sin gamle arbejdsgiver, Microsoft, der 4. september lagde 5,44 milliarder euro eller 40,5 milliarder kroner for de dele af Nokia, der har med mobiltelefoner at gøre. Finlands statsminister, Jyrki Katainen, har offentligt kritiseret beløbet for at være »oprørende«. Ændret dagen før Bestyrelsesformand Risto Siilasmaa siger nu til dagbladet Helsingin Sanomat, at han er »stolt« over, at han dagen før overtagelsen fik ændret Stephen Elops kontrakt, så Microsoft kommer til at betale 70 procent af beløbet, som var en del af Elops kontrakt, da han i efteråret 2010 trådte til som første ikke-finske topchef for det, der dengang stadig var verdens største mobilproducent. Pengene udløses, fordi han valgte straks at træde tilbage efter Microsofts købstilbud. Stephen Elop er stadig chef for Nokia, nu dog kun for mobilproduktionen og ikke mobiludstyrsdelen, som fortsætter under Nokia-navnet. Men han bliver nu chef for hele Microsofts afdeling for hardware, og opkøbet har derfor fået flere finske medier til at hæfte betegnelsen »trojansk hest« på Stephen Elop med henvisning til de computervira, som lægger sig i skjul på computeren og fjernaktiveres af deres bagmand, når rette tidspunkt melder sig for, at de skal gå i aktion. »Hvis kontrakten ikke var blevet ændret, ville Nokias aktionærer skulle have betalt det hele. Ændringen blev gjort for at forsvare Nokias interesser, og jeg er stolt af det,« siger Risto Siilasmaa. Skilsmisseforhandlinger Han forsøgte forinden at få Stephen Elop til at acceptere, at beløbet ikke blev så stort, men Elop sagde nej, fordi han ligger i skilsmisse og derfor skal aflevere halvdelen af beløbet til sin kone, som næppe ville være interesseret i mindre. Den finske finansminister, Jutta Urpilainen, har opfordret nordiske virksomheder til at »moderere« topchefernes lønninger. Nokias aktionærer skal mødes 19. november for at godkende Microsofts overtagelse, der formelt kan ske i begyndelsen af 2014.",
        "metadata": {
            "source": "https://www.berlingske.dk/virksomheder/nokia-forsvarer-gyldent-haandtryk-til-skilsmisseramt-boss",
            "image_url": "https://berlingske.bmcdn.dk/media/cache/resolve/image_x_large/image/12/127164/6833233-pix-ballmer-nokia-telefon.jpg",
            "publication_time": "Fredag d. 27. september 2013, kl. 10.48",
            "author": "Thomas Breinstrup",
            "related_links": [],
            "attachments": []
        }
    }
}