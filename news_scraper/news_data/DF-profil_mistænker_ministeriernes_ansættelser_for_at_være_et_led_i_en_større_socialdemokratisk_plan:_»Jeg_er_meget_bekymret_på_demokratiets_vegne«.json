{
    "version": "1.0",
    "document": {
        "id": 11245,
        "title": "DF-profil mistænker ministeriernes ansættelser for at være et led i en større socialdemokratisk plan: »Jeg er meget bekymret på demokratiets vegne«",
        "content": "Han har hele tiden tænkt tanken: at Socialdemokratiet ville forsøge at »sætte sig på embedsværket«, hvis partiet kom til magten. Men at Mette Frederiksens parti er gået så vidt, overrasker ham alligevel. Først oprettede Socialdemokratiet et politisk sekretariat i Statsministeriet. Her blev Mette Frederiksens mangeårige rådgiver, Martin Rossen, ansat som stabschef, og siden er andre politiske sekretariater blevet oprettet i ministerierne. Og Dansk Folkepartis gruppeformand, Peter Skaarup, studsede da også, da de nye socialdemokratiske ministre stort set alle sammen ansatte særlige rådgivere med fortid i det gamle arbejderparti.  Men da han så Berlingskes gennemgangover de nyansatte presse- og kommunikationschefer i ministerierne, var Peter Skaarup ikke længere i tvivl. Der er tale om en »større plan« fra Socialdemokratiet. En plan, der er udtænkt i Statsministeriet. »Ja, det kan der slet ikke være tvivl om med den systematik, der er tale om her,« siger Skaarup, der kalder det »stærkt problematisk«, at Socialdemokratiet er »begyndt at ansætte røde pressechefer«. Siden valget, hvor Mette Frederiksens socialdemokratiske etpartiregering kom til magten, har otte ministerier ansat nye presse- og kommunikationschefer, og i seks af tilfældene har de nyansatte mere eller mindre tætte bånd til Socialdemokratiet eller forbindelser til deres nuværende minister. Selv om alle depågældende ministerier afviser, at der har været nogen politisk motivation bag ansættelserne, er Peter Skaarup særdeles kritisk over for de seks nyansatte pressechefer. »De neutrale embedsmænd og her pressechefer bliver jo i jobbet, når ministeren skifter. Så det ligner en amerikanisering, hvor man udskifter de embedsmænd, man ikke bryder sig om, og sætter sine egne folk ind. Det passer fremragende og flot ind i det billede, som Martin Rossen som stabschef i Statsministeriet har opbygget, hvor magten bliver centraliseret i Statsministeriet. Jeres gennemgang fuldender det billede,« siger Skaarup, der er »meget bekymret på demokratiets vegne«. Der kan jo være alle mulige årsager til, at der er kommet otte nye pressechefer. Vi har ikke dokumentation for, at de tidligere pressechefer er blevet fyret. Hvordan kan du vide, at man i de enkelte ministerier ikke bare har ansat de mest kvalificerede til de job? »Ja, men det må vi jo spørge regeringen om. For jeg kan godt være i tvivl. Umiddelbart ligner det virkelig, at der er en politisk slagside her. Jeg ved ikke, om der er nogle af de tidligere pressechefer, der er blevet politisk fyret. Men jeg må konstatere, at der er tale om politiske ansættelser.« Vi har talt med forvaltningseksperter, som noterer sig antallet af folk med fortid i røde partier, men de understreger også, at det virker, som om de er kvalificerede til at varetage de job. Samtidig siger de, at det i en ansættelsesproces er okay at medtage et personligt kendskab til kandidaten. Det må bare ikke blive et hovedargument for ansættelsen. Man må altså gerne ansætte folk, man kender. Man må bare ikke ansætte dem, fordi man kender dem. Du ved jo ikke, om de er blevet ansat på grund af deres fortid. Så det er vel ikke så stort et problem? »Jo, det synes jeg faktisk, at det er. Der er jo en helt markant slagside i det her, og det ser ud til, at man meget struktureret har udskiftet en række pressechefer med røde pressechefer. Det tror jeg ikke, danskerne kan lide. De er jo ikke spindoktorer. Det her er pressechefer. De skal betjene ministeriet – ikke ministeren.« De skal formidle politikken for den til enhver tid siddende minister. Så giver det vel meget god mening, at man i ministeriet tænker: Vi ansætter selvfølgelig den mest kvalificerede, og hvis vedkommende så ovenikøbet tidligere har ment noget, der flugter med ministeren, så gør det ikke noget. Hvorfor tror du ikke, det er de mest kvalificerede? »Det her er uden tvivl noget, de har fundet på i Statsministeriet, og jeg tror da også, de vil hævde, at de har ansat de mest kvalificerede. Og jeg kan godt have Statsministeriets stabschef mistænkt for at have noget at gøre med det. Det her er et led i en større plan.« Du mener simpelthen, det her er et led i en større plan fra Socialdemokratiet? »Ja, det kan der slet ikke være tvivl om med den systematik, der er. Man skal lige huske, at det jo er skatteborgerne, der betaler det her. Og skatteborgerne kan nok godt forstå, at der skal formidles fra ministerierne, men de vil have et problem med – og vi har et problem med – at det er pressechefer, der har en rød fortid.« Du siger, at det er en led i en større socialdemokratisk plan styret af Martin Rossen. Du har ingen dokumentation for det. Hvorfor synes du, det er okay? »For mig er det bare logik, at man har den styring i regeringen. Det har Mette Frederiksen også selv sagt: at hun foretager styringen, og at stabschefen hjælper hende med at foretage den styring. Organiseringen med en stabschef er jo også efter amerikansk forbillede, hvor stabschefen indtager en meget central rolle.« Men hvordan kan du sige, at det er en del af en større socialdemokratisk plan, når du ikke har anden dokumentation, end at du tror det? »At man har lavet en konstruktion med en central stabschef, siger mig, at det er styret af Statsministeriet og styrer hele systemet. Jeg hører også, at man i Socialdemokratiet og i regeringen har en nærmest leninistisk tilgang til kommunikationsstrømmen, hvor ordførere ikke må sige noget uden at have fået det koordineret med centrale folk. Det hele siger mig, at de her ansættelser er et led i en større plan. Det er sådan set fair nok, at en regering og et parti forsøger at effektivisere sin kommunikation. Men her tromler de jo hen over nogle principper.« Indtil for kort tid siden havde pressechefen i Erhvervsministeriet en fortid i Det Konservative Folkeparti. Den nuværende pressechef i Transportministeriet har en fortid i Venstres sekretariat. Det er sket masser af gange før, at et ministerium har ansat en person, der har en politisk fortid. »Ja, det er selvfølgelig sket før. Det er det systematiske, at det er sket lige efter folketingsvalget, og det viser jo, at man har haft et ønske om at sætte sig fuldstændig på apparatet. Man har samtidig indsat en stabschef i Statsministeriet og i to af regeringens magtfulde udvalg, som vi ikke kan kontrollere, og det sammenfald synes jeg er meget pudsigt. Og derfor er der grund til at råbe fuldstændig vagt i gevær.« FAKTAHer er de seks pressechefers tilknytning til regeringenSkatteministeriet: Siden 15. august har Sten Kristensen væretpressechef i Skatteministeriet. Sten Kristensen kom fra en post som pressechef i Socialforvaltningen i Københavns Kommune. Han var særlig rådgiver for tidligere finansminister Bjarne Corydon (S). Inden da var Sten Kristensen pressechef hos Socialdemokratiet gennem en årrække.Erhvervsministeriet: Siden 1. oktober har Mads Kolby væretpressechef i Erhvervsministeriet. Han kom fra et job som presserådgiver i Socialdemokratiet. Tidligere har han arbejdet som journalist på Berlingske.Kulturministeriet: Michael Dahl Nielsen er fra 1. november ny chef forPolitik og Kommunikation i Kulturministeriet. Michael Dahl Nielsen har siden 2015 været kommunikations- og pressechef i Roskilde Kommune, hvor kulturminister Joy Mogensen (S) var borgmester.Børne- og Undervisningsministeriet: Fra 1. november er Thomas Bro Sæhlny pressechefi Børne- og Undervisningsministeriet. Han har tidligere været særlig rådgiver for nuværende social- og indenrigsminister Astrid Krag (S) og tidligere udenrigsminister Villy Søvndal (SF).Udlændinge- og Integrationsministeriet: 1. november tiltræder Pelle Dam som pressechef iUdlændinge- og Integrationsministeriet. Han kommer fra et job som redaktionschef på Radio24syv. Pelle Dam var fra 2009 til 2011 formand for SF Ungdom. På samme tid var udlændinge- og integrationsminister Mattias Tesfaye (S) medlem af SFs landsledelse.Social- og Indenrigsministeriet: 1. oktober tiltrådte Jens Anton Tingstrøm Klinken somkommunikationschef i Social- og Indenrigsministeriet. Han kom fra en stilling som kommunikationschef i Handicapforbundet og har tidligere arbejdet på Radio24syv som politisk reporter. Han har været formand for SF på Østerbro ogstøttede i 2012nuværende sundhedsminister Astrid Krag i et formandsopgør i SF.Herudover har også Boligministeriet og Fødevareministeriet ansat nye pressechefer. De har som udgangspunkt ingen direkte kontakt til Socialdemokratiet eller ministre.FOLD UD",
        "metadata": {
            "source": "https://www.berlingske.dk/politik/df-profil-mistaenker-ministeriernes-ansaettelser-for-at-vaere-et-led-i-en",
            "image_url": "https://berlingske.bmcdn.dk/media/cache/resolve/image_x_large/image/121/1212814/23216372-.jpg",
            "publication_time": "Mandag d. 21. oktober 2019, kl. 12.35",
            "author": "Hans Skovgaard Andersen",
            "related_links": [],
            "attachments": []
        }
    }
}