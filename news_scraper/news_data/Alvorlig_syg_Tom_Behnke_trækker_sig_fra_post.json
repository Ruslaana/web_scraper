{
    "version": "1.0",
    "document": {
        "id": 15273,
        "title": "Alvorlig syg Tom Behnke trækker sig fra post",
        "content": "Det konservative folketingsmedlem Tom Behnke trækker sig fra posten som præsident for Beredskabsforbundet. »Jeg har været ramt af alvorlig sygdom, hvilket også har betydet, at jeg har måttet tage orlov fra Folketinget. Nu vil jeg samle kræfter til at forsøge at afslutte min tid som folkevalgt politiker på ordentlig vis, og derfor er jeg desværre nødt til at trække mig fra min post i Beredskabsforbundet,« siger han i en pressemeddelelse. Tom Behnke fik i begyndelsen af februar sygeorlov fra Folketinget på ubestemt tid.  Landschefen i Beredskabsforbundet, Per Junker Thiesgaard, beklager afgangen, men han har fuld forståelse for Tom Behnkes beslutning. Nu skal landsledelsen indstille egnede kandidater til posten. BNB ",
        "metadata": {
            "source": "https://www.berlingske.dk/politik/alvorlig-syg-tom-behnke-traekker-sig-fra-post",
            "image_url": "https://berlingske.bmcdn.dk/media/cache/resolve/image_x_large/image/40/409817/8350907-rb-plus-udviste-returnerer-til-ny-kriminalitet.jpg",
            "publication_time": "Fredag d. 27. februar 2015, kl. 08.33",
            "author": null,
            "related_links": [],
            "attachments": []
        }
    }
}