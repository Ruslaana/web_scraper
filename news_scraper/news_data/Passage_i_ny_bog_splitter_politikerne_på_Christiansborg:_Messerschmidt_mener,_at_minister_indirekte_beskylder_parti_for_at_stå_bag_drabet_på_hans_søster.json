{
    "version": "1.0",
    "document": {
        "id": 21985,
        "title": "Passage i ny bog splitter politikerne på Christiansborg: Messerschmidt mener, at minister indirekte beskylder parti for at stå bag drabet på hans søster",
        "content": "En omstridt passage fra Peter Hummelgaards nye bog har de seneste dage fremkaldt stærke følelser på Christiansborg. »Usmageligt« og »et nyt lavpunkt i politik« har Sólbjørg Jakobsen (LA) blandt andet kaldt ministerens nye bog, som indeholder et kapitel, hvor Liberal Alliance og partiets kvindesyn nævnes. I kapitlet »Mænd, der hader kvinder« begynder Hummelgaard med at fortælle om en kvinde, der er blevet knivoverfaldet af sin ekskæreste på grund af jalousi. Da beretningen om kvinden slutter, kører Hummelgaard nemlig en halv side længere nede i teksten over i sine refleksioner om LAs kvindesyn. Og den sammenkobling møder nu kritik fra flere folketingspolitikere. Heriblandt DF-formand Morten Messerschmidt, der i 2019 modtog den frygtelige besked, at hans lillesøster var blevet stukket ihjel af sin kæreste. »Det er ulækkert at se, at Peter Hummelgaard i sin iver efter at blive formand i S, beskylder Liberal Alliance for indirekte at stå bag drab på min søster og andre kvinder,« skrev Morten Messerschmidt i den forbindelse med bogen fredag på X.  For fem år siden blev min søster dræbt af 27 knivstik. Drabsmanden var hendes kæreste. Samme dag som han dræbte min søster, dræbte han også en anden kvinde, han havde været kæreste med.Jeg kunne aldrig nogensinde finde på at beskylde et andet parti for at have ”kælet”… Over for Berlingske uddyber han: »Jeg synes ikke, at man skal misbruge de tragedier, som desværre rammer knap ti familier om året, hvor der er tale om partnerdrab. Og det er det, jeg mener, at man gør, hvis man sætter det ved siden af de udtalelser fra Liberal Alliance er kommet med. Jeg mener slet ikke, at man kan drage parallelen.« Du skriver at Hummelgaard indirekte beskylder LA for at stå bag drabet på din søster og andre kvinder. Er det ikke en uretfærdig anklage at komme med, når det ikke er det, han skriver? »Jeg synes ikke, at mit tweet er uretfærdigt, nej. Jeg synes, det er meget prægnant i forhold til det, som ministeren skriver om,« siger Morten Messerschmidt. »Det er for eksempel ikke udtalelser om kvinders skakkompetencer, der førte til, at min søsters morder dræbte hende.« I sin bog fremhæver Hummelgaard en række eksempler på udtalelser, politikere fra Liberal Alliance er kommet med, som ministeren finder »decideret farlige«. Et af eksemplerne er et tweet fra tidligere europaparlamentskandidat Mads Strange, som LAeren delte under valgkampen i foråret. Her påpegede Strange, at der blandt verdens 100 bedste skakspillere ikke er en eneste kvinde at finde på listen. I sin bog skriver Hummelgaard, at den slags udtalelser ud over at være farlige puster til visse tendenser og strømninger på internettet. Passagen om LA kommer, kort efter at ministeren har skrevet om vold mod og drab på kvinder.  Alle kan forstå, hvorfor mænd er bedre til sportsgrene af fysisk karakter end kvinder.Men har du nogensinde undret dig over, hvorfor mænd også er bedre til samtlige sportsgrene, der kun kræver tankekraft?Blandt de 100 bedste skakspillere i verden er der fx ikke én eneste… Også politisk ordfører i Danmarksdemokraterne Susie Jessen finder kapitlet stærkt problematisk: »Det er dybt under niveau for, hvad man egentlig burde gøre som et politisk parti,« siger Susie Jessen. Det er jo en debatbog, så er det ikke naturligt nok, når Hummelgaard gerne vil belyse et emne, at han så både kommer op på den store klinge samt taler om, hvilke konkrete strømninger han ser herhjemme? »Så vidt jeg kan læse mig til er det inden for tre sider, at han først nævner en sag med en kvinde, der er blevet knivstukket, og så kører videre over i Liberal Alliances kvindesyn. Det er enormt grimt at blande de to ting sammen, fordi man med vilje begynder at kæde en meget, meget alvorlig sag sammen med noget, som slet ikke fortjener at blive kædet sammen med det,« siger Susie Jessen. »Det er simpelthen decideret ulækkert,« tilføjer hun. Morten Messerschmidt er enig. Han nævner, hvordan han fire år tilbage deltog i et talkshow med daværende socialminister Astrid Krag, hvor de talte om partnerdrab samt drabet på Messerschmidts søster. Med DF-formandens egne ord blev samtalen dengang taget imod af Hummelgaards partikollega Krag »med tårevædede øjne og foldede hænder«. Men når det kommer til Socialdemokratiets konkrete politik på området, mener Messerschmidt ikke, at man kan se, at Socialdemokratiet tager problematikken seriøst: »Med fare for, at det kommer til at lyde en smule kontant, så er det helt klart min oplevelse, at man kun bruger det lejlighedsvis, når man er på stemmefiskeri. Jeg kan i hvert fald ikke se, at det fylder noget som helst i hverken Justitsministeriet eller Socialministeriet i den aktivt førte politik.« Det er dog ikke alle på Christiansborg, der læser Hummelgaards tekst sådan, at ministeren kæder LA sammen med kvindevold og -drab. Enhedslistens ligestillingsordfører, Rosa Lund, mener, at man kan læse mellem linjerne, at ministeren anklager partiet for stigende kvindehad – med rette, forklarer hun: Rosa Lund (EL) mener, at Liberal Alliances reaktion på Hummelgaards bog er et spejl tilbage på dem selv.Fold sammenLæs mereFoto: Asger Ladefoged. »Jeg synes, at det, han anklager dem for, er at medvirke til kvindehad, som har nogle konsekvenser. Og jeg synes, vi har ret klare beviser på, at de medvirker til kvindehad,« siger ligestillingsordføreren, der både nævner eksemplerne fra bogen men også nogle flere: »Vi taler jo om et parti, hvis partiformand i sine unge dage har skrevet, at kvinder gerne vil domineres i sengen, og det er derfor flere mænd end kvinder har topjobs. Så er der Ole Birk Olesen, som har skrevet de syv bud mod kvinder og Henrik Dahl, som ikke mener, vi skal have et ligestillingsministerium.« Rosa Lund mener, at politisk ordfører Sólbjørg Jakobsen og andre LAeres reaktion på bogen handler om, at Hummelgaard har ramt noget. Men for eksempel det, at fremhæve at kvinder ikke er lige så gode til skak som mænd, kan vel ikke tolkes som en opfordring til vold eller puste til decideret kvindehadende tendenser og strømninger? »Jeg synes ikke, han laver en kobling. Det er den ene ting. Den anden ting er, at det joerkvindehad at sige, at kvinder ikke er lige så gode til det her som mænd. Jeg synes virkelig, at det er et spejl tilbage på Liberal Alliance. Måske skulle de holde op med at hade kvinder så meget.« Er det dét, du mener? At de hader kvinder? »Det virker sådan, synes jeg.« På Rosa Lunds kritik svarer politisk ordfører for Liberal Alliance Sólbjørg Jakobsen, at Rosa Lund ligesom Hummelgaard udmærket godt ved, hvad de laver, når de kobler LA sammen med »så grusomme handlinger«: »Jeg synes, det siger virkelig meget om venstrefløjens tilgang til den politiske debat, at man ikke kan finde ud af at diskutere politiske uenigheder uden at skulle kaste om sig med vilde anklager,« siger den politiske ordfører. »Det er simpelthen bare ikke i orden. Det er så lavt, at man tyer til sådan nogle koblinger for at slå på en politisk modstander,« tilføjer hun. Sólbjørg Jakobsen mener, at ministeren burde vide sig for god til kæde partiet sammen med et kapitel, som blandt andet omhandler partnervold og -drab. »Hummelgaard er jo ikke hr. hvem som helst. Han er landets justitsminister, og han har ikke skrevet et kækt opslag på X – han har skrevet en bog, og hvis man har svært ved at se det usmagelige i at bruge partnerdrab og -voldsofre i politiske slagsmål, så bekræfter det mig bare i, at de helst ikke skal have så meget at skulle have sagt på området«. Politisk ordfører Sólbjørg Jakobsen (LA) mener, at Peter Hummelgaard (S) burde vide bedre, end at kæde et helt parti sammen med »så grusomme handlinger«.Fold sammenLæs mereFoto: Søren Bidstrup. På kritikken svarer Peter Hummelgaard i et skriftligt citat, at historien om Morten Messerschmidts søster har »berørt ham dybt«: »Både når han har fortalt mig om den, og når jeg har læst om den. Ligesom andre tragiske sager om partnervold og -drab altid gør et enormt stor indtryk på mig,« udtaler Hummelgaard. »Jeg vil dog også gerne understrege, at det ganske enkelt ikke er rigtigt, hvad nogle påstår om min bog. Jeg anklager ikke LA for at opfordre til partnervold eller partnerdrab. Det er slet og ret en forkert udlægning, og Morten Messerschmidt har mig bekendt heller ikke læst min bog,« fortsætter ministeren. »Jeg diskuterer på få sider politiske, sociale og kulturelle strømninger og tendenser i vores tid, som jeg synes er dybt problematiske i synet på kvinder, og som jeg desværre synes Liberal Alliance har kælet for med deres udtalelser om kvinder tidligere,« afslutter Hummelgaard og henviser til, at kvinder fra partiets ungdomsparti tidligere har omtalt LAs kvindesyn som »pinligt«.",
        "metadata": {
            "source": "https://www.berlingske.dk/politik/passage-i-ny-bog-splitter-politikerne-paa-christiansborg-messerschmidt",
            "image_url": "https://berlingske.bmcdn.dk/media/cache/resolve/image_x_large/image/186/1862010/24840543-morten-messerschmidt-som-mener-at-den-grnne-oms.jpg",
            "publication_time": "Tirsdag d. 26. november 2024, kl. 16.19",
            "author": "Camille Koeller",
            "related_links": [],
            "attachments": []
        }
    }
}