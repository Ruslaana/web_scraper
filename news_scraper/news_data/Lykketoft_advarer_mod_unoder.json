{
    "version": "1.0",
    "document": {
        "id": 20500,
        "title": "Lykketoft advarer mod unoder",
        "content": "Mogens Lykketoft var veloplagt efter det første gruppemøde, siden Socialdemokraterne havde kampvalg om gruppeledelsen i midten af december. Men han var ikke i bedre humør, end at han godt kunne se, hvor det bærer hen, hvis persondiskussioner og »unoder« fortsætter med at splitte partiet. »Der er en reel mulighed for at følge den konservative vej ned ad slisken, hvis Socialdemokraterne bliver ved med at bringe egne personer i centrum i stedet for at give plads til at diskutere politik,« sagde Mogens Lykketoft. Sammenligningen med de Konservatives splid, der blev udløst af en betonklods og varede over to et halvt år, før personfejder og fløjdiskussioner blev lagt til side, er et vink med en rød fane til utilfredse gruppemedlemmer: Hvis uroen fortsætter, vil partiet miste vælgere, og regeringsmagten havner uden for rækkevidde. På gruppemødet blev posten som socialordfører, som Karen Jespersen i lørdags forlod i protest, besat af den unge Sandy Brinck. Dermed blev posten som retsordfører fri, og den overtager endnu en af de unge, Morten Bødskov. Flere ændringer blev det ikke til. Lykketoft mener, at det ville være udemokratisk at lave om på gruppeledelsen, som flere gruppemedlemmer har efterlyst, efter kun tre uger. Specielt fordi den kritik, Karen Jespersen har fremført, efter hans opfattelse ikke har hold i virkeligheden. »Anledningen til, at nogen har sagt det, har været ikke funderede angreb på en procedure omkring et pensionsudvalg, der først er blevet nedsat i dag. Så der er overhovedet IN-GEN som helst substans i den kritik. Ingen. Absolut ingen,« gentog Mogens Lykketoft. En lille form for imødekommenhed over for den del af gruppen, der mener, at de burde have mere indflydelse, blev dog vedtaget på gruppemødet. Henrik Sass Larsen, der tabte kampvalget om næstformandsposten til Pernille Blach Hansen med fem stemmer i december, blev sat i spidsen for et internt velfærdsudvalg, hvor også Karen Jespersen og Jan Trøjborg fik en plads. »Det skulle meget gerne bidrage til, at vi ikke længere får den type diskussioner, vi har haft i den senere tid, som ingen medlemmer vil finde sig i, ingen vælgere vil føle sig inspireret af, og ingen socialdemokrater kan være tjent med. Man vil simpelthen ikke høre mere om enkeltmedlemmers uopfyldte personlige ambitioner i denne gruppe,« sagde Mogens Lykketoft. Ifølge Lykketoft vil der fra nu af ikke blive talt nedsættende om kolleger, heller ikke anonymt. »Det er ærgerligt, at vi har spildt nogle dage på det her, men fra nu af kan det kun gå fremad. Nu har vi tænkt os at tale politik og udvikle politik,« sagde formanden for Socialdemokraiet. Selv Karen Jespersen havde i går ikke længere nogen kritik på hjerte. Hun vil gå tilbage »til arbejdet«.",
        "metadata": {
            "source": "https://www.berlingske.dk/samfund/lykketoft-advarer-mod-unoder",
            "image_url": "https://berlingske.bmcdn.dk/media/cache/resolve/image_x_large/image/95/959243/501257-lykketoft-advarer-mod-unoder--.jpg",
            "publication_time": "Tirsdag d. 07. januar 2003, kl. 22.30",
            "author": null,
            "related_links": [],
            "attachments": []
        }
    }
}