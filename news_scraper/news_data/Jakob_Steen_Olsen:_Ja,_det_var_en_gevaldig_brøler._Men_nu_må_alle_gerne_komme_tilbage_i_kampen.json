{
    "version": "1.0",
    "document": {
        "id": 1684,
        "title": "Jakob Steen Olsen: Ja, det var en gevaldig brøler. Men nu må alle gerne komme tilbage i kampen",
        "content": "Hele mit voksne liv har jeg været spaltet i to. I hvert fald hvad angår min identitet som homoseksuel. På den ene side er jeg et pænt, borgerligt menneske – grænsende til det kedsommelige. En tilfældigvis homoseksuel bedsteborger, som mest af alt bare har lyst til at passe ind, være i fred bag havelågen, ikke fornærme nogen. På den anden side har jeg også en ubændig trang til at sige fra, kæfte op, kræve min ret, være ligeglad med, hvad andre måtte mene og synes om mig og mit liv. Det er nogenlunde den samme spaltning, der i mange år – ja, helt siden slutningen af 1960erne – er gået gennem lgbt-miljøet herhjemme. På den ene side er der en fraktion, der siger, at man skal spise nådsensbrød, bøje sig, føje sig, gøre sig lækker for at opnå de demokratiske rettigheder, alle andre i samfundet har. På den anden side er der dem, der mener, at minoriteter ikke skylder nogen noget. At man skal kæfte op, kræve sin ret, ikke angle efter accept, men respekt. Det er den kulturkamp, Copenhagen Pride er havnet i – forstærket naturligvis af den tilsyneladende politiske kløft, der præger alt, der handler om konflikten mellem Israel og Palæstina. Nogle, herunder forskeren Peter Edelberg, mener, at homoaktivismen og Pride-bevægelsen altid har omfavnet de undertrykte – herunder altså også palæstinensernes sag – og at det er en naturlig forlængelse af at være en menneskerettighedsorganisation, at man kæmper for alle udsatte kloden rundt. Intet nyt i dét. Andre – og dem hører jeg selv til – mener, at Priden skal afholde sig fra at politisere i alle mulige retninger. I det mindst kunne de i samme åndedrag, som de bad deres sponsorer om at redegøre for deres eventuelle engagement i konflikten,ogsåhave taget klart afstand fra det homofobiske palæstinensiske styre, terrorenheden Hamas. Priden skal koncentrere sig om opgaven – og udvise ansvarlighed i forhold til de offentlige midler, der er betroet organisationen, så den kan udbrede kendskabet til homoseksuelles vilkår. På vegne af alle homoseksuelle – ikke bare de stærkt venstreorienterede. Priden skal naturligvis ikke være apologetisk. Den skal være kritisk på det område, den beskæftiger sig med. Ingen skal lave sig selv om for at blive respekteret her i landet. Det er jo faktisk det, der er hele pointen: Man er, som man er, og det må være godt nok. Alle skal, så lang tid de ikke vil forhindre eller er til gene eller fare for andre, have lov til at leve deres liv, som de vil – med hvem de vil. Et godt liberalt princip, der for mig i hvert fald understreger, hvorfor kampen for seksuelle minoriteters rettigheder ikke er enwokekamp, men i virkeligheden lige så meget er en liberal kamp. Læg dertil, at alle demokratiske kræfter i det her land har pligt til at bakke op om en sag, der på nærmest symbolsk vis indkapsler lige præcis dén afgørende danske demokratiske værdi – alles ret til at være dem, de er – ikke mindst i en tid og en verden, hvor stærke kræfter, indvortes såvel som udvortes, står klar til at knægte den mulighed. Borgerlige partier har lagt afstand til Copenhagen Pride, men de røde går stadig med. Forhåbentlig er opbakningen intakt næste år.Fold sammenLæs mereFoto: Per Rasmussen/Ritzau Scanpix. Drop fokusset på alt muligt, vi ikke er enige med hinanden i. For rigtig mange homoseksuelle kunne ikke se sig selv i Pridens forsøg på udenrigspolitik. Det knæfald for en lille, formørket indspist og stærkt venstredrejet gruppe, som det lykkedes at lægge så meget pres på Pride-ledelsen, at man underlagde sig deres yderligtgående synspunkter og dermed skød sig selv både i hovedet og begge fødder. Resultatet kender vi: Vægtige sponsorer, der også var væsentlige samarbejdspartnere i forhold til at udbrede budskabet om tolerance på arbejdspladserne, er løbet skrigende væk og overvejer fremtiden. Ligestillingsministeren, Marie Bjerre (V), føler også et »behov for at tage en pause« fra Pride og lød som én, der var på vej til at slå op. I øvrigt offentliggjorde hun også en forstemmende, forvirret og groft generaliserende kronik i Jyllands-Posten, hvor hun guddødemig får sagt, at kampen for transrettigheder står i vejen for ligestillingskampen – blandt andet med kunstneren Ibi-Pippi, der, så vidt jeg ved, ikke er en del af noget seksuelt minoritetsmiljø, som vildledende eksempel. Men så er det, jeg lige må sige: Ja, Copenhagen Pride ligger på mange måder, som de har redt. Det var ikke bare et spørgsmål om dårlig kommunikation, der ledte til det massive frafald af sponsorer. Det var også holdninger i organisationen, en uklarhed i forhold til, hvad man skulle være. Nu er for- og talspersonen Lars Henriksen gået af. Den nye ledelse af Priden har gang på gang bedyret, at den fra nu af holder blikket på bolden og udelukkende beskæftiger sig med det, den er sat i verden for: Seksuelle minoriteters rettigheder. Lars Henriksen, politisk forperson for Copenhagen Pride, har forladt posten i kølvandet på sponsorflugten.Fold sammenLæs mereFoto: Niels Ahlmann Olesen/Berlingske. Det er naturligvis fra nu af Copenhagen Prides ekstremt vigtigste opgave. Der påhviler organisationen et kæmpe ansvar for at føre det klart og tydeligt igennem. At få ryddet op i egne rækker. Når det så er sagt, så må ligestillingsministeren, politikerne og alle de store sponsorer også tage sig sammen og vende tilbage i folden. Ellers bliver det tydeligt for enhver, at man bare benytter lejligheden til at hoppe af, fordi der ikke var mere at hente i kampen for seksuelle minoriteters ligeværd, end hvad man selv kunne få ud af det økonomisk og politisk. Sagen er vigtigere end dette eklatante fejltrin fra Priden. Som Folketingets formand, i denne sag fornuftens stemme, Søren Gade siger det,når nogen spørger ham, om Pride-flaget fortsat skal vaje over Christiansborg, som det gør i disse dage – sådan som det har gjort det siden år 2000: »Jeg har den opfattelse, at det er vigtigt at holde fokus på sagen, nemlig friheden til at være den, man er, og leve det liv, man vil.« Lad det være en opfordring til alle: Fokus på sagen. Og lad dette intermezzo være en lærestreg for Pride-bevægelsen i forhold til, hvordan man vinder respekt og forståelse for sin sag: Det gør man ved at være den, man skal være, ikke alt muligt andet. Og det gør man ved at tale fra menneske til menneske. Fra hjerte til hjerte. Vil du selv bestemme over dit eget liv? Godt, så kan du nok forstå, at andre også gerne vil have den mulighed. Du behøver ikke forstå alt, men bare respektere, at andre ikke er som dig. Sværere er det sådan set ikke. God Pride til alle.",
        "metadata": {
            "source": "https://www.berlingske.dk/kultur/jakob-steen-olsen-ja-det-var-en-gevaldig-broeler-men-nu-maa-alle-gerne",
            "image_url": "https://berlingske.bmcdn.dk/media/cache/resolve/image_x_large/image/182/1826761/24773660-i-dag-afholdes-copenhagen-pride-ikke-mindst-med-d.jpg",
            "publication_time": "Lørdag d. 17. august 2024, kl. 07.18",
            "author": "Jakob Steen Olsen",
            "related_links": [],
            "attachments": []
        }
    }
}