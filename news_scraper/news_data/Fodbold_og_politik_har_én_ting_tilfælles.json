{
    "version": "1.0",
    "document": {
        "id": 21998,
        "title": "Fodbold og politik har én ting tilfælles",
        "content": "Det gik virkelig op for mig, da jeg sad og så optakt til EMs første kamp, hvor meget vi lader negativiteten fylde. Hvorfor skal vi lade det fylde så meget? Både i fodbold og politik? Det er sjældent, at tendenser gør sig gældende i både politik og fodbold, som er mine to største hobbyer. Men det er gået op for mig på det seneste, hvor meget brok og ævl fylder i begge dele. Og jeg falder selv i hullet en gang imellem. Jeg er på ingen måde hellig. Men hvorfor gør vi det, når der intet godt kommer ud af det? Slutrunder er noget helt specielt, og alligevel formår mange af os at finde de små, negative ting, som vi kan skrive om på X eller tale om over middagsbordet. Jeg er selv en af dem, der har siddet på en bar og brokket mig over, at Matt O'Riley ikke er udtaget, og jeg har da også talt om landsholdets beigefarvede jakkesæt, som dog er vokset noget på mig, siden første gang de så lyset. »Jeg synes både til EM og i politik, at vi skal huske de positive ting,« skriver Alexander Blavnsfeldt.Fold sammenLæs mereFoto: Søren Bidstrup. Men jeg synes egentlig, at det er ærgerligt, at mange af os lader det fylde så meget. Det danske herrelandshold ser stærkt ud, spillede nogle gode opvarmningskampe mod Sverige og Norge, hvor vi cementerede vores position som fodboldens konger af norden, og så burde det egentligt være nok i sig selv, at det er en EM-slutrunde. Måske er det, fordi jeg som EfB- og Chelsea-fan har haft et par hårde år foran fjernsynet og på stadion, men uanset hvad skal der være balance i det negative og det positive. Det samme gælder i politik. Et af de bedste citater, jeg har hørt i politik, er, at man bliver skør af at bruge for meget tid på X. For det gør man virkelig. Og jeg forsøger selv at bruge det mindre og mindre. X ser nemlig politik gennem de samme briller, som nogen af os bruger, når vi ser fodbold. Man glemmer den positive fortælling, men husker den negative. Det viste sig også i fuld flor til EP-valget. De partier, der formåede at skabe en positiv, håbefuld fortælling, var dem, der klarede sig godt. SF, De Radikale og Venstre, som om ikke andet klarede sig bedre end målingerne. De partier, der præsenterede en negativ fortælling, var dem, der blev straffet. Både Socialdemokratiet, der besluttede sig for, at valgkampen skulle handle om fejl i eget parti og et angreb mod SF, men også Liberal Alliance, der førte valgkamp mod kvindelige skakspillere og for folk, der har svært ved at bruge skruelåg. Så måske er vi forhåbentlig ved at blive trætte af de negative fortællinger om os selv og hinanden, eller måske er det helt andre faktorer, der gjorde, at EP-valget faldt ud som det gjorde. Men jeg synes både til EM og i politik, at vi skal huske de positive ting. Den gode fortælling. Det håb, som vi også har brug for. For ja, det er et menneskeligt instinkt at huske de negative ting bedre, men det er vel også et menneskeligt behov, at have noget håb at gribe fat i. Jeg håber i hvert fald på, at Hjulmands trop klarer sig lige så godt som SF. Alexander Blavnsfeldt er tidligere politisk leder i SF Ungdom ",
        "metadata": {
            "source": "https://www.berlingske.dk/kommentatorer/fodbold-og-politik-har-en-ting-tilfaelles",
            "image_url": "https://berlingske.bmcdn.dk/media/cache/resolve/image_x_large/image/180/1806544/24729597-uefa-euro-2024-fodbold-europamesterskab-i-tyskland.jpg",
            "publication_time": "Tirsdag d. 18. juni 2024, kl. 09.16",
            "author": "Alexander Blavnsfeldt",
            "related_links": [],
            "attachments": []
        }
    }
}