{
    "version": "1.0",
    "document": {
        "id": 14688,
        "title": "Amerikansk finansgigant slækker på kreditkravene til boliglån",
        "content": "Blandt virksomhederne er Freddie Mac, der begynder et nyt pilotprojekt, der har til formål at gøre det lettere for især førstegangskøbere at optage et boliglån. Der er dog ikke grund til at sammenligne med situationen før finanskrisen, hvor amerikanere uden job kunne optage såkaldte NINJA-lån uden at have hverken arbejde eller værdier. Det vurderer Johnny Bo Jakobsen, der er chefanalytiker i Nordea og følger USA tæt. »Vi er langt fra den situation, fordi kreditbetingelserne stadigvæk overordnet set er meget stramme på det område her,« siger han. Hvis tendensen slår igennem mere bredt, kan det styrke væksten, vurderer han. »Det har taget rigtigt lang tid at få tilbagerullet nogle af de markante stramninger, der kom i kølvandet på krisen. Derfor har aktiviteten været relativt moderat. Det er en tendens, jeg har ventet på skulle komme i ganske lang tid.« ",
        "metadata": {
            "source": "https://www.berlingske.dk/business/amerikansk-finansgigant-slaekker-paa-kreditkravene-til-boliglaan",
            "image_url": "https://berlingske.bmcdn.dk/media/cache/resolve/image_x_large/image/25/256539/14813147-billede.jpg",
            "publication_time": "Tirsdag d. 20. september 2016, kl. 18.24",
            "author": "Andreas Lønstrup",
            "related_links": [],
            "attachments": []
        }
    }
}