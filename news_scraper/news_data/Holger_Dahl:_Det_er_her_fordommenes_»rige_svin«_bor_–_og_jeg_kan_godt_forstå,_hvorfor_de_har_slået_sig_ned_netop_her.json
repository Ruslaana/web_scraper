{
    "version": "1.0",
    "document": {
        "id": 21243,
        "title": "Holger Dahl: Det er her fordommenes »rige svin« bor – og jeg kan godt forstå, hvorfor de har slået sig ned netop her",
        "content": "I dansk fiktion bor de gammelrige altid i noget, der antyder landadel. Noget med jagter og Landrovere, mens de almindeligt rige bor i kølig funktionalisme. Netflix har ikke tænkt sig at udfordre den formel. I streamingtjenestens nye serie, »Reservatet«, bor de to centrale familier i villaer, der tilhører hver sin arkitekturhistoriske generation. Den »gammelrige« Hoffmann-familie bor i Ordrupgaard-samlingens hovedbygning, mens opkomlingen Mike Vinter-Jensen med konen, Cecilie, og børnene, Viggo og Vera, bor i en nymodernistisk »arkitekttegnet villa«, som det hedder i ejendomsmæglerannoncerne. Gotfred Tvedes herskabsvilla Ordrupgaard.Fold sammenLæs mereFoto: Liselotte Sabroe/Ritzau Scanpix. De to huse ligger ikke dør om dør i virkeligheden, og Ordrupgaard har i vores fælles, fysiske verden ikke sundudsigt, men som boligtyper er de godt – og traditionelt – valgt. Ordrupgaard blev tegnet af arkitekten Gotfred Tvede i 1916. Han kombinerer her sin egen hang til klassicisme og en inspiration fra det sene 1800-tals engelske villaer præget af »arts & crafts« bevægelsen. Villaen blev i øvrigt tegnet til forsikringsdirektøren Wilhelm Hansen, som sammen med sin hustru Henny skabte Ordrupgaard-samlingen. Om det i Netflix-serien er Hoffmann- eller Vinter-Jensen-familien, der har flest skeletter i skabet, må jeg vente med at finde ud af, til jeg har set sidste afsnit, men typologierne følger det stereotype billede af, hvordan »de rige svin« bor i dansk fiktion. Foto: Asger Ladefoged. Et reservat er et sted, de vilde og sjældne dyr færdes, men det er også et gyldent fængsel. Dyrene er der, så vi kan se dem, men de kan ikke slippe ud – de bestemmer ikke selv, hvor de vil være, eller jo, det gør de – så længe de bliver inden for reservatets grænser. Med den baggrund kan det være svært at forstå, hvordan den allermest velhavende del af Danmark – områderne nord for København – har fået etiketten »Reservatet«. Efter sigende var det journalisten og forfatteren Jane Aamund, der fandt på betegnelsen, og nu er den i hvert fald så officiel, at den er blevet titlen på en Netflix-serie. »Reservatet« som arkitektur handler, som tv-serien, om penge og om magt. Det er herude, man finder Danmarks dyreste adresser, og det er herude, den danske villa har fundet sit fysiske udtryk, sin æstetik. Hambros Allé lige over for Øregaard er Danmarks dyreste vej. Alleen (der oprindeligt havde to rækker træer på hver side af vejen) blev skabt af landskabsarkitekten G.N. Brandt, da arealet øst for Strandvejen blev udstykket i 1920erne.Fold sammenLæs mereFoto: Asger Ladefoged. Som enhver københavner ved, starter de guldforsirede adresser i Hellerup, lige efter Svanemøllen. Her mærker man et gradvist stemningsskift. Vi skal lige forbi Tuborg og den lange række af boligejendomme som »Trælast Simonsen« opførte i 1920erne. Simonsen var en stor ejendomsmatador – »Guld Harald« blev han også kaldt – og i 1921 købte han nord for Svanemøllen Station et stort areal, som Københavns Kommune solgte for at anlægge en ny »strandvej« længere nede langs kysten. Her i det sære »terrain vague« mellem København og Hellerup lå der flere store villaer som har huset danmarkshistoriske beboere som for eksempel cigarfamilien Hirschsprung, hvis malerisamling stadig kan ses på museet i Østre Anlæg. Harald Simonsen, i midten, direktør og tømmerhandler.Fold sammenLæs mereFoto: Ritzau Scanpix. Strandvejen var i 17- og 1800-tallet slet ikke den hovedtrafikåre, den opfattes som i dag. Dengang var Kongevejen til Hillerød langt vigtigere, og som regel rejste man over Hillerød for at komme til Helsingør. Det er dén undselige fortid, der har givet Strandvejen sit kollageagtige udtryk. I det tidlige 1800-tal blev der bygget nogle store lystejendomme herude, men ideen om en sammenhængende strækning mellem København og Helsingør kom først i slutningen af det 19 århundrede. Mit eget første dybe møde med det velhavende Hellerup fandt sted i 1980erne, da en nær slægtning købte »Villa Nostra« på Callisensvej som domicil for sit advokatkontor. Han var en meget socialt anlagt person, så han inviterede ofte til muntre sammenkomster i kontorets store mødelokale, som vi på grund af det futuristiske møblement hurtigt døbte »Månebase Alpha«. Lamborghini og nybarok. De slyngede linjer, de mange frapperende detaljer og det valmede tag hører til de definerende stiltræk.Fold sammenLæs mereFoto: Asger Ladefoged. Her ved det hvide bord lærte jeg mangt og meget om livet i de gode 29-postnumre. Jeg lærte for eksempel, at vejens navn skulle udtales CALlisensvej – altså med tryk på første stavelse – hvis man ville undgå at falde igennem. Folk, der sagde CalLIsensvej med tryk på anden stavelse, stemplede sig selv som håbløst provinsielle. Jeg lærte også altid at have en neutral pose med, når jeg skulle handle i den lokale Netto. Det var dengang, det vakte opsigt, at der åbnede en Netto i 2900. Eddie Skoller lavede en sang om bestyrtelsen, og for mange var det nærmest som det endelige syndefald, at man nu kunne købe discount i Hellerup. Det varede dog ikke længe, før det blev tydeligt, at alle handlede i Netto – de fleste havde bare deres egne net med, så de ikke skulle gå på gaden med de gule poser. I det hele taget handler livet langs Strandvejen meget om at gøre »en god figur«, som de siger i Italien. Foto: Asger Ladefoged. Det gælder også for arkitekturen, der i mange tilfælde handler om at få husene til at se så store ud, som det er muligt. Tilbagetrukket fra vejen, helst, og ofte ikke så dybe, sådan at de med deres brede facader spænder ud og giver det rette paladsagtige indtryk. Den private villa som »typologi« går tilbage til 1700-tallets palæer, da den nye, velhavende borgerklasse skulle finde ud af, hvordan man boede standsmæssigt. Før den tid var der ikke tradition for fritliggende enfamiliehuse. Man havde bondegårdene, man havde byhusene, og så havde man slottene, hvor kongefamilien og de adelige holdt til. Naturligt nok efterlignede den nye overklasse den gamle og byggede derfor i den stil, som var på mode ved hoffet. Et eksempel på sådan et valg var udenrigsminister Johan Sigismund Schulins »slot« i Frederiksdal, som han midt i 1700-tallet fik tegnet af ingen ringere end kongelig hofbygmester Nicolai Eigtved. Frederiksdal Slot.Fold sammenLæs mereFoto: Nicoline Kjems-Krognos. Senere, da vi kom ind i 1800-tallet, begyndte de danske billedkunstneres og arkitekters rejser til Italien at sætte deres spor i arkitekturen. Samtidig med at flere og flere velhavende familier fik råd til at bygge egne villaer, bredte der sig en interesse for den klassiske, romerske, italienske arkitektur. Et af Danmarks ældste eksempler på sådan en villa her tæt på »reservatet« er maleren Nicolai Abildgaards klassicistiske villa »Spurveskjul« fra 1805. Den ligger kun et godt stenkast fra slottet i Frederiksdal rent geografisk, men er arkitektonisk noget helt andet. I Danmarks første villakvarter »Rosenvænget« på Østerbro, der blev udstykket og etableret i 1860erne, var det entydigt den italienske inspiration, der dominerede. Fine arkitekter som Daniel Herholdt og Ferdinand Meldahl tegnede huse til mange af tidens kunstnere, som gerne ville flytte »på landet«. Foto: Asger Ladefoged. Da den italienske inspiration løb tør for energi, hentede danske arkitekter deres ideer i England og begyndte at tegne store knopskydende, borglignende kasser, organiseret efter det engelske »upstairs/downstairs« princip. Senere fik villaerne udskårne sternkanter efter tysk og schweizisk model, og derefter kom nybarokken, som kom til at definere, hvordan en velhavervilla skulle se ud: Et markant, frit formet indgangsparti, en bygningskrop med kontrastfulde effekter og så et hel- eller halvvalmet tag med sorte tegl. I Ryvangen kan man stadig se de enorme, fabulerende klodser, datidens rigmænd fik tegnet af dygtige arkitekter som Carl Brummer og Anton Rosen. Hellerups udseende er i høj grad struktureret efter de store lystejendomme, der blev bygget her i begyndelsen af 1800-tallet, og hvis jorder blev udstykket omkring 100 år senere. På landstedet Blidahs jorder opførte de venstreorienterede Kooperative Arkitekter midt i 1930erne den stilskabende bebyggelse Blidahpark.Fold sammenLæs mereFoto: Asger Ladefoged. Navne som Store Mariendal, Taffelbay, Maglegård og Blidah fortæller stadig historien, og kommunens mest karakteristiske villaer stammer mestendels fra den periode i begyndelsen af det 20. århundrede, hvor de tidligere landsteder blev udstykket. Nybarokken bliver her tydeligt eksemplificeret af mange af villaerne på Danmarks dyreste vej, Hambros Allé lige over for Øregaard. Landstedet Øregaard blev tegnet i begyndelsen af 1800-tallet af den franske arkitekt Joseph-Jacques Ramée, som i parentes bemærket også tegnede Sophienholm ved Bagsværd Sø. I 1917 blev Øregaard overtaget af Gentofte Kommune, som valgte at udstykke arealet øst for Strandvejen. Kommunegartneren i Gentofte, den store landskabsarkitekt G.N. Brandt, anlagde den fornemme allé, så der stadig kunne være en tydelig sammenhæng mellem de nye villaer og det oprindelige Øregaard. Øregård Gymnasium.Fold sammenLæs mereFoto: Asger Ladefoged. Modernismen fik hurtigt tag i »reservatets« velhavere, og mange af den tidlige modernismes hovedværker findes her i kommunen. Arne Jacobsen tegnede et kridhvidt, knivskarpt »kassehus« til sig selv i 1929, og nogenlunde samtidig tegnede de kommunistiske arkitekter Ivar Bendtsen og Edvard Heiberg bebyggelsen Blidahpark. I løbet af 1950erne byggede mange af Danmarks bedste arkitekter villaer til sig selv i de gyldne postnumre 2920 og 2930 – måske for at være tættere på potentielle kunder. Men altså: Det er her, fordommenes »rige svin« bor, og som man kan se det i serien »Reservatet« er der, i hvert fald i danske scenografers hoved, en klar sammenhæng mellem boligstandard og moralsk habitus – en kobling, der er mindst 50 år gammel.  I alle danske kriminalfilm- og serier fra 1970erne og 1980erne viser det sig altid, at den onde bag de onde, bagmanden bag det hele, bor i en kølig modernistisk villa med udsigt til Øresund. Hvorfor det er blevet sådan, er svært at sige. Som arkitekt sårer det mig naturligvis, at funktionalismen er blevet dansk films favoritsymbol på ondskab, men sådan er det. Gode mennesker bor småt og rodet, mens kyniske forbrydere bor stort, stramt og æstetisk. En pointe, der for nyligt blev understreget i kampen mellem de »almindelige« Hellerup-borgere i Thorkild Henningsens klassiske rækkehuse i Sundvænget og ejeren af den modernistisk kantede BIG-designede villa på Sigridsvej lige ved siden af. Det var fra starten tydeligt (i hvert fald i pressen), hvem der var »skurken« i det spil. Thorkild Henningsens klassiske rækkehuse i Sundvænget.Fold sammenLæs mereFoto: Asger Ladefoged. Hellerup har dog også masser af dansk hygge, og når man kører langs Strandvejen, er det ret nemt at forstå, hvorfor mange mennesker gerne vil bo her. I det store sving lige før man kommer til Klampenborg, står Knud Rasmussen og skuer ud over havet. Det er her, Cecilie Vinter-Jensens løbeture i serien ender. Men selvom »Reservatet« slutter nogenlunde her ved Bellevue, Bellavista og Klampenborgs »Engelske rækkehuse«, er grænsen flydende. Både Taarbæk, Skodsborg, Vedbæk og Rungsted har massevis af fornemme villaer. På Rungsted Strandvej finder man for eksempelarkitekten Halldor Gunnløgssons eget hus– med en pragtfuld, kæmpestor sundudsigt. Det er et åbent, modernistisk, japansk inspireret hus, men det er også et hus, man umuligt kan være ond i. Så måske er der håb trods alt – både for modernismen og for »Reservatet« Halldor Gunnløgssons hus er skjult fra vejen. Dets grundkoncept kan forstås i et enkelt blik.Fold sammenLæs mereFoto: Realdania / Rasmus Hjortshøj. FAKTAReservatet»Reservatet« er betegnelsen for området nord for København, hvor nogle af landets rigeste mennesker bor. Området får nu global berømmelse i Netflix-serien af samme navn, som er skabt og skrevet af Ingeborg Topsøe og instrueret af Per Fly.Berlingske belyser i en række artikler både serien og livet i virkelighedens »Reservatet«.Find dem her.FOLD UD »Reservatet« er betegnelsen for området nord for København, hvor nogle af landets rigeste mennesker bor. Området får nu global berømmelse i Netflix-serien af samme navn, som er skabt og skrevet af Ingeborg Topsøe og instrueret af Per Fly. Berlingske belyser i en række artikler både serien og livet i virkelighedens »Reservatet«.Find dem her.",
        "metadata": {
            "source": "https://www.berlingske.dk/arkitektur/holger-dahl-det-er-her-fordommenes-rige-svin-bor-og-jeg-kan-godt",
            "image_url": null,
            "publication_time": "Søndag d. 18. maj 2025, kl. 20.29",
            "author": "Holger Dahl",
            "related_links": [],
            "attachments": []
        }
    }
}