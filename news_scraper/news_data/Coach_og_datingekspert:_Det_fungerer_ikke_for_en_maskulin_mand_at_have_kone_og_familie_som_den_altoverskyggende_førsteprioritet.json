{
    "version": "1.0",
    "document": {
        "id": 21804,
        "title": "Coach og datingekspert: Det fungerer ikke for en maskulin mand at have kone og familie som den altoverskyggende førsteprioritet",
        "content": "»Om 10 år har manden langt større selvindsigt og er mere empatisk. Men man kan sagtens være en hård banan og så gå til selvudvikling og coaching samtidig.« Sådan lød en forudsigelse fra fremtidsforskeren, Birthe Linddal Hansen, i det nu hedengangne metroXpress i 2009. Vi mener, at hun ramte rigtigt, om end det nok har varet en anelse længere end de ti år. Og aftabuiseringen af at mænd arbejder med sig selv, er stadig i gang. Vi oplever indimellem fordommen, at der må være et eller andet galt, hvis man som mand springer ud i selvudvikling. Men vi møder lige så ofte mænd, der ser et enormt potentiale i at arbejde med sig selv. Og der skal overraskende lidt til for, at mændene åbner helt op for de følelsesmæssige sluser. Det kan handle om svære ting fra barndommen, misbrug, mobning, ensomhed eller et brud med en partner. Det fortæller os, at der er et udækket behov hos mænd for at tale om følelser. Men vi oplever også, at de fleste mænd mangler nogle at tale om følelser med. For et par år siden kom det endda frem, at 140.000 mænd i Danmarkikke har nære vennerat gå til, når livet gør ondt. Det er formentlig en del af forklaringen på, hvorfor flere og flere mandegrupper ser dagens lys. Pleaserne.De har en tendens til konfliktskyhed, manglende grænsesætning, og de bliver ofte sat i »vennezonen« af kvinder. De er gode til at fokusere på andre menneskers behov, men prioriterer ikke at få egne behov opfyldt. Derudover har vi gjort os en opsigtsvækkende observation blandt de mænd, der falder i denne kategori. De har næsten altid minimum ét giftigt forhold i bagagen. Og det er ikke tilfældigt, at der er en vis magnetisme mellem de to personlighedsmæssige yderpunkter. Den åbenlyse årsag er, at den giftige part ofte ser pleaseren, som én de kan styre og bruge. Det knapt så åbenlyse er, at han, ofte henover en periode på flere år, knapt nok er klar over, at han bliver brugt. Det sker, fordi han er så fokuseret på andre menneskers behov og så afkoblet fra sine egne, at han ofte ikke ser problemet, før det er rigtigt slemt. »Mange mænd har frihed som én af deres grundværdier. Men mænd ender ofte med at bygge en rede, som på dårlige dage føles som et fængsel, skriver Thomas Rex Frederiksen og Troels Overgaard. På billedet ses Thomas Rex Frederiksen.Fold sammenLæs mereFoto: Niels Ahlmann Olesen/Berlingske. Typisk er det ikke ham selv, der afslutter forholdet, og hans partner ender ofte i armene på en anden mand, inden relationen er slut. På det tidspunkt er manden ofte brudt helt og aldeles ned. Selvværdet var ikke det bedste i forvejen. Men ofte var starten af relationen et lyspunkt i mandens liv. Efter nogle måneder begynder problemerne dog. Hans konfliktskyhed og manglende grænsesætning fører til, at hans partner overtræder hans grænser mere og mere. Det er slemt nok i sig selv, men det fører også til, at hans partner mister respekten for ham. Og med respekten ryger også den fysiske tiltrækning. Når han mærker, at hun hverken respekterer ham eller tænder på ham længere, når hans selvværd et nyt lavpunkt. Og når en mand bliver forladt i den tilstand, gennemgår han typisk sit livs største krise. Vejen til at kunne tiltrække en ny partner har aldrig været længere, fordi krisen rammer ham på nogle af de vigtigste parametre, som kvinder vælger en partner ud fra: selvtillid, selvværd og maskulinitet. Performerne.Det er typisk mænd under 50, som allerede har meget kørende for sig, eller helt unge mænd, som gerne vil have en masse kørende for sig. De har ofte en på overfladen god selvtillid og en god økonomi. Der er fest og farver, og de går fra den ene kvinde til den anden. Men en dag vågner de op og begynder at se sig selv i spejlet. Den hedonistiske livsstil, overforbruget af livet og kvinderne har nået mætningspunktet. Samtidig er tiden gået, uden at de har fundet kvinden at slå sig ned med. Ikke fordi hun ikke har været der, men fordi manden ikke har set hende og ikke har været moden eller mentalt klar. »Performerne. Det er typisk mænd under 50, som allerede har meget kørende for sig, eller helt unge mænd, som gerne vil have en masse kørende for sig.«Fold sammenLæs mereFoto: Niels Ahlmann Olesen/Berlingske. Nogle gange får disse mænd en hjælpende hånd udefra. Fordi livet går så stærkt, at performancekulturen skaber stress og sygdom i dem. Vi ser ofte, at denne tvungne pause kan være starten på en ny, mere balanceret og dyb selvudviklingsrejse. De selvværdsramte og indesluttede.De har typisk en oplevelse af at stå helt eller delvist uden for datingmarkedet. Generelt mangler de social succes, selvværd og livsglæde. Vores oplevelse er, at den type har enorm gavn af at blive en del af et fællesskab, hvor de kan være sig selv uden at blive dømt. Og når de får nogle sociale succesoplevelser, måske også med det modsatte køn, startes en positiv spiral. Efter noget tid ser vi manden blive langt mere udadvendt og folde hele sin personlighed ud. Den type skal som regel arbejde mere med selvværdet end den gennemsnitlige mand. Og måske er det i virkeligheden det dårlige selvværd, der gør, at nogle ender med at være indelukkede og trække sig socialt? Er det ikke naturligt, at man ikke vil dele ud af sig selv, hvis man grundlæggende ikke kan lide sig selv? Leverpostejsmændene.De har fået villaen, volvoen og vovhunden – sammen med viven. De har fået børn og har styr på karrieren. De har gjort alt det, som deres forældre, samfundet og Hollywood-filmene fortalte dem, at de skulle gøre. Men alligevel mangler der et eller andet. Afsavnet handler ofte om spænding, mening, vitalitet og livsgnist. »Han skal samtidig finde ud af, hvad der vækker begejstring, passion og mening hos ham.«Fold sammenLæs mereFoto: Niels Ahlmann Olesen/Berlingske. Mange mænd har frihed som én af deres grundværdier. Men mænd ender ofte med at bygge en rede, som på dårlige dage føles som et fængsel. De er ikke rigtigt deprimerede. Men de er heller ikke rigtigt glade. Leverpostejsmændene har ofte en følelse af, at de i lang tid kun har været til for deres kone, børn og arbejdsgiver. Måske føler han sig som et skaffedyr. Hvad blev der af drømmene, livsformålet og vennerne? For den mand er det tid til, at han prioriterer sig selv. Mærker ind i og udlever sin maskulinitet. En måde at få den type tilbage til sit center, sit sande jeg, kan starte med, at han bliver en del af et mandefællesskab, hvor han har lov til at være præcis den mand, han er. Han skal samtidig finde ud af, hvad der vækker begejstring, passion og mening hos ham. Og det er ofte, når han mærker ind i sin maskulinitet sammen med andre mænd, at det åbenbarer sig for ham, hvad han også skal fylde den resterende del af sit liv op med. For det fungerer ikke for en maskulin mand at have kone og familie som den altoverskyggende førsteprioritet. Hvis vi skal komme med vores egen forudsigelse om, hvor mænd og selvudvikling er om ti år, er vores bud, at det er blevet mainstream og tæt på helt aftabuiseret, at mænd arbejder med sig selv. Ikke dermed sagt, at alle mænd kommer til at gøre det. Troels Overgaard og Thomas Rex Frederiksen er stiftere af Men’s Mastery ",
        "metadata": {
            "source": "https://www.berlingske.dk/kronikker/coach-og-datingekspert-det-fungerer-ikke-for-en-maskulin-mand-at-have",
            "image_url": "https://berlingske.bmcdn.dk/media/cache/resolve/image_x_large_vertical/image/191/1912865/24933692-thomas-rex-frederiksen.jpg",
            "publication_time": "Søndag d. 20. april 2025, kl. 19.28",
            "author": null,
            "related_links": [],
            "attachments": []
        }
    }
}