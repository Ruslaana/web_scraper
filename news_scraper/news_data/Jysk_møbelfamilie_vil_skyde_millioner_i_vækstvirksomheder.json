{
    "version": "1.0",
    "document": {
        "id": 6243,
        "title": "Jysk møbelfamilie vil skyde millioner i vækstvirksomheder",
        "content": "Det sker, efter at familien sidste sommer solgte en kontrollerende aktiepost i Herning-virksomheden BoConcept for lidt mere end en kvart milliard kroner. - En del af pengene skal anbringes i aktive investeringer. Vi kigger på en masse forskellige cases for at forstå, hvad der er i markedet, siger Kim Mølholm, barnebarn af møbelvirksomhedens medstifter Tage Mølholm tilFinans. Sammen med broren, Allan Mølholm, og faren, Viggo Mølholm, ejer han selskabet BoConcept Invest, der sad på ca. en femtedel af aktierne og mere end halvdelen af stemmerne i BoConcept Holding, som sidste år blev overtaget af kapitalfonden 3i Gropu og afnoteret fra børsen. Det indbragte familien 284 mio. kr., viser det seneste regnskab.  Med effekt fra nytår har familien stiftet selskabet Moelholm C&amp;C, som skal forvalte formuen med Kim Mølholm i spidsen som managing partner. En del af møbelmillionerne er allerede anbragt i passive investeringer som aktier og obligationer. Men på sigt vil familien have sat pengene i arbejde gennem aktive investeringer i virksomheder med en omsætning op mod 100 mio. kr. om året. Helst virksomheder, der sælger fysiske produkter direkte til forbrugerne, som familien kender det fra BoConcept. ",
        "metadata": {
            "source": "https://www.berlingske.dk/virksomheder/jysk-moebelfamilie-vil-skyde-millioner-i-vaekstvirksomheder",
            "image_url": "https://berlingske.bmcdn.dk/media/cache/resolve/image_x_large/image/10/106266/16116880-bo.jpg",
            "publication_time": "Mandag d. 23. januar 2017, kl. 06.57",
            "author": null,
            "related_links": [],
            "attachments": []
        }
    }
}