{
    "version": "1.0",
    "document": {
        "id": 19075,
        "title": "Øresundsbyen mangler slagkraft",
        "content": "Både København og Malmø oplever lige nu den største befolkningsvækst siden Anden Verdenskrig, men på trods af den tiltagende urbanisering er Øresundsregionen langt fra blevet en slagkraftig metropol, der genererer vækst og velstand i en globaliseret verden. Tværtimod får den dansk-svenske Øresundsby baghjul af Helsinki- og Stockholmregionen, der begge har langt større vækst. Tilsammen udgør København og Malmø Skandinaviens største byregion med 3,7 mio. indbyggere, og ifølge de nyeste befolkningsprognoser ventes tallet at stige til fire mio. indbyggere i 2025. Men selv om andelen af unge erhvervsaktive mellem 22 og 34 år er relativ høj på begge sider af Sundet i forhold til andelen på landsplan i henholdsvis Danmark og Sverige, ligger Øresundsbyen kun i anden division. Ifølge en kommuneplansredegørelse, som Københavns Kommune sender i offentlig høring senere på måneden, klarer Øresundsregionen sig ikke godt nok på indikatorer som vækst, tiltrækning af udenlandske studerende og forskere, antal ansatte i højteknologiske virksomheder og antal patenter per indbygger. Innovationskraften er ikke tilstrækkelig, og i fremtiden vil der blive mangel på højtuddannet arbejdskraft, lyder de dystre udsigter. Et bedre samspil mellem arbejdsmarkedet, uddannelsesinstitutioner og myndighedsbehandling er nødvendigt, hvis Øresunds-regionen skal kunne konkurrere med andre storbyregioner i Europa, Asien og Nordamerika, fremgår det af anbefalingen fra Københavns Rådhus. Det overordnede budskab er en række politikere enig i, men de har forskellige bud på løsninger. »Vi er så optaget af udligning, at vi ikke i tilstrækkelig grad bruger vores potentialer. Regioner i hele Europa vækster hen over landegrænser, og det er det, vi kan gøre sammen med svenskerne. Vi er nødt til at styrke os som knudepunkt. Både trafikalt og erhvervspolitisk. Vi er nødt til at vælge specifikke erhvervsområder ud og ikke satse bredt,« siger formanden for Region Hovedstaden, Vibeke Storm Rasmussen (S). Hun mener, at virksomheder, forsknings- og uddannelsesinstitutioner samt offentlige myndigheder i Øresundsregionen især skal satse på miljø og miljøteknologi. »Det er områder, hvor vi har en chance for at blive et interessant sted. Øresundsregionen skal være stedet, hvor man f.eks. kommer for at se, hvordan vi klimatisk har løst miljøproblemstillinger,« siger Vibeke Storm Rasmussen. Den konservative kommunalordfører Rasmus Jarlov peger på, at Sverige har gennemført økonomiske reformer, reduceret de offentlige udgifter og givet skattelettelser. »København kommer ikke til at blive Skandinaviens vækstmotor, før Danmark får gennemført økonomiske reformer, der kan drive væksten frem. Det er lavere offentlige udgifter, udvidelse af arbejdsudbuddet gennem en efterlønsreform samt skattelettelser. Derudover bør der gennemføres en SU- og førtidspensionsreform.«",
        "metadata": {
            "source": "https://www.berlingske.dk/samfund/oeresundsbyen-mangler-slagkraft",
            "image_url": "https://berlingske.bmcdn.dk/media/cache/resolve/image_x_large/image/71/719601/4385890-resundsbyen-mangler-slagkraft.jpg",
            "publication_time": "Søndag d. 07. august 2011, kl. 06.00",
            "author": "Hans Larsen",
            "related_links": [],
            "attachments": []
        }
    }
}