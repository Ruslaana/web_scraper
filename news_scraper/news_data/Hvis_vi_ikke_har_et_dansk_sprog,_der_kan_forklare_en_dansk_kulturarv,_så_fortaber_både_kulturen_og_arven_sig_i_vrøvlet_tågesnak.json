{
    "version": "1.0",
    "document": {
        "id": 13291,
        "title": "Hvis vi ikke har et dansk sprog, der kan forklare en dansk kulturarv, så fortaber både kulturen og arven sig i vrøvlet tågesnak",
        "content": "Kulturminister Jakob Engel-Schmidt (M) har udskrevet en afstemning om, hvilket ord danskerne synes dækker Danmarks »immaterielle kulturarv«. Ministeren har sammen med Søren Ryge og Ghita Nørby valgt 20 ord ud fra en liste, der består af over 1.000 ord, som danskere har indsendt til ministeriet. Der er imidlertid et ord, der glimrer ved sit fravær: Sproget – vores modersmål, som i disse år er ved at blive hældt ud med badevandet – helt bogstaveligt. Dansk sprog mister terræn til fordel for engelsk, som lader til at brede sig som løgne fra Trumps mund. Mange vil ikke købe amerikanske varer, men vil gerne udskifte danske ord med engelske/amerikanske, og Dansk Sprognævn sluger dem råt. Ret beset er det ikke Sprognævnet, der bør stå forskud, men derimod de politikere, der anviser, hvad Sprognævnets dygtige medarbejdere skal beskæftige sig med. Kulturministeren har dog udpeget den sprogbekymrede kommentator Jarl Cordua til at sidde i Sprognævnets bestyrelse – sompassiv iagttager. Ja, det skal jo nok hjælpe, når der ikke er ændret på Sprognævnets arbejdsopgaver. Men han udgør dog et lille lys i det tiltagende sproglige mørkeland. Man kunne forestille sig, at der kom et krav om, at radioværter og journalister skal undgå engelske ord og afkræve danske oversættelser af interviewede personer, der slynger om sig med indforståede engelske gloser og vendinger, som ikke alle forstår. Det giver da en demokratisk slagside. Det ville være noget, den nye generaldirektør i Danmarks Radio, Bjarne Corydon, kunne tage fat på. Man kan juble nok så meget over en »immateriel kulturarv«, men hvis vi ikke har et dansk sprog, der kan forklare en dansk kulturarv, så fortaber både kulturen og arven sig i vrøvlet tågesnak. Som eksempel er jeg selv blevet ret glad for at høre »podcasts«, men jeg undrer mig over, at ordet ikke har fået en dansk oversættelse, der giver mening for danske lyttere. Det kunne for eksempel oversættes med en »infotæl«, idet en podcast både indeholder information og en fortælling. Det drejer sig ikke kun om engelske importord, som ikke bare kan oversættes en til en som for eksempelcrazytil tosset, men også direkte forringelser, der fører til manglende nuancer. For eksempel er forskellen mellem »tro« og »synes« ophævet til fordel for at »tænke«. Journalister spørger gladelig – uden at tænke! – en politiker om, hvad vedkommende tænker om dit eller dat, uden at gøre sig klart, om politikeren har en mening, der bygger på viden – synes – eller om politikeren gætter – tror. Hvis man er glad for vores danske modersmål, kan man håbe på, at kulturministeren strammer op på Sprognævnets funktion, men det har nok lange udsigter, nårministeren selv skriversåledes i sine forventninger til pølsevognen i kulturarven: » … alle med en ristet hånden.« Det manglende »i« fortæller vel lidt om seriøsiteten og den manglende korrekturlæsning i ministeriet. Michael Falkendorf er cand.phil. ",
        "metadata": {
            "source": "https://www.berlingske.dk/synspunkter/hvis-vi-ikke-har-et-dansk-sprog-der-kan-forklare-en-dansk-kulturarv",
            "image_url": "https://berlingske.bmcdn.dk/media/cache/resolve/image_x_large_vertical/image/192/1920009/24948106-kulturminister-jakob-engel-schmidt-m.jpg",
            "publication_time": "Mandag d. 12. maj 2025, kl. 15.46",
            "author": null,
            "related_links": [],
            "attachments": []
        }
    }
}