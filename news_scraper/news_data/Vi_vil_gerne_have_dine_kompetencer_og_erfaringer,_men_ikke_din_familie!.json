{
    "version": "1.0",
    "document": {
        "id": 2586,
        "title": "Vi vil gerne have dine kompetencer og erfaringer, men ikke din familie!",
        "content": "Virkeligheden bliver ret hurtigt en anden for de udenlandske borgere, der flytter til Danmark: Til trods for, at virksomhederne har brugt en mindre formue på at få dem hertil, så evner Danmark fortsat kun at integrere disse familier digitalt og praktisk med bolig, bank, sundhedskort og skole med videre. Men her er vi også topscorer. Ifølge »Expat Insider Report, Internations 2023« ligger Danmark som nummer to på verdensranglisten, når det handler om evnen til at integrere vores nye borgere digitalt. Så stor ros til os som nation – digitalt førende – og ros og tak til de dygtige virksomheder og vores institutioner, der til dagligt har med disse praktiske opgaver at gøre. Jeg kunne vælge at stoppe klummen her og fortælle om, at Danmark årligt foretager cirka 2.000 ansættelser af specialister fra udlandet, og vi er ret kyndige og har et yderst velfungerende digitalt system, som gør sit til, at udenlandske familier let kan lade sig digitalt integrere i vores samfund. Er vi så lykkedes som virksomhed, samfund og ikke mindst medborger? Det korte og meget præcise svar er et udpræget: »NEJ!«. Hvad er baggrunden for, at Danmark i første omgang henter ingeniører og it-profiler hertil? Vores brug af ansættelser fra udlandet er steget markant de senere år, især fordi vi bilder os selv ind, at den dygtige ingeniør eller it-udvikler nok ikke findes i Danmark, så lad os endelig hente ham, hans familie og deres tre børn hertil. Vi har jo ordrer i bogen – og det er vigtigt! Men det er nok ikke hele sandheden, og ansættelser fra udlandet er ingen ny opfindelse – vi har gjort det i årtier, og meget tyder på, at vi igen søger en mere offensiv strategi om at hente flere fra tredjeverdenslande hertil for at nå vores målsætninger med baggrund i den nuværende mangel på arbejdskraft, især inden for sundheds- og videnstunge områder. Det er en nødvendighed, og det er ikke mere end ét år siden, at vores indenrigs- og sundhedsminister, Sophie Løhde (V), udtalte sig om nødvendigheden af sådanne aftaler. Så ja, jeg anerkender, at det har været nødvendigt for os som Danmark A/S, så vi kan opretholde vores ambitioner om en velfungerende velfærdsstat – især i takt med, at vi er blevet dygtigere til at udvikle medicin, vindmøller eller legetøj, hvilket har sat vores virksomheder og ledere under massivt pres for dygtig arbejdskraft hurtigt. Jeg anerkender samtidig det politiske og sikkerhedsmæssige pres, som kræver prioritering af vores finanser, vores arbejdskraft og vores eget produktionsapparat, som skal omstille sig øjeblikkeligt for at følge med. Ingen kan vente fem år på, at vi selv udvikler disse kompetencer, og vi skal derfor i høj grad benytte os af specialister fra udlandet. Vi har endda en »forskerordning« tilbage fra 1992, der blev etableret under Poul Schlüters regering. Dengang blev en skatteordning indført for at gøre Danmark mere attraktiv for højtkvalificeret udenlandsk arbejdskraft. Så historien bevidner, at vi i over 30 år har været klar over vores problemer med mangel på arbejdskraft og vigtigheden af, at evnen til at tiltrække international ekspertise vil kræve politiske greb. Men læs nu, at jeg netop skriver »tiltrække«, men ikke fastholde, og hvad er så egentlig problemet? Vi har ingen reel opgørelse over, hvor mange expat-familier, der er i Danmark, men vi ved, at der i 2022 kom 31.000 personer til Danmark for at arbejde, hvilket var en stigning på over 24 procent. Vi lever godt af vores udenlandske arbejdskraft, og derfor er de en vigtig del af vores velfærd og vækst. Ifølge Dansk Erhverv bidrog vores udenlandske medborgere med 322 milliarder kroner til vores BNP, hvilket udgør over ti procent af vores samlede BNP. Så det er et faktum, at vi er gensidigt afhængige af hinanden, og ifølge flere økonomer står Danmark A/S til at mangle omkring 90.000 personer på jobmarkedet i 2030. Det er altså om fire år og otte måneder, og for tiden har vi en ledighed på cirka 2,9 procent af arbejdsstyrken. Så vi kommer til at mangle kompetencer på alle områder – og nok mest på de videnstunge og specialiserede områder. Netop derfor skal vi passe på, at vi ikke bruges som et transitland for disse dygtige mennesker ved kun at lukke den ene halvdel ind i landet – dem vi har »inviteret til et job og til vores fællesskab«. I mange sammenhænge vil vi gerne det hele menneske, og sandsynligheden for, at vi lykkes, er større, hvis vi favner og integrerer hele familien. Disse dygtige familier og eksperter vil hurtigt flytte videre, hvis vi ikke formår at inddrage hele familien i vores land. Ifølge »The Expat Study 2020« øges sandsynligheden for, at disse familier bliver længere eller permanent i et land, hvis ægtefællen evner at finde et arbejde. Deres længere opholdstid i Danmark er både nødvendig og vigtig for såvel virksomhederne som vores samfundsøkonomi. Vi skal vågne op nu og handle, så vi ikke står i 2029 og har en arbejdskraftsmangel, der er højere end tallet på de 90.000. Hvorfor kommer de så ikke bare i job, vi mangler dem jo? Regnestykket er ret simpelt. Hver dag i min rolle som leder af Amber Project møder jeg netop disse dygtige talenter. De har i seks-24 måneder, hvis ikke længere, forsøgt at komme ud på det danske arbejdsmarked. Mange af dem, jeg møder, sidder med relevante cv'er, erfaringer og sprogegenskaber, som på papiret ville give dem en ansættelseskontrakt, men de har til stadighed ingen udsigt til hverken interview eller et job. Samtidig forarges jeg over virksomheder, der aktivt sætter en »flyttestrategi« i gang, hvor de henter arbejdskraft hertil, typisk med en tilhørende ægtefælle, som vi aktivt er med til at gøre arbejdsledig på ubestemt tid. Hvis man i stedet integrerede ægtefællerne til dem, vi efterspørger, ville vi hurtigt kunne skabe et rigere samfund – såvel i forhold til vores finanser som i menneskelig kapital. Hvem bærer ansvaret her? Er vi ude i en politisk arbejdsmarkedskrise, eller er der blot mangel på sund fornuft i danske virksomheder? I mit netværk via Amber Project møder jeg både forargelse og frygt på selvsamme tid. Men har vi råd og tid til det, eller skal vi anvende statsministerens bedste råd fra 2025: »Køb, køb, køb!«? Mit forslag er at købe bæredygtigt – brug nu et øjeblik på at se, om de ressourcer, din virksomhed mangler, ikke allerede er et sted i landet eller nemt kan udvikles til at kunne opfylde de behov. For eksempel kan en kompetencedygtig ægtefælle til en expat godt opkvalificeres inden for eksempelvis it. Her taler vi ikke om en ren transaktion af materiel for at forsvare os, nej – vi taler om vores medborgere – dem, der i dag alt for tidligt vælger at forlade os, fordi vi ikke lukker dem ind på vores arbejdspladser og i vores sociale netværk. Så jeg har en klar holdning og et klart opråb: STOP nu den omflytning af udenlandsk arbejdskraft og vær en smule bæredygtig, når du ansætter. Især til den leder, der har flyttet sin holdning fra frygt for kultursammenstød med udenlandske kolleger til forhåbning om en kulturadoption, der med fokus og støtte kan og skal lykkes! Danmark A/S skal lykkes med at omfavne det hele menneske – vi har brug for dig OG din familie. Ida Sandberg Zarin er direktør i Amber Project med fokus på etnisk diversitet inden for rekruttering og kulturel onboarding af særligt »expats spouses« inden for specialistområdet og it.",
        "metadata": {
            "source": "https://www.berlingske.dk/oekonomi/vi-vil-gerne-have-dine-kompetencer-og-erfaringer-men-ikke-din-familie",
            "image_url": "https://berlingske.bmcdn.dk/media/cache/resolve/image_x_large_vertical/image/190/1905170/24920179-danske-virksomheder-har-veluddannet-udenlandsk-arb.jpg",
            "publication_time": "Tirsdag d. 01. april 2025, kl. 18.00",
            "author": null,
            "related_links": [],
            "attachments": []
        }
    }
}