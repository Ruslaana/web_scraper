{
    "version": "1.0",
    "document": {
        "id": 11109,
        "title": "Tidlig tysk ferie fyldte de danske sommerhuse i juli",
        "content": "Der var rift om de danske sommerhuse i juli, hvor antallet af overnatninger steg solidt. Danskere blev der færre af i husene, men en stor tysk interesse trak tallet op. Det skriver Danmarks Statistik. Ifølge en opgørelse var der 4,1 millioner overnatninger i danske sommerhuse i juli, en stigning på små fem procent i forhold til samme periode året før. Det tal dækker over et markant fald på 7,3 procent fra danske overnatninger og en mærkbar retræte blandt de svenske og hollandske gæster. »Stigningen i det samlede antal overnatninger skyldes de tyske gæster, som med i alt 1,9 millioner overnatninger i juli går frem med 368.000 overnatninger eller 24,7 procent i forhold til samme tid sidste år.« »En af årsagerne til de mange tyske overnatninger i juli kan være, at den tyske ferie faldt tidligere i år end sidste år,« skriver Danmarks Statistik.  Ud over sommerhuse er der også kommet statistik for overnatninger på hoteller, feriecentre og vandrerhjem. Den viste en fremgang på et enkelt procent til 7,1 millioner overnatninger i juli. Dermed fortsatte den stigning, der er set hele året. »I årets første syv måneder var der i alt 20,2 millioner overnatninger, hvilket er en fremgang på tre procent i forhold til samme periode sidste år. Hotellerne har haft en stigning på 276.000 overnatninger,« skriver Danmarks Statistik. Af de 20,2 millioner overnatninger år til dato på hoteller, feriecentre og vandrehjem stod danskere for 13,1 millioner. ",
        "metadata": {
            "source": "https://www.berlingske.dk/oekonomi/tidlig-tysk-ferie-fyldte-de-danske-sommerhuse-i-juli",
            "image_url": "https://berlingske.bmcdn.dk/media/cache/resolve/image_x_large/image/16/165040/14678288-vandrerhjem---2016090909245946.jpeg",
            "publication_time": "Fredag d. 09. september 2016, kl. 10.06",
            "author": null,
            "related_links": [],
            "attachments": []
        }
    }
}