{
    "version": "1.0",
    "document": {
        "id": 21805,
        "title": "Usædvanlig alliance: Sundhedsreform er en »katastrofal hjerneblødning«",
        "content": "Regeringen har fremlagt deres nye sundhedsreform. En reform, der indebærer en sammenlægning af Region Sjælland og Region Hovedstaden. Et forslag, der er så katastrofal en hjerneblødning, at ikke engang det mest velfungerende sundhedssystem vil kunne redde det i tide. Problemet med regionerne er jo netop, at velfærden bliver fjern og bureaukratisk. At sammenlægge to regioner løser på ingen måde det problem. Tværtimod får familien på Lolland endnu længere til sygehuset, og landmanden på Falster føler sig mere overset i de politiske beslutninger. Landdistrikternes Fællesrådhar sagt det, og vi siger det samme: En sammenlægning af Region Sjælland og Region Hovedstaden vil føre til øget centralisering, som kun vil skade landdistrikterne og deres borgere. Selvom intentionen bag sammenlægningen er at forbedre sundhedsdækningen, vil resultatet i praksis være, at afstanden til sundhedstilbuddene risikerer at blive endnu større. I stedet for centralisering bør vi fokusere på at støtte honoreringsmodeller, der gør det attraktivt for sundhedspersonale at arbejde og bosætte sig i landdistrikterne. Det er især vigtigt, fordi det netop er her, vi finder flest borgere med kroniske eller multisyge lidelser, som kræver stabile og lokale sundhedstilbud. Behovet for sundhedsvæsenet er simpelthen ikke det samme i Hellerup, som det er i Nakskov. Ingen har nogensinde bedt om mere borgerfjern sundhed og velfærd. Det er netop hele problemet. Regionerne er for langt væk fra borgerne. Beslutningerne om den nære velfærd skal tættere på borgernes levede liv. Én ting er, at der er for langt til hospitalet, det er frygteligt nok i sig selv, noget andet er, at borgerne føler sig for lidt inddraget og hørt i de politiske debatter internt i regionerne. Begge er problemer, som kun bliver forværret med en sammenlægning af Region Sjælland og Region Hovedstaden. Hvad med det lokale kendskab? Beslutningstagere i en centraliseret-megaregion vil have mindre forståelse for de specifikke udfordringer, der findes i landdistrikterne. Løsningerne bliver generelle og sjældent tilpasset de behov, som findes på Lolland, Vestsjælland og andre yderområder. Det gavner hverken patienterne, sundhedspersonalet eller lokalsamfundene. Så kære regering, vil I venligst få fikset jeres hjerneblødning af et forslag og komme med løsninger, der reelt skaber bedre sundhed og borgerinddragelse i vores regioner? Magnus Bigum er organisatorisk næstformand for Danmarksdemokraterne, Ludmila Plenge Schütt er medlem af Rød-Grøn Ungdom, og Mathias Sikora er medlem af Radikal Ungdom ",
        "metadata": {
            "source": "https://www.berlingske.dk/synspunkter/usaedvanlig-alliance-sundhedsreform-er-en-katastrofal-hjernebloedning",
            "image_url": "https://berlingske.bmcdn.dk/media/cache/resolve/image_x_large/image/184/1841701/24803697-kre-regering-vil-i-venligst-f-fikset-jeres-hje.jpg",
            "publication_time": "Onsdag d. 02. oktober 2024, kl. 10.14",
            "author": null,
            "related_links": [],
            "attachments": []
        }
    }
}