{
    "version": "1.0",
    "document": {
        "id": 13252,
        "title": "Nordens grønne krav lægger pres på elektronikproducenter",
        "content": "Danskernes krav til miljøbevidsthed og bæredygtighed presser PC- og printerproducenterne i en grøn retning og skubber dermed på for en hurtigere omstilling i også andre lande. Det mener danske Anne-Sophie Hadberg, som er direktør for den amerikanske PC-gigant HP i Nordeuropa. »Danmark, Sverige, Norge og i lidt mindre grad Finland haret langt mere udviklet forhold til bæredygtighed, og de nordiske lande leder dermed internt i HP udviklingen, fordi både firmaer og forbrugere vægter kravene til bæredygtighed og miljøbevidsthed meget højere end i mange andre lande. Det er godt, for dermed hjælper de HP med at gennemføre strategien overalt,« sigerAnne-Sophie Hadberg, der tiltrådte som HPs direktørfor Norden, de baltiske lande og Benelux-landene i november 2019 og har base i HPs europæiske hovedkontor i Grenoble i Frankrig. Det har overrasket Anne-Sophie Hadberg, hvor stor vægt de grønne strømninger har. »Jeg regnede ikke med, at jeg i hvert eneste møde med partnere og kunder skulle tale så meget om bæredygtighedskravene, men de ligger i top-tre. Og det gælder alt fra produktionen og de materialer, vi anvender – når vi eksempelvis genbruger havaffald – til den måde, som vi transporterer produkterne frem på. Vi er en af de førende inden for transport fra Kina, hvor produkterne produceres, til Europa. Her bruger vi i høj grad tog i stedet for fly og skibe, som er langt mere forurenende. Men det handler også om, hvordan vi sælger produkterne. Der er også sket en stor stigning i, at man eksempelvis køber PCer, der allerede har været brugt. Det ser vi stadig oftere som kriterier og krav fra store firmaer,« siger hun. 22 procent afalle solgte bærbare PCerog 24 procent af alle solgte stationære PCer i Danmark stod der i januar-marts i år HP på, viser tal fra analysehuset IDC, der følger teknologimarkederne tæt. Kinesiske Lenovo sidder på den store bid af kagen med henholdsvis 48 procent af salget af bærbare og 44 procent af de stationære PCer. »Fra slutningen af 2018 til slutningen af 2019 har vi haft en meget høj stigning i salget, fordi vi har haft stort fokus på at sælge PCer til firmaer. Den klare strategi ernæste år at håbe på førstepladsen på PC-salget, selv om markedsandel ikke er mål nummer et – det er profitabel vækst. På printersalget er vi førende og sidder nu på over 40 procent af både privat- og erhvervsmarkedet, selv om første kvartal har voldt lidt problemer, fordi vi ikke kunne producere og transportere alt det, som vi havde behov for. Men jeg regner med, at vi vinder det ind i dette og næste kvartal. Behovet og kunderne er der,« siger Anne-Sophie Hadberg. I 2015 blev den gamle Hewlett-Packard-koncern splittet op i to selvstændige selskaber. Salget af servere og datacenterteknologi blev lagt i HP Enterprise (HPE), mens HP fortsatte med at sælge PCer og printere. HP købte i 2016 den sydkoreanske elektronikgigant Samsungs printerforretning for omkring syv milliarder kroner for at styrke sin position.Kopigiganten Xerox skrinlagde i april i år et fjendtligt forsøgpå at købe det tre gange så store HP for 237,5 milliarder kroner, efter at HPs bestyrelse flere gange havde afvist tilnærmelserne. Anne-Sophie Hadberg ser stadig »masser af muligheder« på PC- og printermarkederne, som mange måske betragter som lidt grå og støvede uden større fornyelse. »Selv om vi allerede er nummer et i langt de fleste lande, hvor vi er til stede, sidder vi globalt kun på ti procent af det totalt tilgængelige marked, så der er stadig massive muligheder for at vokse på de resterende 90. I Danmark har vi også stort fokus på at vokse. Danmark – og Norden – er en af kronjuvelerne, fordi man her sætter pris på meget høj innovation, er hurtig til at tage nye ting til sig og sætter pris på en premiumoplevelse,« fastslår Anne-Sophie Hadberg. Coronakrisen med hjemmearbejde og fjernundervisning har gjort PCen relevantigen. »Gennem mange år har vi hørt, at PCen er død. Under krisen har vi set, hvor meget mere relevant den igen er, når alle skal kunne arbejde hjemmefra. Tidligere blev det sagt, at de unge mest brugte telefonen. Nu bruger de PCen mere og mere, hvilket giver os store muligheder,« mener nordeuropadirektøren. HP har samtidig oplevet »en eksplosion i salget af printere«, ligesom mange vælger at »abonnere« på en printer, hvor man betaler en månedlig afgift ud fra det forventede antal print. »Detteeret reelt marked. Man abonnerer eksempelvis på at printe 50 sider om måneden og får så automatisk blæk tilsendt. Brugerstigningen er over 70 procent – flere end syv millioner i vores region abonnerer. I kriser tænker flere og flere firmaer i alle størrelser på, hvordan de kan få frigjort kapital, og dette er en af de gode måder,« siger Anne-Sophie Hadberg. Hun forventer dog, at coronakrisen sætter sine aftryk på de kommende måneders købelyst. »Jeg tror, at alle er enige om, at der vil være recession de næste 6 til 12 måneder, men med de nye arbejdsmønstre giver vores forretning store muligheder for vækst. Da coronakrisen ramte, oplevede vi en meget stor stigning i PC-salget, især på privatmarkedet, mens vi lige nu hører fra mange firmaer, at prioriteten lige nu ikke er at skifte PC, men at sikre, at medarbejderne er sunde og raske og kan komme tilbage til arbejdspladsen. Så bliver PC og printerindkøb i nogle tilfælde udsat tre, seks eller ni måneder, hvorefter vi forventer, at det tager fart.3D-print er derimod steget enormtunder coronakrisen,« siger HPs nordeuropadirektør. 3D-printere bruges til at »printe« produkter som plastikbeskyttelsesmaskiner eller sågar reservedele til PCer og printere, som så ikke skal sendes med posten. »Før krisen var bilbranchen i gang med 3D-print. Den kunne let selv producere små komponenter, som før blev bestilt fra udlandet. Markedet for 3D-print opgøres til at være omkring 55 milliarder dollar værd. I dag mener vi, at det vil vokse mere end ti gange, fordi mange tænker deres produktionsstrategi helt anderledes,« siger Anne-Sophie Hadberg. Og netop coronakrisen har ændret mange dagsordener, mener Anne-Sophie Hadberg: »Tit ser vi de store revolutioner, når der sker store ting i verden. Som HPs stiftere sagde, sker de største ændringer, når man gør de rigtige ting på de værste tidspunkter.«",
        "metadata": {
            "source": "https://www.berlingske.dk/virksomheder/nordens-groenne-krav-laegger-pres-paa-elektronikproducenter",
            "image_url": "https://berlingske.bmcdn.dk/media/cache/resolve/image_x_large/image/131/1311699/23465348-pix-anne-sophie-hadberg.jpg",
            "publication_time": "Mandag d. 10. august 2020, kl. 13.07",
            "author": "Thomas Breinstrup",
            "related_links": [],
            "attachments": []
        }
    }
}