{
    "version": "1.0",
    "document": {
        "id": 16692,
        "title": "Beklager, men ikke alle borgerlige er aggressive",
        "content": "Der udkommer mange bøger, og derfor er det en ære og et privilegium at blive anmeldt. I dag bliver min bog »Borgerlige samtaler«anmeldt i Berlingske af Esben Schjørring, politisk redaktør på Altinget og medforfatter til »Værdikæmperne«, hvilket jeg er taknemmelig for. Dog ærgrer det mig, at han tydeligvis har håbet på en bog, han ikke har fået. Schjørring ønsker sig en idépolitisk debatbog, men har fået en samtalebog, hvori ordet ordentlighed går igen. En bog, hvor de ti medvirkende, Per Stig Møller, Morten Hesseldahl, Benedikte Kiær, Kathrine Lilleør, Anne Knudsen, Ditlev Tamm, Aminata Amanda Corr, Peter Fröhlich, Kristian Ditlev Jensen og Søren Pape Poulsen, får lov at komme til orde. En bog, som er blevet til over to år, fra 2019 til 2021, og derfor ikke er dagspolitisk, men snarere tidløs. En bog, som taler til og om alle os, som ved, at vi er borgerlige, men som ofte ikke tør sige det højt, fordi vi skal forsvare os på vegne af alle dem, som gerne sætter hårdt mod hårdt i en debat, der ofte føles aggressiv og skinger. 2019 var et afgørende år på mange måder – ikke mindst hvis man var borgerlig, som jeg er. For sagde man det højt dengang, blev man straks sat i bås med Trump og Paludan. Derfor ville jeg gerne vise, hvad borgerlighed også er, eller måske egentlig er, i en form for grundbog. Ikke til den professionelle debattør, men til den alment interesserede borger, som mig selv. Og fordi borgerlighed for mig har udgangspunkt i konservatismen, ville jeg især koncentrere mig om den. Men samtiden indhentede mig. For i de to år blev vi udfordrede på, hvad et samfund egentlig er. Vi afkrævedes svar, ofte uden betænkningstid. I 2019 alene havde vi foruden Trump og Paludan også kønsdiversitetsdebatter, makrelmadder, formandsopgør i Venstre og generelt en blå fløj i modvind. Så kom 2020 med Corona, BLM-demonstrationer og mordet på George Floyd. Vi diskuterede kolonifortid, #metoo, mink, buster og Men in Black. I 2021 har vi på sin vis lært at debattere mindre polariseret, måske fordi vi rent faktisk har lyttet til hinanden og prøvet at trække den læring, vi nu kan, ud af det. Med andre ord: Fra at »Borgerlige samtaler« primært var tænkt som en slags grundbog til at minde den almene borgerlige om, hvad borgerlighed egentlig er, blev den også et spejl af, hvordan man er en del af sin samtid. En af bogens kongstanker er, at vi skal ud af de kasser, andre sætter os i, og se det grundlag, vores tanker bygger på. For jeg er næppe den eneste, som ikke orker »rød blok/blå blok«. Det, der gør mig træt, er den unuancerede tilgang og mangel på nysgerrighed og respekt, der fører til, at man vælger at reducere andre. Det ville jeg gerne prøve at ændre lidt på. Og for mig opstår de mest effektive forandringer ved at lytte. Derfor en samtalebog, hvor personerne får god tid og plads til at begrunde deres tanker. Tanker, som forhåbentlig kan inspirere til nye samtaler. Men vi skal have fundamentet på plads først. Derfor denne bog til alle, der har glemt, hvad borgerlighed i al almindelighed er, bag alle overskrifterne og larmen. Marie Louise Wedel Bruun er cand.mag. og forfatter til bogen »Borgerlige samtaler« Anmeldelsen af »Borgerlige samtaler« kan læsesher.",
        "metadata": {
            "source": "https://www.berlingske.dk/kommentarer/beklager-men-ikke-alle-borgerlige-er-aggressive-0",
            "image_url": "https://berlingske.bmcdn.dk/media/cache/resolve/image_x_large/image/149/1492720/23944415-marie-louise-wedel-bruun.jpg",
            "publication_time": "Mandag d. 06. december 2021, kl. 10.58",
            "author": null,
            "related_links": [],
            "attachments": []
        }
    }
}