{
    "version": "1.0",
    "document": {
        "id": 16892,
        "title": "Fertilitetsbehandling - en kæmpe succes",
        "content": "Han tilskriver »befrugtningsindustriens« vellykkede lobbyisme æren for, at gratisprincippet genindføres, på trods af at risikoen for arvehygiejne er betydelig. Indlægget forekommer meget lidt redigeret og tjener bestemt ikke Birkholm til ære. »Når Dansk Fertilitetsselskab, Foreningen af Ufrivilligt Barnløse og hele koret af fertilitetslæger slår kampagnetonerne an, er det tydeligvis svært at få ørenlyd og tænke klart på de fleste avis- og TV-redaktioner. Og historierne om de ulykkeligt barnløse er jo taknemligt stof.« Ophævelsen af betalingen for fertilitetsbehandling får følgende karakteristik: »Endnu en sejr for middelklassens karrieresamfund«. Begrundelsen er angiveligt, at de unge kvinder af karrierehensyn udskyder beslutningen om at få børn så længe, at de ikke længere er fertile. Nu er der jo mange grunde til barnløshed. Infektioner og medfødte misdannelser for blot at nævne to. Og hvad er der i vejen med ambitioner? De er en væsentlig drivkraft i vores samfund. Middelklassen er forhåbentlig ikke ene om at have ambitioner. Tonen i Klavs Birkholms indlæg er således nedladende og skinger. Argumentationen består i at opstille alternativer, der intet har med hinanden at gøre for derefter at holde dem op mod et meningsløst mål. Et andet eksempel. Birkholm foreslår at man i stedet gør halvårlige tandeftersyn gratis for at hjælpe samfundets svageste. »Men det ville næppe lukke munden på befrugtningsindustrien.« Gratis tandefter­syn (for de svageste) i stedet for fertilitetsbehandling (til middelklassen) for at hindre en helt tredje gruppe borgere i at ytre sig? Det ville svare til at nedlægge Etisk Råd og bruge pengene på tidkrævende efteruddannelse af redaktører med det formål at holde Birkholm og hans ligesindede væk fra debatsiderne i Berlingske. Læserne får alligevel ikke noget ud af det Jeg er en af de formastelige middelklassedrenge, der sammen med min første kone måtte have hjælp til at få børn. Og værre endnu: Mens Redacteur Birkholm plejede sine honnette middelklasseambitioner i Etisk Råd - af alle steder - var jeg også i behandling med kone nr. 2! Skændsel ! Der kom børn ud af det! Til mit forsvar skal dog siges, at jeg kun er far til to. Sådan kunne Birkholm og jeg fortsætte i det uendelige med at kaste mudder efter hinanden. Det er formålsløst og emnet for alvorligt. Fakta er, at fertilitetsbehandling er en af hospitalsvæsenets største successeer, hvis man bedømmer behandlingen på samme måde, som vi bedømmer al anden behandling. Behandling mod barnløshed er økonomisk og effektiv, dvs billig og fødselsraten næsten på højde med naturmetoden. Endvidere forhøjer den livskvaliteten betragteligt. Men det bedste er at den forlænger livet med godt 80 år. Så længe lever børnene nemlig. Det er der i sagens natur ingen anden behandling, der kan hamle op med.",
        "metadata": {
            "source": "https://www.berlingske.dk/kommentatorer/fertilitetsbehandling-en-kaempe-succes",
            "image_url": "https://berlingske.bmcdn.dk/media/cache/resolve/image_x_large/image/40/409183/4671045-steen-plinussen.jpg",
            "publication_time": "Mandag d. 07. november 2011, kl. 09.19",
            "author": null,
            "related_links": [],
            "attachments": []
        }
    }
}