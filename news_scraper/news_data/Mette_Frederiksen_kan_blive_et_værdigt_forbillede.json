{
    "version": "1.0",
    "document": {
        "id": 12575,
        "title": "Mette Frederiksen kan blive et værdigt forbillede",
        "content": "Man skal bestemt være taknemmelig for at leve i en tid, hvor stærke kvinder har banet en vej. I 1847 måtte Charlotte Brontë udgive sin berømte roman »Jane Eyre« under pseudonymet Currer Bell, fordi hun vidste, at hun som kvinde ikke ville blive taget alvorligt som forfatter. Hun havde tidligere modtaget et brev fra forlagsredaktør Southey, hvori han efter læsning af et af hendes tidligere manuskripter meddelte, at der faktisk var talent at spore, men at litteratur ikke er en kvindes anliggende. Og han tilføjede, at så snart hun for alvor blev optaget af sine »passende pligter« i hjemmet, ville hun længes mindre efter anden anerkendelse. Herefter begyndte Charlotte Brontë at skrive under kønsløst pseudonym, indtil hun slog igennem, og omsider kunne træde frem som sig selv. I dag kan kvinder her til lands træde frem, stort set som de vil, og nu har vi for anden gang fået en kvindelig statsminister. Mette Frederiksen har dannet sin nye regering, og udover håbet om, at hun vil føre en ansvarlig politik, er der grund til at håbe, at hun vil forvalte sin identitet i embedet noget klogere end sin kvindelige forgænger, Helle Thorning-Schmidt.  Et interessant spørgsmål i denne kønsoptagede og stærkt feministiske tidsalder er nemlig, hvem der kan ses som værdigt forbillede i ligestillingens navn. Midt i det historiske nybrud repræsenterede Helle Thorning-Schmidt som første kvindelige danske statsminister et sært tilbageskridt. Hun bedrev en overdreven fokusering på sit eget køn, der jævnligt bragte én i tvivl angående hendes egentlige drivkraft. Handlede det om sagen, eller mindst lige så meget om forfængelighed og overfladisk effekt? Også efter statsministertiden har Helle Thorning-Schmidt løbende beskrevet strabadserne ved at blive bedømt som kvinde, og mens det er svært at se, at de mest magtfulde mænd slipper stort billigere, kan man mene, at vi efterhånden er nået så langt i ligestillingsprocessen, at denne fiksering på eget køn mest synes tilbageskuende. Dette er jo det paradoksale ved den moderne feministiske retorik. I forsøget på at opnå en tilstand, hvor kønnet ikke skal være afgørende, kommer rigtig meget til at handle om netop køn, og Helle Thorning-Schmidt var ikke specielt gavnlig for sagen. Andre har gjort det smukkere. For nogle uger siden sad jeg i Royal Arena i København og oplevede Anne Linnet, Sanne Salomonsen og Lis Sørensen i deres sensommertriumftog, hvormed de tre sangerinder, der alle er over 60 år, har manifesteret deres betydning. Turnéen har understreget, hvordan en lang karriere og et ægte talent udligner alle forskelle, fordi kunsten og sagen er vigtigere end kønnet. Disse kvinder repræsenterer en dansk epoke med stor udvikling angående ligestilling, og når de i dag optræder som respekterede kunstnere i egen suveræne ret, udgør de tre beundringsværdige forbilleder. De har først og fremmest vundet respekt gennem vedvarende hårdt arbejde, og det interessante ved dem er ikke deres køn, men deres kunnen. Sørine GotfredsenFold sammenLæs mere Set i lyset af, hvor meget der er sket, siden Charlotte Brontës heroiske kamp og frem til i dag, hvor enhver i så udtalt grad kan vælge sin egen bestræbelse, bør punktet være nået, hvor talen om køn kan fylde mindre. Men i stedet fylder den mere. Det har at gøre med den moderne identitetstænkning, hvor den enkelte kan blive så afhængig af at vurdere sig selv som et produkt af nogle strukturer fremfor som et menneske skabt med en sjæl, at selviagttagelsen nærmest gror fast i åndedrættet. Som man af og til fornemmede, at det var tilfældet med Helle Thorning-Schmidt. Jeg anerkender, at der stadig i nogle sammenhænge for kvinder kan være længere til toppen, men når man ofte krymper sig ved at lytte til vor tids feministiske retorik, skyldes det, at den fastholder kvinden i en kronisk offerrolle. Charlotte Brontë kæmpede med en helt håndgribelig barriere. Feministen af i dag kæmper en kamp mod en barriere, der også fastholdes gennem en usund længsel efter at se sig selv som særligt udsat, og en kvinde opnår ikke respekt ved midt i sit livs succes at blive ved med at tale om, hvor svært hun har det. En kvinde opnår respekt ved at være nået hele vejen uden at fokusere på, hvordan det føles at være kvinde, og Mette Frederiksen har muligheden for at trække feminismen ind i en mere værdig epoke. Simpelthen ved at være et menneske, der har arbejdet hårdt, er nået langt og forhåbentlig vil vise sig at være opgaven voksen.",
        "metadata": {
            "source": "https://www.berlingske.dk/kommentatorer/mette-frederiksen-kan-blive-et-vaerdigt-forbillede",
            "image_url": "https://berlingske.bmcdn.dk/media/cache/resolve/image_x_large_vertical/image/117/1170564/22960075-.jpg",
            "publication_time": "Søndag d. 30. juni 2019, kl. 12.23",
            "author": null,
            "related_links": [],
            "attachments": []
        }
    }
}