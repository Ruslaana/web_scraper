{
    "version": "1.0",
    "document": {
        "id": 17135,
        "title": "Den adelige fusentast",
        "content": "LONDON. Kedeligt synes det aldrig at have været, når der var fest i Edward Ormus Sharington Davenports 200 millioner kroners palæ med 57 værelser med alt fra jacuzzi til billardrum på 33 Portland Place i London. Adressen har længe været synonym med vilde celebrity-fester og ramme for fotografering af modeller og optagelser af musikvideoer og film. Davenport har holdt fester for kendisser som Johnny Depp, Mick Jagger og Sarah Ferguson og med gæster som Naomi Campbell og Hugh Grant. Topmodellen Kate Moss er her blevet fotograferet i ikke andet end høje stiletter og sexet undertøj til en reklame for Agent Provocateur. Og scener fra den Oscar-vindende »Kongens store tale« er optaget i den fornemme georgianske bygning fra 1775. Derudover er en del af den mere kontroversielle fortælling om huset og dets 45-årige ejer, Edward Davenport, at han her skulle have været vært for førsteklasses orgier, swinger-parties, maskeradeballer, erotisk undervisning i stangdans og en optagelse af en bøssepornofilm. Under en fest skulle gæsterne have roet rundt i en swimmingpool fyldt med Courvoisier Cognac. Den selvudråbte lord, som førte sig frem med en livsstil som en international playboy og som en ven af alle stjernerne, blev forleden afsløret som en fantast og fidusmager, der som en britisk udgave af Stein Bagger forførte hele etablissementet. Pengene til den ekstravagante livsstil skaffede han sig på et udspekuleret globalt svindelnummer, der nu har kostet ham en dom på syv år og otte måneders fængsel for at have snydt 51 personer, herunder designeren bag prinsesse Dianas brudekjole, Elizabeth Emanuel, der har mistet hele sin opsparing. Davenport udnyttede finanskrisen og skovlede millioner ind ved at tilbyde udlån til særligt iværksættere, der var desperate efter at låne penge. Ofre blev tilbudt millioner af pund i lån, men blev bedt om først at indbetale et større beløb til en forundersøgelse af deres virksomhed, før lånet kunne komme til udbetaling. Davenport og hans medsammensvorne fik på den måde hurtigt indsamlet 40 mio. kroner, men dette skulle blot være en brøkdel af tabene for ofrene, der var blevet lovet lån på samlet over fire milliarder kroner og kom så langt væk fra som Indien, Canada og Dubai. Flere af dem lider nu voldsomt på grund af de penge, som de har tabt. I retten beskrev dommeren Davenport som en bagmand, der havde en enestående evne til at lade andre udføre benarbejdet, men som »ikke selv efterlod sig mange spor i sneen«. Alt var planlagt ned til mindste detalje: Firmaet Gresham Ltd., som Edward Davenport stiftede for få år siden, kunne således fremvise imponerende årsopgørelser med store aktiver i form af ejendomme og hævdede at være et hæderkronet firma med 50 års erfaring. »Men det var alt sammen usandt,« lød det i retten. Afdøde Dianas i dag 58-årige kjoledesigner Elizabeth Emanuel gik med på at overdrage 65 procent af sin virksomhed for til gengæld at få skudt 13 mio. kroner ind som investering i sit firma, men Davenport forlangte et større kontantbeløb i forudbetalt salær. Lånet kom aldrig, og i dag omtaler hun blot Edward Davenport som en »simpel forbryder«, der »fuldt ud fortjener sin straf«. »Han vidste, at jeg på det tidspunkt var langt nede, men alligevel pressede han hver en penny ud af mig. Det er ufatteligt, at han har formået at skaffe sig alle de her kontakter,« siger Elizabeth Emanuel til Daily Mail med henvisning til hans imponerende netværk af berømtheder. Designeren er langtfra den eneste, der i dag undrer sig over, hvordan den nu vidt berygtede fupmager åbenbart kunne forføre såvel verdensberømte skuespillere som musikere, topmodeller og royale. For mange ville der have været en stor klokke, der bimlede, for lang tid siden, hvis de havde taget et nærmere kig på Edward Davenports egen hjemmeside. For det første er siden et pralegalleri af 58 fotos, hvor Davenport som en anden imponeret teenager har ladet sig fotografere storsmilende med så den ene og så den anden kendis: Al Pacino, Jeremy Irons, Cliff Richard, Ronnie Wood, Ozzy Osbourne, Mick Jagger, Paris Hilton, Pink, Jerry Hall, Emma Watson, 50 Cent, Simon Cowell, James Blunt, fyrst Albert af Monaco, Hertuginden af York og så videre og så videre. For det andet får man med hans egen selvbiografi på hjemmesiden straks en fornemmelse af en mand med et galoperende storhedsvanvid, der ubekymret har levet livet i de højere luftlag. Ved siden af et foto af sig selv i et nålestribet jakkesæt og siddende henslængt på et skrivebord med en cigar i hånden portrætterer han sig selv som »unik« og som »en ægte engelsk gentleman fra en anerkendt britisk familie« og fortsætter om sig selv i tredje person: »Davenport er en af Storbritanniens mest farverige iværksættere, en businessman kendt for at tage chancer og at leve et eventyrligt liv.« Ifølge sin egen udlægning tjente han sine første penge som ung teenager ved at sælge eksklusivt tøj på Portobello Marked i Notting Hill og ved at arrangere legendariske »Gatecrasher«-fester i London, hvilket hurtigt gjorde ham velhavende. Men i virkeligheden stoppede hans første party-business brat, da han i 1990 fik en dom på ni måneders fængsel for at have snydt sig fra at betale moms. Måske var det hele gået anderledes, hvis han ikke efter blot seks dage bag tremmer havde fået sin straf suspenderet efter appel. Dette gav Edward Davenport mulighed for at genopfinde sig selv, denne gang som ejendomsspekulant. Hans mest spektakulære opkøb blev 33 Portland Place, palæet som tidligere havde huset Sierra Leones højkommissariat. Davenport fik ejendommen for en slik i 1998, da det vestafrikanske land var ved at løbe tør for penge under uroligheder. Og det var herefter, at festerne for de kendte for alvor begyndte, alt sammen hjulpet frem af et net af løgne, han spandt omkring sit image som gulddreng og adelig. Selv hævder han at have arvet sin adelige lord-titel som 28-årig, men ifølge britisk presse er han blot søn af en restaurantejer fra Fulham. Måske var der en advarsel i hans øgenavn  »Hurtige Eddie«. Men selv lod han en af sine venner, Jenny Sutcliffe, give ham denne glødende anbefaling på sin hjemmeside: »Eddie vil altid invitere dig ud, og han bliver forbandet, hvis du selv vil betale,« er modellen citeret for at sige. »Han har fantastiske manerer. Han tager aldrig sin telefon, når han spiser. Han rejser sig aldrig under en middag eller råber hen over bordet. Han kan tale med alle og bare være Eddie.« Men Edward »Eddie« Davenport skulle vise sig ikke bare at være »Eddie«. For han brugte også et falsk navn, James Stewart, når det var nødvendigt for ham at sno sig under sine lyssky forretninger. Men han blev afsløret, da brandinspektører under et rutinetjek i hans kontorbygning på hans computer tilfældigt så fotos af den mand, de kendte som James Stewart, men som de nu så hed Edward Davenport. De alarmerede myndighederne, og derefter gik det slag i slag. Edward Davenport planlægger at anke sin dom, men alt peger på, at han bag fængslets tremmer får god af tid til at tænke over det ironiske i en af hans erklæringer på sin hjemmeside, der lyder: »Davenport går til ekstremer for at sikre sig at være fuldstændig retfærdig i hans optræden () men accepterer, at man i forretninger ikke kan være venner med alle, fordi nogle må vinde, og andre må tabe.« Denne gang ser det blot ud til, at taberen bliver ham selv, »Hurtige Eddie«.",
        "metadata": {
            "source": "https://www.berlingske.dk/internationalt/den-adelige-fusentast",
            "image_url": "https://berlingske.bmcdn.dk/media/cache/resolve/image_x_large/image/43/437787/4567958-den-adelige-fusentast--.jpg",
            "publication_time": "Søndag d. 09. oktober 2011, kl. 12.46",
            "author": "Michael Bjerre",
            "related_links": [],
            "attachments": []
        }
    }
}