{
    "version": "1.0",
    "document": {
        "id": 7522,
        "title": "200 arbejdere fra cateringfirma strejker i lufthavn",
        "content": "Omkring 200 arbejdere hos cateringfirmaet Gate Gourmet nedlagde tirsdag ved 15-tiden arbejdet. Derfor bliver der ikke leveret mad og drikke til de fleste fly, som skal lette fra Københavns Lufthavn. Det skriver Fagbladet 3F. Strejken skyldes utilfredshed med, at ledelsen i Gate Gourmet har valgt at opsige en række lokale aftaler, som er nedskrevet i en personalehåndbog. Ifølge 3F drejer aftalerne sig blandt andet om, at nogle ansatte over 50 år har ret til ekstra ferie. Desuden er det en aftale om, at arbejdere over 55 år med lang anciennitet kan holde orlov med løn og støtte til behandling hos kiropraktor eller fysioterapeut. Fagbladet 3F erfarer, at arbejdsnedlæggelsen også er kulmination på et forløb med dårligt psykisk arbejdsmiljø i firmaet.  Strejken er strid med overenskomsten og formand for 3F Kastrup, Henrik Bay-Clausen, håber, at de strejkende genoptager arbejdet. »Jeg ved at tillidsfolkene har opfordret til, at man går tilbage på arbejde, og de ser meget gerne, at situationen kan blive normaliseret hurtigst muligt,« siger Henrik Bay-Clausen. Han tilføjer, at »klimaet kunne være bedre hos Gate Gourmet.« Endnu har strejken ikke ført til aflyste fly, men især langdistanceflyene kan få svært ved at komme i luften, uden at der bliver lastet mad og drikke i København. I alt er der mere end 500 ansatte hos Gate Gourmet, som står for langt det meste catering i lufthavnen. Onsdag klokken 10 er der fællesmøde mellem DA og LO om strejken i morgen. Det har ikke været muligt for 3F at få en kommentar fra Palle Ørting, der er general manager i Gate Gourmet. ",
        "metadata": {
            "source": "https://www.berlingske.dk/virksomheder/200-arbejdere-fra-cateringfirma-strejker-i-lufthavn",
            "image_url": "https://berlingske.bmcdn.dk/media/cache/resolve/image_x_large/image/5/58440/18984924-afsted-til-sol-og-strand-vi-v.jpeg",
            "publication_time": "Tirsdag d. 31. oktober 2017, kl. 21.00",
            "author": null,
            "related_links": [],
            "attachments": []
        }
    }
}