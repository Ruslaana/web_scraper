{
    "version": "1.0",
    "document": {
        "id": 10253,
        "title": "Universiteternes samlingsfigur",
        "content": "Umiddelbart tænker man, at han må have været en meget populær mand. Hver sommer har en strøm af unge søgt mod hans »butik«, året efter endnu flere håbefulde, og til sidst begyndte man at tale om en regulær folkevandring mod det forjættede land, universiteterne. Til sidst blev det næsten for meget med stigende ansøgertal og skyhøje adgangskvotienter. Universiteterne var for alvor blevet en uddannelse for masserne – faktisk for alt for mange, mener kritikerne.  Jens Oddershede, der fylder 70 år i dag, har som rektor for Syddansk Universitet siden 2001 stået i spidsen for universiteterne i Danmark i perioden med voldsomt vokseværk, og for at vende tilbage til indledningen, ja, så er han en meget populær mand. Og det med god grund. Skudsmålet udadtil er »venlig, saglig og imødekommende«. Indadtil er han respekteret og anerkendt for sin store indsats som samlende figur for universitetssektoren. Det sidste har så langtfra været en selvfølge, eftersom han blev formand for Rektorkollegiet kort efter universitetsreformen, der fra 2003 for alvor skærpede konkurrencen universiteterne imellem. Da han kom til verden kort efter befrielsen i 1945, stod det ellers ikke skrevet, at han senere skulle blive kendt som formand for nogle af landets klogeste hoveder. Nej, det var derimod meningen, at Jens som den ældste af tre brødre skulle blive bondemand og som den sjette generation overtage slægtsgården i nærheden af Thisted. Men Jens Oddershede ville læse videre, blive forsker og professor. Hans lærere bakkede den opvakte, rødhårede knægt op, og sådan blev det. Han læste fysik og kemi på Aarhus Universitet, skrev sin doktorgrad som 33-årig, har forsket i kvantekemi og publiceret et hav af videnskabelige artikler. Ledelse kom dog til at fylde mere og mere på bekostning af undervisning og forskning, først som dekan for det naturvidenskabelige fakultet og fra 2001 til 2014 som rektor for SDU.  Ledelse fik ham dog ikke til at glemme, hvad der betyder noget, når man er ung studerende og bliver grebet af sit fag. Derfor har han da også advaret mod det hastværk, som den udskældte fremdriftsreform har påført de studerende. Ifølge Oddershede kan der nemlig være god værdi i at gå lidt længere tid i laboratoriet, hvis man bliver grebet af at være forsker – også selv om man så ikke får gjort uddannelsen færdig i rette tid.",
        "metadata": {
            "source": "https://www.berlingske.dk/navne/universiteternes-samlingsfigur",
            "image_url": "https://berlingske.bmcdn.dk/media/cache/resolve/image_x_large/image/19/191875/10271351-19navjens-oddershedejpg.jpeg",
            "publication_time": "Onsdag d. 19. august 2015, kl. 18.08",
            "author": "Bodil Jessen",
            "related_links": [],
            "attachments": []
        }
    }
}