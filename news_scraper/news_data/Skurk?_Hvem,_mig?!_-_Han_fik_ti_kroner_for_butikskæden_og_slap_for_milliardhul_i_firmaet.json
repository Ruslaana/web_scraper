{
    "version": "1.0",
    "document": {
        "id": 6811,
        "title": "Skurk? Hvem, mig?! - Han fik ti kroner for butikskæden og slap for milliardhul i firmaet",
        "content": "Sir Philip Green er for mange briter blevet et symbol. De mener, at milliardæren er bevis på, at urørlige rigmænd kan gøre, som det passer dem i Storbritannien, og at kapitalisme uden grænser fører til hæmningsløs grådighed på en magtesløs befolknings bekostning. I Underhuset vil politikerne torsdag diskutere, hvad de skal stille op med Green. Debatten kan udmønte sig i en vejledende afstemning, hvor Underhuset helt uhørt vil bede om, at regeringen anmoder dronning Elizabeth om at fratage Green hans adelstitel. Den konservative premierminister, Theresa May, lod ingen være i tvivl om, at hun mener, at noget er alvorlig galt, da hun forleden langede ud efter »de rige og magtfulde« i hovedtalen på sit partis årsmøde. »En direktør, der giver sig selv et kæmpestort udbytte, vel vidende at firmaets pensionskasse er ved at gå fallit. Jeg advarer om, at der bliver holdt øje med dig. Det kan ikke fortsætte længere,« erklærede May.  Hun nævnte ikke Green ved navn, men det kunne hun lige så godt have gjort. I 2015 solgte Philip Green sin store og alvorligt skrantende butikskæde BHS for ét pund til en ukendt brite, der siden er blevet betegnet som konkursrytter. Da BHS, British Home Stores, kort efter gik konkurs, har briterne hen over sommeren kunnet følge med i beskrivelserne af, hvordan Green ud over at få sin tikrone for handlen rystede ansvaret for et hul i firmaets pensionskasse på næsten fem milliarder kroner af sig. Omkring 11.000 arbejdspladser forsvandt ved konkursen, og cirka 20.000 pensioner kan blive berørt. »Jeg ønsker at sige, at jeg er meget, meget, meget ked af alle de problemer og alle de triste følelser, som det har forårsaget for alle de mennesker, der arbejdede der, og alle pensionisterne,« har Green sagt i et nyligt interview med ITV News. Politikere og dele af den tidligere BHS- ledelse har sagt, at de hellere end beklagelser vil have, at Green lever op til sine ikke nærmere definerede løfter om at »hjælpe« den statslige garantifond med at rette op på firmaets pensionkasse.  Green købte BHS for et milliardbeløb, men gennem 15 års ejerskab har Green-familien sikret sig udbytte fra BHS-ejerskabet for mere end tre milliarder kroner plus andre givtige transaktioner. Forud for Underhusdebatten er Green blevet anklaget for »systematisk plyndring« af butikskæden og for at have benyttet sig af en lemfældig britisk virksomhedslovgivning til at slippe ud af ejerskabet. Det har ikke hjulpet på mistroen til Green, at han via familieformuen hen over sommeren har søsat en ny lystyacht til næsten en milliard kroner og købt en ny privat jet til op imod en halv milliard. BHS havde eksisteret siden 1928 og ville i dansk sammenhæng være en slags symbiose mellem H&M, IKEA og det nu lukkede Daells Varehus. I det billede kunne Green være en virkelighedens stenbroudgave af Mads Skjern. Født i den lidet fashionable Croydon-bydel i det sydlige London udviste Green helt fra teenagealderen særlig flair for at forstå de nye strømninger i indkøbsvaner.  I 2000 trådte han ind på den store scene og erhvervede sig BHS. Et par år efter købte han luksusbrands som Burton, Dorothy Perkins og Topshop. Det gik godt. Det var en britisk forretningsmand med succes i Storbritannien, og i 2006 under Blairs Labour-regering blev Green adlet og fik ret til at kalde sig »Sir« for sit beundringsværdige »bidrag til detailhandelen«. De dyre indkøb af butikskæder blev placeret sikkert i hustruens navn i Monaco i ly for det britiske skattevæsen. Der var private årsager til den mondæne udlandsadresse, og det havde ikke så meget med penge at gøre, forsikrede Green, der blev ved med at styre forretningen i Storbritannien og pendler med privatfly. Som rigmand har Green holdt store selskaber med deltagelse af fodboldstjernen Ronaldo og tidligere præsident Bill Clinton og dyrket venskab med modellen Kate Moss, der ligesom Green er fra Croydon. De britiske medier fortæller om en mand, der nidkært har vogtet over, at historierne om ham bidrog til hans berømmelse og anerkendelse. I den forstand kan Underhusets debat komme til at gøre ondt. Selv om BHS-handlen er ved at blive endevendt, har ingen hidtil kunnet ramme ham på pengepungen eller med lovgivningen, men det bliver svært for Green at slippe ud af sin nuværende knibe med æren i behold. Uffe Taudal er Berlingskes korrespondent i Storbritannien.",
        "metadata": {
            "source": "https://www.berlingske.dk/internationalt/skurk-hvem-mig-han-fik-ti-kroner-for-butikskaeden-og-slap-for-milliardhul-i-firmaet",
            "image_url": "https://berlingske.bmcdn.dk/media/cache/resolve/image_x_large/image/11/110914/15157253-britain-fashion-burberry.jpg",
            "publication_time": "Torsdag d. 20. oktober 2016, kl. 08.00",
            "author": "Uffe Taudal",
            "related_links": [],
            "attachments": []
        }
    }
}