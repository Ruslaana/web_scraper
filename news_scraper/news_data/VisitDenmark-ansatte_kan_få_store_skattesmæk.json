{
    "version": "1.0",
    "document": {
        "id": 8619,
        "title": "VisitDenmark-ansatte kan få store skattesmæk",
        "content": "Alene administrerende direktør Jan Olsen og vicedirektør Lars Erik Jønsson har brugt 1,8 millioner kroner på rejser siden 2011. Samlet bliver der brugt seks millioner kroner om året på rejser i VisitDenmark, viser årsregnskabet - cirka 50.000 kroner for hver af de godt 100 ansatte. Det skriver metroxpress. Indtil januar 2015 har alle fået bonuspoint privat, der svarer til værdier for en femtedel af billetpriserne. Men private bonuspoint fra arbejdsrejser er skattepligtige, fremgår det af en vejledning fra Skat om personalegoder.  Pressechef Mikkel Thrane fra VisitDenmark skriver i en e-mail til metroxpress: »Det er en privat sag, hvorvidt der er afholdt skat ved brug af bonuspoint. VisitDenmark har ikke indberetningspligt til Skat om bonuspoint. VisitDenmark har tidligere informeret medarbejderne om, at brug af bonuspoint er skattepligtig indkomst, som skal indberettes.« Han gør opmærksom på, at man stoppede med at lade medarbejderne beholde bonuspointene i 2015 efter aftale med Erhvervsministeriet. Det har ellers været forbudt for alle statsansatte at beholde bonuspoint siden 2001. DF har krævet en redegørelse fra erhvervsminister Troels Lund Poulsen (V) om de dyre rejser, de mange bonuspoint og skattebetalingen. I en e-mail skriver Skat, at man »grundet tavshedspligt, ikke kommenterer konkrete sager.«  ",
        "metadata": {
            "source": "https://www.berlingske.dk/privatoekonomi/visitdenmark-ansatte-kan-faa-store-skattesmaek",
            "image_url": "https://berlingske.bmcdn.dk/media/cache/resolve/image_x_large/image/25/253500/11728857-troels-lund-poulsen.jpg",
            "publication_time": "Fredag d. 18. december 2015, kl. 07.24",
            "author": null,
            "related_links": [],
            "attachments": []
        }
    }
}