{
    "version": "1.0",
    "document": {
        "id": 8329,
        "title": "Sådan har de nedbragt sygefraværet blandt sosu’er: »Løsningen er jo ikke, at man er syg«",
        "content": "I 2018 besluttede man i Greve Kommune, at tiden var inde til at tage »det lange seje træk«. I årevis havde sygefraværet blandt kommunens sosu'er været for højt, og nu skulle antallet af sygedage nedbringes én gang for alle. Greve Kommune bad om hjælp udefra. Kommunen inviterede Center for Medarbejderudvikling – en privat virksomhed, der hjælper kommuner med at nedbringe sygefravær. Centret skulle hjælpe kommunen med at se ind i dens egne data for sygefravær og genkende mønstre i fraværet. Det fortæller Martin Nordentoft Rasmussen, der er Centerchef ved Center for Sundhed & Pleje i Greve Kommune. »Vores data viste, at vi havde tre primære grupper af medarbejdere. Langt størstedelen af vores medarbejdere er meget sjældent syge, så har vi nogle, der er hyppigt syge, og nogle, der er langtidssyge,« fortæller Martin Nordentoft Rasmussen. Og hvis man skal nedbringe sygefraværet generelt, så er der ingen tvivl om, hvilken af de tre grupper man skal fokusere på. »Det er gruppen af hyppigt syge, dem, der måske melder sig syge hver anden eller hver fjerde mandag, der kan nedbringe sygefraværet generelt,« fortæller han. Et nyt notat fra CEPOS viser, at trods en årelang indsats for at nedbringe sygefraværet i den offentlige sektor sygemeldte landets knap 100.000 social- og sundhedsassistenter sig i gennemsnit næsten 20 dage om året – helt præcist 19,7 dage. Greve Kommune er et eksempel på, at det godt kan lykkes at nedbringe sygefraværet. I 2018 lå kommunens gennemsnitlige antal sygedage over det nationale gennemsnit, men siden da har man ligget under. Kommunens sosu'er registrerer – ifølge et nyt notat fra den borgerligt liberale tænketank CEPOS – i gennemsnit 16,1 sygedage om året. Der er umiddelbart flere logiske forklaringer på det høje sygefravær, lyder det fra eksperter og aktører, som Berlingske har talt med. Sosu-medarbejdere bliver oftere syge, fordi de dagligt er i tæt kontakt med ældre, som kan bære rundt på alverdens sygdomme. Så er der de brækkede arme og håndled, der fører til langtidssygemeldinger. Og så oplever flere en fortravlet hverdag og høje forventninger fra pårørende, der kan påvirke psyken i en grad, så man må melde sig syg i en periode. Manglen på hænder forstærker blot følelsen af travlhed, lyder det. Samtidig viser CEPOS’ analyse dog, at der er stor forskel fra kommune til kommune. Mens sosu'erne i Greve i gennemsnit er syge 16,1 dage om året, ligger tallet i Slagelse, 45 minutters kørsel væk, på 22,4 sygedage. »Der er bemærkelsesværdige store forskelle i sygefraværet pr. sosu-medarbejder mellem kommunerne, fra 16 dage om året i den bedste kommune til 27 dage i den dårligste. Der er således et betydeligt potentiale for at frigøre ressourcer og forbedre den kommunale ældrepleje gennem en nedbringelse af sygefraværet« siger Karsten Bo Larsen, forskningschef i CEPOS. Han ser tallene som en indikation af, at det er muligt at nedbringe sygefraværet. Professor i økonomistyring ved Aalborg Universitet Per Nikolaj Bukh er dog mere varsom med at hænge sig  i de kommunale forskelle. »Der kan være mange forskellige og gode grunde til, at en kommune ligger i henholdsvis den høje eller lave ende. Det kan for eksempel være dens geografiske placering eller forholdet mellem udbud og efterspørgsel af arbejdskraft i kommunen. Derfor er det svært at konkludere noget entydigt ud fra de kommunale forskelle,« siger Per Nikolaj Bukh.  I Greve Kommune har de måtte arbejde med den gode ledelseskultur for at nå i mål med sygefraværet. Det blev for eksempel indskærpet over for de lokale ledelser, at der skulle afholdes trivselssamtaler og sygefraværssamtaler med de ansatte. »I stedet for at sige »ah, vedkommende er godt nok meget syg, vi ser, om det bliver bedre næste måned«, så inviterede vi tidligt de pågældende medarbejdere til en snak om deres trivsel og forsøgte at få lagt en plan,« siger Martin Nordentoft Rasmussen. Og der var ikke nogen, der var sure over det, eller som følte sig mistænkeliggjort over at skulle have en snak om deres sygefravær? »Nej, egentlig ikke. Vi har nogle meget klare regler for, hvornår skal man til en trivselssamtale, og hvornår skal man til en sygefraværssamtale. Det, der var vores udfordring, var, at vi ikke altid gjorde det til tiden.« Han tilføjer, at det gav medarbejderne en sikkerhed, at reglerne var ens for alle, og at det derfor ikke var noget personligt der gjorde, at de blev indkaldt til samtale. Sidst sosu'ers sygefravær var til debat, fortalte en centerleder til Berlingske, at hun havde forsøgt at komme sygefraværet blandt sit personale til livs med et særligt redskab,der går under betegnelsen »blå dage«. Det betyder, at man uden begrundelse kan bede om en akut fridag. Den slags benytter de sig ikke af i Greve Kommune. Til gengæld forsøger de at udvise fleksibilitet – for eksempel over for en medarbejder, der altid melder sig syg om mandagen. »Hvis der er nogle, der har svært ved at møde ind mandag morgen og derfor er fraværende mandag morgen, så handler det måske om, at den medarbejder skal have aftenvagten mandag. Vi vil gerne være med til at finde en løsning, men løsningen er jo ikke, at man er syg,« fortæller Martin Nordentoft Rasmussen. Centerlederen påpeger, at der i alles interesse at nedbringe sygefraværet, og at de derfor gerne vil være så fleksible som muligt. »Men man får også løn for at gå på arbejde, så de bliver nødt til at være aktive medspillere og sige, at de gerne vil det her. Det nytter ikke noget, at de bare ikke kommer på arbejde.«",
        "metadata": {
            "source": "https://www.berlingske.dk/politik/saadan-har-de-nedbragt-sygefravaeret-blandt-sosuer-loesningen-er-jo-ikke",
            "image_url": "https://berlingske.bmcdn.dk/media/cache/resolve/image_x_large/image/177/1779880/24670192-greve-kommune-er-stolte-af-deres-indsats-for-at-ne.jpg",
            "publication_time": "Torsdag d. 28. marts 2024, kl. 19.44",
            "author": "Mia Gleerup Fallentin",
            "related_links": [],
            "attachments": []
        }
    }
}