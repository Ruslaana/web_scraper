{
    "version": "1.0",
    "document": {
        "id": 14477,
        "title": "Det er onkelhumorens totale triumf: Ørkenens sønner lægger os ned",
        "content": "Hvis nogen skulle tro, at tidsånden har taget modet og pippet fra de uartige logebrødre i Ørkenens sønner, kan de godt tro om. Alt er ved det gamle, ovenikøbet det endnu ældre, for løbende koketterer logebrødrene med, at de efter 30 år på scenen ikke er, hvad de har været. Det er muligt. Til gengæld er de så meget mere, har man lyst til at tilføje, i deres nye forestilling, »Fingeren på pølsen«. En titel, der skal udtales med let fransk accent, for denne gang er det byerne by, Paris, der er undskyldningen og omdrejningspunktet for pjank og pjat. De har stadig deres helt særlige blanding af alt andet end tilfældig spex og spas, skideskægge crazykomiske parodikomedier og vandede vittigheder. Og så naturligvis de sange, der ikke sjældent tager afsæt i alt det hemmelige frække. Hvad de sidste angår, er det ikke, fordi de fire logebrødre ikke har registreret, at der foregår noget ude i verden, der måske kunne true deres let lumre, men hyleskægge frisind fra syd for bæltestedet. Hør bare, hvad de synger hen mod slutningen i det, der ender med at blive en altfavnende glæde ved seksuallivets og den seksuelle identitets muligheder og velsignelser på melodien til Cole Porters »C’est magnifique«: »Gå ud på sjov, men husk at spørg’ om lov.« Ingen går grædende hjem. Det skulle da lige være af grin. Ørkenens sønner er onkelhumorens totale triumf. Glæden ved et fjoget ordspil, fornøjelsen ved kitschede indslag – herunder reklamefilm med en ung Per Pallesen i brusebadet og en skummende Ghita Nørby, der sælger Lux-sæbe. For slet ikke at tale om stumfilmparodier på lidt af hvert, herunder »Mission Impossible« – på jagt efter Irma-pigen – og »Stjernekrigen«. Jo galere, jo bedre. Jo, de slipper af sted med det hele. Også det frække. Også det, der er, hvad det ligner: Fire midaldrende mænd, der synger en uartig sang om, hvad de godt kunne tænke sig at gøre ved en ung, kvindelig publikummer, hentet op på scenen. Noget, der kan forarge nogen? Noget, det kunne krænke? Overhovedet ikke. De benytter sig af det middel, der i øvrigt får alt det andet i forestillingen til at lykkes: Charmen, uskyldigheden midt i det uartige. En gammeldags Hudibras-glæde ved kærlighedens mysterier. Uartigt? Jo da. Sjofelt? Ikke noget, der ligner. I år er det franske fristelser, der er på programmet i nogle af de sketches, der mest af alt handler om at servere vandede vittigheder i et furiøst tempo.Fold sammenLæs mereFoto: Søren Kuhn. Sammen med Ørkenens sønner fryder man sig over den konstante, livsbekræftende leg med det frække, der ikke rigtig kan kontrolleres, der går sine egne veje og vildveje, og som kan eksplodere når som helst. Som når Niels Olsens bryske logebror nærmest i et anfald af protest mod tidens nysnerperi holder brandtale mod bornertheden, der truer logens faste besværgelse »Fisse, fisse, fez, fez«: »Der er intet krænkende ved det gode gamle danske ord fisse … Jeg får lyst til at sige det igen: Fisse, fisse, fisse, fisse.« Klarere kan det vist ikke siges. Hvorefter han naturligvis bare bryder ud i sangen »Jeg ta'r’ min pik ud af dig« på melodi af Cole Porters – der var han igen – »I Get a Kick Out of You«. Hvem af de fire på scenen, suppleret af musikeren Thomas Skovgaard, er den mest uimodståelige? Man kan ikke helt bestemme sig. Er detHenrik Koefoedmed den vidunderligt henkastede replik, den diskrete, men effektive figurtegning, der ikke mindst giver hans kvindelige figurer et skær af forbløffende poesi midt i det hele? Er det Niels Olsen med den edderspændte parathed, den iboende galskab og den mobile mimik? Er detSøren Pilmarkmed den jazzede musikalitet og vævre elegance? Er detAsger Reher, sidst, men til gengæld mindst, med den uforfængelige villighed til alt forefaldende og det uimodståelige her-kommer-jeg-smil, hver gang han entrerer scenen – ikke mindst som publikumsfavoritten og gasmesteren Fjærtomanen, fordøjelsessystemets svar på Indiana Jones? Det er ikke lige til at afgøre. Men hvorfor vælge? Det arbejdende fællesskab Ørkenens sønner komplementerer hinanden i en sådan grad, at den ene starter, hvor den anden holder op. Herlige hver for sig, ikke til at stå for sammen. Fire solister, der har fundet melodien. Den rene harmoni, også når de ikke synger. Og så er vi fremme ved hele hemmeligheden ved Ørkenens sønner. Det er entusiasmen, glæden, der driver værket. Den smittende og befriende fornemmelse af, at tilværelse i bund og grund er absurd. At verden er, om ikke et bedre sted at være, så i hvert fald et sjovere sted at befinde sig, hvis man kan se det sjove i det, der dybest set ikke er nogen mening med. Eller sagt på en anden måde: Hellere dø af grin end slet ikke at dø. Parret med et særligt blik for menneskelig dårskab, alles fejlbarlighed, sådan som de selv ævler og kævler deroppe på scenen i de mange gruppedynamiske småtragedier, der hele tiden udspiller sig foran publikum i den evige flirt med den kaotiske mangel på professionalisme, som kun kan lade sig gøre, hvis man er alt det modsatte. Sidste kapitel i kampen om Gyllegården: Henrik Koefoed og Søren Pilmark.Fold sammenLæs mereFoto: Søren Kuhn. En forståelse, der altså også udbredes til en accept af seksualdriftens utæmmelighed i de mere eller mindre uartige tekster på gamle omkvæd, de diverterer med, når de samles om mikrofonen. Hvis det da ikke handler om alderdommens svækkede evner med omkvædet: »Prostata, prostata. Den bli’r større dag for dag!« Der bør succesen i teltet også blive. Meget større, altså. Her er der fez og ballade, stemning og fez! Her er der ingen grænser for det sjove. Det er nyttesløst at kæmpe imod, giver ingen mening at krydse arme og ben. Først lægger de os ned, de slubberter, så rejser de os op. Stående applaus, fælles rejsning til alle. »Ørkenens sønner – Fingeren på pølsen«. Tekst og idé: Niels Olsen, Søren Pilmark, Asger Reher, Henrik Koefoed. Instruktion og scenografi: Søren Pilmark. Guitarist: Troels Skovgaard. Cirkusrevyens telt, Dyrehavsbakken, til 16. december. Derefter turné i hele landet.",
        "metadata": {
            "source": "https://www.berlingske.dk/scene/det-er-onkelhumorens-totale-triumf-oerkenens-soenner-laegger-os-ned",
            "image_url": "https://berlingske.bmcdn.dk/media/cache/resolve/image_x_large_vertical/image/173/1732780/24564775-fez-i-kasketten-asger-reher-henrik-koefoed-sre.jpg",
            "publication_time": "Fredag d. 03. november 2023, kl. 15.30",
            "author": "Jakob Steen Olsen",
            "related_links": [],
            "attachments": []
        }
    }
}