{
    "version": "1.0",
    "document": {
        "id": 12449,
        "title": "Løjtnanten skal holde sammen på reklamegigant efter skandale",
        "content": "Det har længe heddet sig, at reklamegiganten WPP er så meget grundlæggeren Sir Martin Sorrells værk, at ingen andre kunne holde sammen på den mægtige størrelse, der omfatter omkring 400 forskellige selskaber over hele kloden. Siden april i år, daSorrell ret pludseligt forlod WPPefter en skandale om formodet misbrug af virksomhedens midler og verbal chikane af medarbejdere, har den bold hængt oppe i luften. Kan én mand tage over efter reklamelegenden Sorrell? Bliver WPP splittet op? Og er tiden i det hele taget løbet fra den slags mastodonter? Men bolden er nu landet i hænderne på en veteran, som er overbevist om, at ja, han kan holde sammen på det hele. Nej, WPP bliver ikke splittet op, og nej, reklamegiganternes tid er ikke omme. Navnet er Mark Read, og han var en klar intern favorit til jobbet. Den 51-årige brite har styret WPP siden april, men delt ansvaret med kollegaen Andrew Scott i en struktur, der på forhånd var aftalt med bestyrelsen for det tilfælde, at Sir Martin »blev kørt over af en bus«, som man sagde. I sidste ende var det en anden slags bus, der kørte Sir Martin over. Grundlæggeren af WPP, Sir Martin Sorrell, har selv som 73-årig ikke opgivet reklamebranchen, siden han forlod livsværket. Han er nu i færd med at opbygge en ny reklamegruppe. Billedet er fra Cannes Lions-festivalen i Frankrig i juni 2018 få dage efter den årlige generalforsamling i WPP.Fold sammenLæs mereFoto: Eric Gaillard / REUTERS / Ritzau Scanpix. Under Sorrell, der er kendt for at mikrolede med en arbejdsnarkomans udholdenhed og et til tider iltert temperament, blev de mange selskaber typisk topstyret som selvstændige enheder. Men Mark Read er en ganske anden type, der hellere uddelegerer og arbejder på tværs med et langt mere underspillet temperament. For Read er løsningen på WPPs udfordringer ikke at splitte op. »Det drejer sig ikke om at smide barnet ud med badevandet,«sagde han efter udnævnelsen. Sagen er at integrere bedre. Og det har han allerede vist, at han kan. Som chef for det WPP-ejede digitale bureau Wunderman, der står for et af reklamegigantens største forretningsområder, fik han samling på over 10.000 mennesker fordelt på 200 afdelinger i 70 forskellige lande, og han udvidede Wunderman betydeligt. Inden da var det også Mark Read, der for alvor hev WPP ind i den digitale tidsalder, som har bragt nye mægtige rivaler i specielt Google og Facebook. »Kort sagt er han en CEO af det 21. århundrede,«erklærede bestyrelsesformanden Roberto Quarta, da udnævnelsen til topchef blev bekræftet.  Very proud to be given the chance to lead@WPPwith our fantastic people and clients. Time to update my twitter profile! Det var Mark Read selv, der som helt nyuddannet skrev til Martin Sorrell og bad om et job. Året var 1989, og selvom han undervejs også har arbejdet andre steder, blev han hurtigt betragtet som en af Sorrells nærmeste løjtnanter. I 2018 er det nu Sir Martin, der har skrevet og lykønsket, omend grundlæggeren stadig mener, at det havde været bedre at fortsætte med den tomands-struktur, der siden april har styret WPP. Andrew Scott bliver i øvrigt som driftsdirektør og nummer to i hierarkiet. Han og Mark Read har arbejdet sammen i årevis og siges at være nære venner, og allerede i april tog de fat på en større gennemgang af hele WPP. Somiagttagerespydigt har bemærket, adskiller Mark Read sig også på ét andet markant punkt fra grundlæggeren: Mens Sir Martin ofte var i skudlinjen for at tjene fyrsteligt, selv når det gik skidt for WPP, kommer Mark Read maksimalt til at tjene under det halve af Sir Martins løn før afgangen. FAKTABLÅ BOG: MARK READ -  Økonomen der blev reklamemandMark Read er 51 år og født i London. Hans far drev egen virksomhed, mens hans mor var tandlæge.Han læste økonomi på Cambridge og Harvard, men havde øje for reklamebranchen og startede i 1989 hos WPP som nyuddannet, oprindelig med fokus på investorrelationer og forretningsudvikling, og herunder et år hos det WPP-ejede Ogilvy & Mather. Undervejs tog han en MBA på INSEAD.Derefter skiftede han til konsulentfirmaet Booz Allen Hamilton med fokus på medie- og underholdningssektoren, før han i 1999 startede firmaet WebRewards med fokus på digitale kundeloyalitetsprogrammer. Firmaet blev i 2001 solgt til Bertelsmann.I 2002 vendte han tilbage til WPP, bl.a. som chef for WPP Digital og senere strategichef for WPP. I 2015 blev han chef for det digitale reklamebureau Wunderman.I april 2018 blev han og Andrew Scott konstituerede topchefer i en delt struktur frem til 3. september, da Mark Read blev bekræftet som WPPs nye topchef.WPP er verdens største reklamegruppe og omfatter bl.a. bureauerne Ogilvy & Mather, J Walter Thompson (JWT), Kanter, Grey og GroupM.Mark Read er gift og har to børn og er bosat i London. Han siges at være vinkender.Kilder: WPP.com, wunderman.com, The Daily Telegraph, Reuters, Forbes, campaignlive.co.uk, Wall Street Journal, Ad Age, The Guardian, Financial Times, digiday.com.FOLD UD ",
        "metadata": {
            "source": "https://www.berlingske.dk/virksomheder/loejtnanten-skal-holde-sammen-paa-reklamegigant-efter-skandale",
            "image_url": "https://berlingske.bmcdn.dk/media/cache/resolve/image_x_large_vertical/image/98/981238/22049070-advertising-gdpr.jpg",
            "publication_time": "Tirsdag d. 11. september 2018, kl. 16.20",
            "author": "Bibi Christensen",
            "related_links": [],
            "attachments": []
        }
    }
}