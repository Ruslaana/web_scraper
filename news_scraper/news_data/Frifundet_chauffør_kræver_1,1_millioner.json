{
    "version": "1.0",
    "document": {
        "id": 19691,
        "title": "Frifundet chauffør kræver 1,1 millioner",
        "content": "I 16 måneder sad en københavnsk taxichauffør i fængsel for et drab, som han ikke havde deltaget i, og nu vil han have oprejsning. Kravet lyder på 1,1 millioner kroner, oplyser hans advokat, Thorkild Høyer. Under det langvarige ophold i tre forskellige fængsler har manden fået medicin mod angst og uro.  Han brød grædende sammen, da et enigt nævningeting i Retten på Frederiksberg for nylig frifandt ham for drabet på Olcay Ünal, der var en nær ven af flere Hells Angels-medlemmer. Han havde angivet den medtiltalte 25-årige Thomas Beck Sørensen, der fik fængsel i 15 år. Forbrydelsen skete på fortovet på Theklavej 4. juli sidste år. Olcay Ünal blev lokket til stedet, hvor flere var samlet for at mindes, at en anden mand et par dage forinden var blevet likvideret ved Christiania. Ünal var iført skudsikker vest, men overlevede ikke de 10 skud.  Chaufføren havde kørt offeret frem til Theklavej, og straks efter skyderiet kørte han væk med Sørensen på forsædet. Retten fastslog om frifindelsen, at det ikke kunne afvises, at chaufføren havde følt sig truet til at tage drabsmanden med som passager. Efter at have sat Sørensen af ringede chaufføren hulkende til 112 og fortalte, hvad der var sket. Det dramatiske opkald blev afspillet under retssagen, og det var tydeligt, at han var skræmt fra vid og sans. - Jeg er bange for, at de nakker mig, lød det.  Fængslingen førte til, at den 28-årige mands familieforhold hænger i laser. Og efter løsladelsen er han fortsat i behandling, fordi han er psykisk mærket af sagen. Kravet skyldes dels tabt arbejdsfortjeneste på 345.000 kroner, dels 787.000 kroner som erstatning for de mange måneder bag tremmer. /ritzau/",
        "metadata": {
            "source": "https://www.berlingske.dk/nyheder/frifundet-chauffoer-kraever-11-millioner",
            "image_url": "https://berlingske.bmcdn.dk/media/cache/resolve/image_x_large/image/81/812275/3336701-drab-theklavej.jpg",
            "publication_time": "Fredag d. 26. november 2010, kl. 11.26",
            "author": null,
            "related_links": [],
            "attachments": []
        }
    }
}