{
    "version": "1.0",
    "document": {
        "id": 8905,
        "title": "Konflikten har ulmet længe i Enhedslisten. Nu kan et historisk opgør være på vej",
        "content": "Der lægges op til et historisk opgør i Enhedslisten. Således kan en mere eksklusionsvenlig linje blive den foreløbige kulmination på det interne opgør, der længe har ulmet i venstrefløjspartiet. Det skriverJyllands-PostenogWeekendavisenpå baggrund af et internt debatforum og et internt dokument. Det interne dokument, som Jyllands-Posten er i besiddelse af, er underskrevet af 17 af de 25 medlemmer af Enhedslistens hovedbestyrelse. Blandt andet har folketingsmedlemmet Rosa Lund og europaparlamentariker Per Clausen underskrevet dokumentet, der lægger op til, at det skal være nemmere at ekskludere medlemmer fra partiet. De 17 medunderskrivere foreslår således en vedtægtsændring, så det fremover kun kræver 2/3-flertal blandt hovedbestyrelsens medlemmer, hvis man vil ekskludere et medlem. AfEnhedslistens vedtægterfremgår det, at man på nuværende tidspunkt skal bruge 5/6-flertal, hvis man vil ekskludere et medlem. Forslaget skal behandles på et eventuelt ekstraordinært årsmøde i partiet, som underskriverne ønsker, at hovedbestyrelsen indkalder til. Berlingske har forgæves forsøgt at få indsigt i det interne dokument. Ingen af medunderskriverne ønsker at drøfte sagen, da det betragtes som et »internt anliggende«, som ikke skal føres gennem pressen. Nogle medier har dog fået adgang til Enhedslistens interne medlemsforum, hvor det ligeledes spidser til. Således har Københavns teknik- og miljøborgmester, Line Barfoed, ifølge Weekendavisen raslet med sablen over for de fraktioner af Enhedslisten, som ikke støtter partitoppens politiske linje. »Vores søsterpartier i de nordiske lande har forskellige former for fraktionsforbud og tydeligere regler for eksklusion, end vi har i Enhedslisten,« skriver Line Barfoed ifølge Weekendavisen på det interne forum: »Det kan være, det også bliver nødvendigt for Enhedslisten. For den nuværende situation er hvert fald for mig at se uholdbar.« Det interne opgør skyldes i særlig grad enkelte medlemmer og mindre fraktioner af partiet, som offentligt har udtalt sympati for den palæstinensiske gruppe DFLP, somdeltog i terrorangrebetmod Israel den 7. oktober og har forbindelser til terrorgruppen PFLP. Enhedslisten har i en årrække haft et samarbejde med DFLP, men afbrød det, da det kom frem, at gruppen havde deltaget i angrebet. Opgøret har ulmet længe og kommer i særlig grad på baggrund af artikler bragt i B.T. Blandt andet har mediet interviewet medlemmer af Enhedslistens bagland, derudtrykker sympatifor Hamas ogPFLP. Desuden er den interne fraktion Rødt Venstre gået direkte imod partilinjen og harudtrykt støttetil DFLP. Det har fået Enhedslistens leder, politisk ordfører Pelle Dragsted, til at lange ud efter partifællerne og opfordre dem til at melde sig ud af partiet. »Det, der foregik den 7. oktober, var en massakre mod helt uskyldige, civile israelere. Hvis man på nogen måde forsvarer det eller de organisationer, der deltog, så er man fuldstændig i strid med, hvad Enhedslisten står for, og så hører man ikke hjemme i Enhedslisten,« har han sagt i et interview medDagbladet Information. På Enhedslistens interne forum har også den tidligere politiske ordfører Mai Villadsen kritiseret de dele af partiet, der er i karambolage med partilinjen. »Det er så skadeligt for vores kamp for et frit Palæstina, at vi konstant skal bruge kræfter på disse negative historier – frem for det offensive og proaktive arbejde. Og det er skadeligt for vores parti helt generelt og mulighed for at vinde tillid hos flere,« skrev hun ifølgeB.T.i september.  Og uroen har bredt sig i sådan en grad, at et af Enhedslistens kommunalbestyrelsesmedlemmer på Frederiksberg, Rasmus Holme Nielsen, har søgt om orlov fra sit hverv som politiker for at hellige sig arbejdet som ansvarlig for partiets forretningsudvalg. »Når jeg ser mig nødsaget til at tage midlertidig orlov fra arbejdet på rådhuset, så skyldes det, at mit elskede parti står i et ekstraordinært stormvejr, som mindretalsgrupperingen Rødt Venstre har bragt os i,« skrev han for nylig i et opslag påFacebook: »Det er et stormvejr, som jeg står lige midt i, hvorfor mit arbejde som ansvarlig for Enhedslistens forretningsudvalg kommer til at kræve mere end min fulde opmærksomhed i den kommende tid.« Søndag skal partiets hovedbestyrelse mødes og tage stilling til ønsket om at indkalde til et ekstraordinært årsmøde.",
        "metadata": {
            "source": "https://www.berlingske.dk/politik/konflikten-har-ulmet-laenge-i-enhedslisten-nu-kan-et-historisk-opgoer",
            "image_url": "https://berlingske.bmcdn.dk/media/cache/resolve/image_x_large/image/185/1856445/24830162-politisk-ordfrer-pelle-dragsted-el-har-flere-ga.jpg",
            "publication_time": "Lørdag d. 09. november 2024, kl. 11.45",
            "author": "Albert Søgaard Thomsen",
            "related_links": [],
            "attachments": []
        }
    }
}