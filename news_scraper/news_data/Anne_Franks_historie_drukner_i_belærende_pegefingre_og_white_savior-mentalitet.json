{
    "version": "1.0",
    "document": {
        "id": 7876,
        "title": "Anne Franks historie drukner i belærende pegefingre og white savior-mentalitet",
        "content": "Historien om Anne Frank og hendes dagbog er endog overordentlig velkendt. Og dramatiseret utallige gange både på film, tv og teater. Men det bliver det jo ikke en mindre vigtig historie af, og måske er tiden kommet til at fortælle den på en ny måde. Og i princippet kunne Ari Folman, der stod bag den fremragende animerede dokumentarfilm »Waltz With Bashir«, sagtens være den helt rette mand til at gøre det. Det lykkes bare ikke rigtigt for ham med den ligeledes animerede »Hvor er Anne Frank«. »Hvor er Anne Frank« er smukt animeret, men både rodet og uelegant fortalt. Foto: Angel FilmsFold sammenLæs mere Anne Franks dagbog, som hun skrev fra 1942 til 1944, mens hun og hendes familie gemte sig for nazisterne i Amsterdam, er henvendt til den fiktive veninde Kitty. I filmen bliver selvsamme Kitty vakt til live i nutidens Amsterdam uden at vide, hvad der er blevet af Anne Frank. Hun begiver sig ud i byen for at opklare sagen. Når Kitty så læser i den berømte dagbog, bliver hun transporteret tilbage til 40erne og er sammen med Anne Frank, der lever i skjul på loftet på Prinsengracht. Og endelig er der et tredje spor, hvor Anne Franks fantasier kommer til live. I nutiden er Kitty i øvrigt usynlig, så længe hun er på Anne Frank-museet, men kan godt ses af andre mennesker udenfor. Til gengæld er hun ved at forsvinde, hvis hun kommer for langt væk fra dagbogen. Og hun møder forresten også en ung lommetyv ved navn Peter, som hun bliver forelsket i. Det er med et pænt ord … ujævnt. »En rodebutik« er måske mere dækkende. Scenerne med Anne Frank og hendes familie er stærke, mens Kittys jagt på sandheden (som vi allesammen kender) i nutiden er temmelig uinteressant, og elementerne af magisk realisme føles unødvendige. Samtidig er det ret svært at regne ud, hvem filmen er henvendt til. Censuren siger, at børn fra 11 år kan se med, men børn kunne måske med fordel have fået Anne Franks historie serveret mere lige ud ad landevejen, det er den rigelig stærk til. Og voksne vil formentlig finde filmen både banal og belærende – især mod slutningen, hvor der drages paralleller til nutidens flygtningeproblematikker. Anne Franks fiktive veninde Kitty bliver vakt til live i nutidens Amsterdam og begiver sig ud for at finde ud af, hvad der er sket med Anne. Det er ... ikke så spændende. Foto: Angel FilmsFold sammenLæs mere At vi skal behandle flygtninge ordentligt er bestemt en fuldstændigt valid og udmærket pointe, men koblingen mellem Anne Frank og samme budskab er virkelig ikke særligt elegant. Det pynter heller ikke på sagerne, at den kridhvide Kitty til sidst redder en masse brune flygtninge fra at blive tvangsdeporteret på en måde, der lugter ret meget afwhitesavior-tankegang. »Hvor er Anne Frank«. Animation, 99 minutter. Instruktion: Ari Folman. Med: Kristine Maren Boas, Nora Balck Sørensen, Karoline Hamm, Zaki Nobel (stemmer) m.fl. Premiere 29. september i biografer landet over. Vises med både dansk og engelsk tale.",
        "metadata": {
            "source": "https://www.berlingske.dk/skaerm/anne-franks-historie-drukner-i-belaerende-pegefingre-og-white-savior",
            "image_url": null,
            "publication_time": "Torsdag d. 29. september 2022, kl. 18.14",
            "author": null,
            "related_links": [],
            "attachments": []
        }
    }
}