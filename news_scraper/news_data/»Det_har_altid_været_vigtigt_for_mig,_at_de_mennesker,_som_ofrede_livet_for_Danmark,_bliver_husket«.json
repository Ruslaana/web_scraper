{
    "version": "1.0",
    "document": {
        "id": 17950,
        "title": "»Det har altid været vigtigt for mig, at de mennesker, som ofrede livet for Danmark, bliver husket«",
        "content": "Hvad er dit mest værdifulde minde? »Det er ikke et personligt minde, men det er et minde, jeg finder, det er vigtigt, at vi alle holder i hævd. Nemlig mindet om alle dem, der kæmpede for at gøre Danmark frit under Anden Verdenskrig. Derfor har jeg i årene, efter at jeg forlod Kongehuset, brugt meget af min tid som formand for Frihedskampens Mindefond. Vi har haft et stort arbejde med at lave Mindelunden, som jo var det sted, hvor modstandsbevægelsens folk blev henrettet af tyskerne, til en mindelund for hele den danske frihedskamp 1940-45. Modstandsbevægelsen opererede med sabotager i Danmark og modtog våben til at kæmpe mod tyskerne. Men der var også flere end 6.000 søfolk, som 9. april 1940 i stedet for at søge dansk havn valgte at sejle til England for at kæmpe på engelsk side. Disse skibe sejlede hele krigen under engelsk flag. 2.000 krigssejlere mistede livet, og for dem har vi rejst et meget smukt mindesmærke. Og så har vi netop indviet et nyt monument for de danske soldater, som faldt dels 9. april 1940, dels under augustoprøret i 1943 og i allieret tjeneste under krigen. Det har altid været vigtigt for mig, at de mennesker, som dengang ofrede livet, bliver husket – især af de nye generationer. Derfor laver vi også et formidlingscenter i Mindelunden, hvor skoleklasser kan få ordentlig besked. Næste år fejrer vi 75 året for befrielsen 4. maj – det glæder jeg mig meget til at være med til at arrangere.« Christian Eugen-Olsen ledsager dronning Margrethe ved afsløringen i 2017 af et nyt mindesmærke for de danske krigssejlere under Anden Verdenskrig.Fold sammenLæs mereFoto: Mads Claus Rasmussen. Hvad er det nærmeste, du selv har været på at dø? »Det var faktisk netop 4. maj 1945. Jeg var fire år og havde samme eftermiddag fået taget både mandler og polypper, så jeg lå i sengen og glædede mig til den is, jeg havde fået lovet. Men da frihedsbudskabet kom, blev hele huset på et øjeblik tømt for mennesker, de var alle sammen pist væk, og jeg lå der mutters alene. Og så ville uheldet, at der stødte en dobbeltsidig lungebetændelse til min sygdom, og jeg lå nærmest i vildelse. Heldigvis var min mor kvik nok til at tage ind på Dagmarhus, som på det tidspunkt var besat af englænderne, og der fik hun udleveret noget penicillin, som reddede mit liv.« Christian Eugen-Olsen som vi måske bedst kender ham, i fuldt ceremonimester-ornat – her på vej til audiens hos Dronningen i 2016.Fold sammenLæs mereFoto: Bjarne Luthcke. Hvis du kunne skrive din egen nekrolog, hvad skulle der så stå i den? »Det er jo ikke mig, der skal skrive den slags – jeg er en beskeden person og bryder mig ikke om at komme med store floskler om mig selv. Men hvis jeg skal foreslå noget, så må det blive: »Han tjente loyalt«. Det er nok det, der beskriver mig bedst. I hele mit professionelle liv har jeg altid været ansat på måder, hvor jeg har tjent andre. Først i forsvaret og siden i mine mange år ved hoffet. Loyalitet er en værdi, jeg sætter meget stor pris på, og jeg har altid bestræbt mig på at være 100 procent loyal.« Hvad må man ikke udsætte dig for? »Uberettiget kritik. Altså kritisere mig for noget, som enten ikke er rigtigt, eller som jeg ikke har gjort. Nogle gange kan man være i en situation, hvor man er forhindret i at forklare eller forsvare sig. Og når løbet først er kørt, kan det være svært at få tingene verificeret bagefter.« Hvordan overvinder man bedst skuffelse? »Ved at gøre op med sig selv, hvorfor man er skuffet, og hvordan man kommer videre. Og så har jeg lært at sige til mig selv: »Stop! Nu er det slut, nu vil jeg ikke tænke mere over det!« For ellers kan man blive ved med at tænke og tænke og blive mere ked af det. Og det er ikke sundt. Kroppen har bedre af, at man er glad.« »Loyalitet er en værdi, jeg sætter meget stor pris på, og jeg har altid bestræbt mig på at være 100 procent loyal,« siger Christian Eugen-Olsen om sit mangeårige virke først i Forsvaret og siden som Dronningens ceremonimester.Fold sammenLæs mereFoto: Maria Albrechtsen Mortensen. Er der nogen, du har lyst til at sige undskyld til? »Jeg holder meget af ironi. Det kan nogle forstå – og andre slet ikke. Under en middag skulle jeg holde tale for værtinden og takke for det helt fantastiske måltid – bl.a. en meget lækker paté. Og så sagde jeg: »Det var en vidunderlig leverpostej, du havde lavet.« Folk grinede – men på vej ud, kom en dame hen til mig og sagde: »Hvis man ikke kan sige noget pænt, skal man slet ikke sige noget.« Hun havde overhovedet ikke forstået, hvad jeg mente. Ironi er et farligt redskab, som man let kan komme galt af sted med. De gange, jeg er blevet klar over det, har jeg selvfølgelig skyndt mig at sige undskyld. Men der skal nok være nogen derude, som jeg skylder en undskyldning.«  Hvad er det mest luksuriøse, du nogensinde har købt til dig selv? »Det er en sportsvogn. En BMW Z3 Roadster med kaleche. Egentlig var det min kones gave til mig for tre år siden, da jeg fyldte 75 år. Men det var jo noget, jeg selv havde ønsket mig. Det er nok typisk, når man bliver lidt ældre, at man gerne vil have noget, som man ikke tidligere har haft råd til. Og jeg nyder at køre i den om sommeren. Farven er Boston Green, en meget speciel farve, som kun er lavet til BMW Z3. Og den er så lav, at man virkelig kan mærke, hvordan stenene ligger på vejen, når man kører i den.« FAKTABagom Christian Eugen-OlsenChristian Eugen-Olsen er 78 år. Han er barnebarn den danske filmpioner og grundlægger af Nordisk Film, Ole Olsen.Selv blev Christian Eugen-Olsen uddannet i forsvaret, hvor han nåede rang af oberstløjtnant i Den Kongelige Livgarde.Som ceremonimester for dronning Margrethe 1990-2012 har han arrangeret statsbesøg for regentparret over det meste af verden og herhjemme stået i spidsen for en lang række officielle besøg og store begivenheder i Kongehuset, bl.a. prins Joachim og prinsesse Alexandras bryllup i 1995, besøg af Sydafrikas præsident Nelson Mandela i 1999, dronning Ingrids begravelse i 2000, kronprins Frederik og kronprinsesse Marys bryllup i 2004 samt dronning Margrethes 25 og 40 års regeringsjubilæer i 1997 og 2012.Efter pensioneringen fra hoffet har Christian Eugen-Olsen fortsat et aktivt liv som foredragsholder, medlem af en række bestyrelser og som hyppig kommentator i TV-studiet ved officielle begivenheder i Kongehuset.Han er også en ivrig jazzpianist og orkesterleder for sit band, Up-Town.Han og hustruen Birgitte har kendt hinanden, siden de var 16 og 17 år. De har to børn og fem børnebørn.FOLD UD Christian Eugen-Olsen er 78 år. Han er barnebarn den danske filmpioner og grundlægger af Nordisk Film, Ole Olsen. Selv blev Christian Eugen-Olsen uddannet i forsvaret, hvor han nåede rang af oberstløjtnant i Den Kongelige Livgarde. Som ceremonimester for dronning Margrethe 1990-2012 har han arrangeret statsbesøg for regentparret over det meste af verden og herhjemme stået i spidsen for en lang række officielle besøg og store begivenheder i Kongehuset, bl.a. prins Joachim og prinsesse Alexandras bryllup i 1995, besøg af Sydafrikas præsident Nelson Mandela i 1999, dronning Ingrids begravelse i 2000, kronprins Frederik og kronprinsesse Marys bryllup i 2004 samt dronning Margrethes 25 og 40 års regeringsjubilæer i 1997 og 2012. Efter pensioneringen fra hoffet har Christian Eugen-Olsen fortsat et aktivt liv som foredragsholder, medlem af en række bestyrelser og som hyppig kommentator i TV-studiet ved officielle begivenheder i Kongehuset. Han er også en ivrig jazzpianist og orkesterleder for sit band, Up-Town. Han og hustruen Birgitte har kendt hinanden, siden de var 16 og 17 år. De har to børn og fem børnebørn. Christian Eugen-Olsen taler som formand for Frihedskampens Mindefond ved en ceremoni i Mindelunden.Fold sammenLæs mereFoto: Niels Christian Vilmann.",
        "metadata": {
            "source": "https://www.berlingske.dk/kultur/det-har-altid-vaeret-vigtigt-for-mig-at-de-mennesker-som-ofrede-livet-for",
            "image_url": "https://berlingske.bmcdn.dk/media/cache/resolve/image_x_large/image/120/1206368/23180306-.jpg",
            "publication_time": "Søndag d. 06. oktober 2019, kl. 20.30",
            "author": "Trine Munk-Petersen",
            "related_links": [],
            "attachments": []
        }
    }
}