{
    "version": "1.0",
    "document": {
        "id": 11456,
        "title": "»Revyperler« er balsam for flossede nerver",
        "content": "Ærlighed varer længst. Det gælder i livet, såvel som på scenen. Det er netop ærligheden og kærligheden, der luner så dejligt i årets udgave af den nostalgiske revy »Revyperler« i ferieidyllen Rødvig på Stevns. Scenen er ikke meget i det, der velsagtens gennem årene har været en lidt slidt festsal på et provinshotel. Men revyen har en varme, som forplanter sig. Den er - tør man næsten sige det? - hyggelig. Den er ganske enkelt balsamisk i en træls tid med uro og flossede nerver. En lille lykkepille for dem, der ved, der var en verden i går.  Den gør sig ikke ud for mere, end den er, men forlader sig trygt på sine medvirkendes og smittende glæde ved at stå der. Bamsede Max Hansen, der også har intrueret med sikker hånd, har fået den stille, »følte« vise som sit signum: at synge PHs gamle memento mori »I dit korte liv«, så man orker lytter efter, er faktisk lidt af en bedrift. Kasper Gattrup er en motor, sikrere og sikrere i sine virkemidler, hvad enten det er det fjottede eller det forslagne gadedrengefrække, der skal doseres.  Christine Gaski bidrager hele vejen igennem med skælmsk pigesødme, mens Anne Karin Broberg igen demonstrerer, hvorfor revyen elsker hende. Ikke mindst i et par skønne genbrugsmonologer tager hun kegler med en særlig uelskværdig humorforladthed, der bliver stor humor. Og hendes uforfængelighed sender hende ind i stramt trikot som domptør i et kanonkongenummer med Christine Gaski som offer. Anne Karin Broberg er jo ikke rigtig klog, og vi elsker hende for det. En revydiva af rang.  »Revyperler« har det som bekendt sit særkende at dykke ned i posen med gamle revynumre. Glemmer dy, så husker vi.  Men efterhånden har den blødt op på sit stramt tilbageskuende koncept. Så meget guld er der trods alt ikke i den gamle revyskat, og klogeligt har den pudset lidt op på nogle af teksterne. Andre er hentet fra en overskuelig fortid, ligesom de medvirkende også selv bidrager med nyt. Det nostalgiske er efterhånden en accent. En ekstra charme. Et lille pust fra en tid, der ikke vender tilbage. »Revyperler 2017«. Kulturhuset Harmonien, Rødvig, Stevns. Til 12. august. ",
        "metadata": {
            "source": "https://www.berlingske.dk/kultur/revyperler-er-balsam-for-flossede-nerver",
            "image_url": "https://berlingske.bmcdn.dk/media/cache/resolve/image_x_large/image/14/140963/17790385-revyperler.jpg",
            "publication_time": "Fredag d. 07. juli 2017, kl. 12.09",
            "author": "Jakob Steen Olsen",
            "related_links": [],
            "attachments": []
        }
    }
}