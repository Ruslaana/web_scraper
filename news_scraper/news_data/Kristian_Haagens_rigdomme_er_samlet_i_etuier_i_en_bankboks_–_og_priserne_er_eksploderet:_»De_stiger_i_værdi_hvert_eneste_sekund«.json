{
    "version": "1.0",
    "document": {
        "id": 11888,
        "title": "Kristian Haagens rigdomme er samlet i etuier i en bankboks – og priserne er eksploderet: »De stiger i værdi hvert eneste sekund«",
        "content": "Kristian Haagen har været i bankboksen her til formiddag. Han har nu et saligt blik i øjnene bag de kraftige Ray-Ban-briller, for i hænderne har han et af sine hjembragte etuier, dette af tykt læder. Det lynes gelinde op, og ét for ét bliver indholdet i det lille, klaustrofobiske rum ramt af solstråler, som projiceres op på væggen som små, hvide skudhuller. Et Rolex Daytona … et Rolex Submariner … et Rolex Sea-Dweller og (nok feltmarskalen i kvartetten) et Rolex GMT, »Pepsi-versionen«, med den blå og røde drejekrans. Kristian Haagen gemmer sine ure i træ- og læderetuier, der lever et ensformigt liv i en boks bag tykke bankmure. Men han går med dem. De luftes. Når han eksempelvis skal se en krigsfilm på Netflix, sidder han med et Rolex GMT Master fra 1968, der engang tilhørte barndomshelten Jan Stage.Fold sammenLæs mereFoto: Thomas Lekfeldt. Endelig befriet fra »deres absurd kedelige liv« i Kristian Haagens bankboks. Nu venter et par timer i friheden og lyset, inden deres ejer med det grå, trimmede skæg og den mørkeblå polo fører dem tilbage i sikkerhed. Både i friheden og bag bankens tykke mure »stiger de i værdi for hvert eneste sekund, de små visere tikker«, for som Danmarks førende urekspert længe har observeret, så er priserne på eksklusive schweiziske ure på himmelflugt. Aldrig har de været så efterspurgte som nu. Coronakrisens fangarme har også gjort ondt på branchens tre konger i alpelandet: Rolex, Patek Philippe og Audemars Piguet. Produktionen har været ramt, og handlerne på det sekundære marked er eksploderet, godt hjulpet på vej afflashyinstagrammeremed stjernestatus, der bæller drinks og stiller sig kælent an på manierede glansbilleder med et Rolex ganske diskret på armen. Kristian Haagen sprænger den skala, der måler kærlighed til ure. Han skriver om dem i magasinet TimeGeeks, han taler om dem som rådgiver for nogle af verdens førende urbrands, og han har vurderet dem, dengang han arbejdede som vurderingsekspert i armbåndsure hos Bruun Rasmussen. Og så har den 51-årige uraficionado just udgivet sin ottende bog om ure, »Hashtags and Watches III«. »Det er jo interessant, at voksne mennesker, der ejer det meste af verden, ikke bare kan gå ind i butikken for at købe et konkret ur.«Fold sammenLæs mereFoto: Thomas Lekfeldt. »Instagram har været med til at puste til den ild, der er blevet til et sandt flammehelvede. Nogle ure er blevet så efterspurgte og svære at få fat i, at de handles for tredobbelte beløb på det sekundære marked. Du går ikke bare rundt med et ur, men med en status af, at du enten har et fantastisk forhold til din forhandler eller har givet tre gange mere end listeprisen. Et Rolex og et Patek Philippe er om noget et uniformsur.« Kristian Haagen giver et eksempel på urverdenens specielle spilleregler. Kommer man ind fra gaden og gerne vil købe et hundedyrt schweizisk ur – det kunne være et Patek Philippe – så vil spørgsmålet lyde: »Hvad har du ellers af Patek Philippe?« Og er man en håbefuld, velbemidlet »debutant«, bliver man nu tilbudt »de absolut billigsteentry-level-ure« af mærket. Men hvorfor kan man ikke valse ind og købe topmodellen? Fordi Patek Philippe og Rolex vil kende sine kunder, forklarer Kristian Haagen med et smil. »Det er jo interessant, at voksne mennesker, der ejer det meste af verden, ikke bare kan gå ind i butikken for at købe et konkret ur. En samler skal stadig skrive et brev, som forhandleren sender til Patek Philippe. Tænk engang. Vi taler om noget, vi ikke har brug for: et mekanisk armbåndsur. Og hvad sker der, når du ikke kan få det, du gerne vil have? Så vil du have det endnu mere.« Jagten ender ikke med en plads på ventelisten. Dem er forhandlerne holdt op med at lave.Kristian Haagen mindes et møde med en Rolex-forhandler, som havde hørt om en fyr, der havde betalt 245.000 kroner for et Rolex Daytona, et ur med en listepris på 90.000 kroner. Køberen havde endda betalt 25.000 kroner for at få det kørt fra Italien til Danmark, fortalte den målløse forhandler. En trio af Patek Philippe-ure. Den schweiziske virksomhed blev grundlagt 1851. Alle ure, som Patek Phillippe har produceret siden 1839, kan spores i virksomhedens arkiver. Patek Phillippe regnes sammen med Audemar Piguet og Vacheron Constantin blandt »De Tre Store«. Og nej … Rolex er ikke en del af det (historiske) selskab.Fold sammenLæs mereFoto: Thomas Lekfeldt. Ureksperten parafraserer samtalen fra en nær fortid: »»Hvorfor kom han ikke ind til mig, så havde vi fundet ud af noget?« Så svarede jeg: »Det gør han jo ikke, fordi I ryster på hovedet af dem, I ikke har noget forhold til, og som vil købe et ur.« Men visse forhandlere er begyndt at sige: »Vi kan måske hjælpe dig, hvis du også køber noget andet i butikken«, et Tag Heuer (schweizisk ur lidt længere nede i hierarkiet,red.), ringe eller armbånd.« Kristian Haagen tager et Rolex Daytona op fra læderetuiet og lægger det i sin håndflade. »Med ringe og armbånd lander vi alligevel på den pris, manden gav for sit Daytona i Italien. Markedsværdien af det ur er altså 245.000 kroner, listeprisen 90.000. Hvis nogle forhandlere læser disse linjer og ringer til mig for at sige: »Kristian, hvad fanden har du gang i mand, det passer jo ikke? …« Kristian Haagen holder en kunstpause på et par sekunder og siger så med eftertryk: »Jo, det gør det!« Han rejser sig fra stolen ved spisebordet og går hen til reolen med bøger om ure på rad og række. Han vil vise os noget, han har gemt i over 40 år. Men det har tilsyneladende forputtet sig. »Argh, hvor er det. Det forstår jeg ikke … HER. Nu skal I bare se.« På spisebordet i villalejligheden ligger nu et chartek med løsrevne papirer. Det viser sig at være gamle udklip fra National Geographic, ikke reportager fra indianerstammer og fridykkere (som den unge Kristian Haagen også faldt i svime over), men reklamer for ure. »Som jeg husker det, er det her ur det allerførste, jeg så i National Geographic: et Patek Philippe Nautilus fra lanceringsåret, 1976. Jeg var seks år gammel. Hvad tror du, jeg kiggede på? Jeg kiggede da på kården, det er sådan noget, en seksårig dreng med ridderdrømme interesserer sig for. Jeg var blæst bagover.« Annoncen i National National Geographic, der ændrede formen på Kristian Haagens drømme.Fold sammenLæs mereFoto: Thomas Lekfeldt. I hans håndflade hviler nu et Patek Philippe Nautilus … fra 1976, selvfølgelig. Kristian Haagen var lige stoppet hos Bruun Rasmussen, da en ældre mand ved navn Mogens (med en dyb, rusten stemme) ringede til ham i 2015: »Haagen, det er Mogens. Jeg fornemmer, du kender lidt til Patek Philippe.« Jeg tænkte, at nu ville han have en vurdering, og skulle til at sige, at jeg ikke længere var ved auktionshuset, og at jeg måtte henvise til … »Haagen, jeg kan jo ikke længere spille golf med mit ur, og min søn vil ikke længere have det. Det er fra 1976. Et Nautilus.« Jeg tænkte: »Hold da kæft, et Nautilus fra 1976, det lyder da fantastisk.« »Jeg synes, du skal overtage det.« Jeg havde lige købt det her sted (en villalejlighed i Charlottenlund,red.). Pengene hang altså ikke på træerne, og jeg svarede: »Mogens, det er super sødt af dig, det er mit absolutte yndlingsur, men det har jeg ikke råd til.« »Jamen, vi har jo slet ikke talt pris endnu, Haagen.« Og så nævner han en pris, og jeg ved godt, at det er langt under markedsprisen. Så jeg svarer: »Jeg kan ikke sige nej.« Vi mødtes inde på hans kontor, som selvfølgelig lå allerøverst i bygningen. Mogens er en elegant mand på to meter, og han smed til min forbavselse det gamle ur på bordet foran mig efter at have spurgt: »Kaffe, Haagen?« »Nej, ellers tak.« »Mælk i?« Dette var Mogens' verden. Han bestemte, sådan var det. Jeg havde ikke penge nok med, så jeg sagde, at jeg måtte overføre resten. »Bare tag uret med.« »Ah, Mogens det kan jeg da ikke?« »Jo, jo, jo. Vi har en aftale.« »Du kan sidde og have en rigtig dejlig middag med din kæreste eller kone. Og hvis du så lige spotter, at ham derovre har et Patek Philippe fra 1968 med kronograf og evighedskalender, så hører du ikke, hvad hun siger ... du går direkte over til ham og anerkender hans ur. Altså på en diskret måde. I falder i snak. I bliver bedste venner.«Fold sammenLæs mereFoto: Thomas Lekfeldt. To dage senere var jeg ude at køre, og jeg havde selvfølgelig uret på. Mobilen ringede. »Haagen, det er Mogens, hvad laver du?« »Jeg er ude at køre i min bil, Mogens. Hvorfor?« »Har du sele på?« »Ja, hvorfor?« »Ja, pengene er ikke gået ind endnu, og jeg vil helst ikke have, at der sker dig noget.« Nu kender du historien bag uret. Samme dag som opkaldet blev pengene overført. Nu skal vi jo ikke snakke priser og sådan noget, men i forhold til, hvad jeg gav for det, så er det steget fire gange prisen.« Kristian Haagen minder om, at flagskibsfirmaet Rolex producerer mellem 800.000 og én million ure om året. Det kan lyde af meget, men omvendt »ved alle, hvad et Rolex er«. »Det er ofte det første, man køber for at belønne sig selv for de store ting i livet. Jeg modtager enormt mange e-mail: »Min mand eller kæreste fylder 30, 40, 50 eller 60 år, min søn fylder 18 år, er lige blevet kandidat eller har fået sit første job. Hvilket ur skal jeg købe?« Udfordringen er, at alt det, der er heri …« Kristian Haagen kigger på sine etuier med ure og fortsætter: » … det kan du ikke få. Det er en saga blot. Så kigger man måske på et IWC, Panerai eller Vacheron som alternative investeringer.« Belønne sig selv – det gjorde journalisten og den glødende kommunist Jan Stage også, da han i 1968 købte »Pepsi-uret« for et stipendiat fra Land og Folk, en avis, udgivet af Danmarks Kommunistiske Parti (DKP). Han ville have det samme ur som Fidel Castro og Che Guevara, mens han arbejdede som udenrigskorrespondent for Information, og hævdedes, påpeger Kristian Haagen, at skrivemere eller mindre opdigtede artikler, der ofte tenderede det fantasifulde. Kristian Haagen ejer i dag Jan Stages gamle Rolex og kalder det sit »kostbareste ur«. På billedet Jan Stage i 1999, fire år før hans død.Fold sammenLæs mereFoto: Keld Navntoft/Ritzau Scanpix. Som barn var Kristian Haagen »kæmpe fan« af den fandenivoldske og eventyrlige Jan Stage, der ofte blev fotograferet i rød lædervest, og som lod sig rekruttere af den cubanske efterretningstjeneste. Ifølge en i sin tid meget omtalt bog af tyske Jürgen Schreiber var han involveret i drabet på den bolivianske konsul i Hamburg, der var en hævn for tilfangetagelsen og likvideringen af revolutionshelten Che Guevara. Efter Jan Stages død i 2003 blev Kristian Haagen tilbudt at købe »Pepsi-uret« af Stages enke, Julie Melchior, og i dag fremstår det for lægmanden som nyt, som det ligger dér på spisebordet. Trods den kontroversielle fortid er det Kristian Haagens »kostbareste ur« på grund af proveniensen, og han tøver ikke med at tage det på, inden han skal se en krigsfilm på Netflix. Ernesto »Che« Guevara (længst til venstre) og Fidel Castro (længst til højre) under et møde i Havana i 1960. Rolex og kommunisme mødte på forunderlig vis hinanden på deres håndled. Begge ejede således et GMT Master, »Pepsi-versionen«.Fold sammenLæs mereFoto: AFP/Ritzau Scanpix. Han er ikke en specielt velhavende mand, så han skal jo bruge det, han ejer, som han siger. »Jan Stage og hans ven gennem mange år, Jens Nauntofte (tv-vært, journalist og krigskorrespondent,red.) er i dag genforenet posthumt. I min bankboks. Nauntoftes Rolex Submariner kom på auktion, og jeg endte med at købe det. De to bedste venner er nu sammen igen. Det er hverken Che Guevaras eller Fidel Castros ure. Men det er sgu tæt på.« Kristian, der er noget, der har undret mig. Hvorfor står der »not for sale« på bagsiden af et dine ure(et Rolex GMT Master, »Pepsi«, fra 2018.red.)? »Det er en protest mod det sekundære marked. En slags reaktion til folk, der kommer og spørger mig, hvor meget over listepris, jeg har givet, hvor lang tid jeg har været på venteliste, eller om jeg vil sælge det. Det her ur købte jeg hos min Rolex-forhandler. Han sagde direkte til mig: »Jeg ved godt, du ikke sælger det videre, derfor vil jeg godt sælge det til dig«.« Kristian Haagen solgte for en måned siden tre ure, da hans datter skulle have en lejlighed: »Gudskelov til en herre, som er rigtig, rigtig glad for dem. Han var faktisk forbi i går med en flaske champagne.«Fold sammenLæs mereFoto: Thomas Lekfeldt. Du sagde tidligere, at et mekanisk armbåndsur er noget, vi ikke har brug for. Hvorfor har det så denne særlige status? »Du kan altid have dit ur på dig. Da min datter var lille, og vi var ude at rejse, havde jeg altid et Rolex Daytona på armen. Det kan sammenlignes lidt med sømændenes guldøreringe. Der er forskellige historier om, hvorfor de havde de guldringe. Én af dem går på, at de kunne give dem i pant, så de ikke røg ind i sirenernes verden. Hvis min datter pludselig skulle blive syg, kunne jeg give mit Daytona væk i bytte for at komme på hospitalet …pronto. Om du så var i Sibirien, og det var med helikopter eller en taxa i Sahara.« Kunstpause. »Alle ved jo, hvad et Rolex er.«",
        "metadata": {
            "source": "https://www.berlingske.dk/kultur/kristian-haagens-rigdomme-er-samlet-i-etuier-i-en-bankboks-og-priserne-er",
            "image_url": "https://berlingske.bmcdn.dk/media/cache/resolve/image_x_large/image/144/1445785/23808337-.jpg",
            "publication_time": "Lørdag d. 07. august 2021, kl. 11.15",
            "author": "Christian Nørgaard Larsen",
            "related_links": [],
            "attachments": []
        }
    }
}