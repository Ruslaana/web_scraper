{
    "version": "1.0",
    "document": {
        "id": 15453,
        "title": "»Kald mig bare Allan«",
        "content": "Allan Leighton minder af udseende mere om en general fra de gamle amerikanske krigsfilm end en topchef i et dansk smykkefirma. Hans kronragede, barske ydre står i skarp kontrast til den mand, som med empati taler om, hvor vigtigt det er at være nærværende, tilgængelig og kommunikerende som leder - især i svære tider, når folk skal fyres. Allan Leighton, der beskrives som meget \"hands-on\", valgte i april i år at træde tilbage som bestyrelsesformand i Pandora for selv at sætte sig i stolen som direktør for smykkefirmaet, da den daværende chef, Bjørn Gulden, blev headhuntet af Puma. Pandora blev børsnoteret i 2010 og var en af Europas største børsdebuter det år. Men kort tid efter måtte firmaet nedjustere forventningerne, da prisstigninger skræmte Pandoras kernekunder væk. Siden da har det handlet om at genetablere det danske smykkebrand.  Der er ingen tvivl om, at den 60-årige topchef med det imponerende CV er en mand, der med hård hånd kan eksekvere svære beslutninger uden for megen tøven og diskussion. Som andre topchefer kan hans utålmodighed vise sig, hvis opgaverne ikke bliver løst som forventet. Selvtilfredshed giver han ikke meget for, da han anser det for at være den største dræber for en virksomhed. Forud for jobbet som direktør i Pandora havde Allan Leighton siddet i bestyrelsen i store virksomheder som Royal Mail, hvor han var formand, luksusvarehuset Selfridges, og Rupert Murdochs BSkyB. Han har ageret som rådgiver for en lang række helt store forretningsfolk som Topshop-ejeren Sir Philip Green, støvsugerkongen Sir James Dyson samt fader-søn duoen bag Murdoch-medieimperiet, Rupert og James Murdoch. Så hvad fik Allan Leighton til at tage ledelsen i Pandora 13 år efter det sidste job som topchef i britiske Asda, hvor han gennemførte et tiltrængt turn-around af en butikskæde på afgrundens kant? Og hvorfor vælge en virksomhed, der i sammenligning med Asda og Royal Mail må anses for at være lille og undseelig? Måske fordi udfordringen i Pandora i bund og grund handler om at bygge et brand, hvilket Allan Leighton lærte som ung i amerikanske Mars. Her fik han forståelsen for, at det hele handler om kunderne, og om at skabe det produkt og give dem den oplevelse, de vil have.  Allan Leighton er heller ikke i tvivl om, hvad der var gik galt i Pandora efter børsnoteringen. Pandora havde svigtet sine kunder og dermed brandet. Pandora er ikke en virksomhed, der laver luksusvarer, og den får kun problemer, hvis den prøver på det, har Allan Leighton sagt tidligere. For at bevare Pandoras brand intakt er han helt nede i detaljen, og meget optaget af alt, der vedrører kundernes opfattelse af det danske smykkebrand - lige fra butikkernes indretning, og om de rigtige varer er i butikkerne, til hvordan produkterne præsenteres og personalet opfører sig. Det er på gulvet i butikkerne, at Allan Leighton finder ud af, hvad der rører sig, og hvordan firmaet klarer sig.  Som teenager drømte Allan Leighton om en karriere som fodboldspiller, indtil den dag han som 15-årig brækkede sit ben seks steder. I dag udlever han sine drømme som fan af den engelske fodboldklub Leeds United, hvor han har været næstformand, og han støtter også forskellige andre sportsklubber inden for rugby, cricket og ishockey. Derudover har han har løbet maraton for velgørenhed. Og skulle De, kære læser, tilfældigvis møde Allan Leighton i en af Pandoras butikker, så tiltal ham endelig med Allan, og ikke Mr. Leighton. Det får ham nemlig til at føle sig som sin far.",
        "metadata": {
            "source": "https://www.berlingske.dk/karriere/kald-mig-bare-allan",
            "image_url": "https://berlingske.bmcdn.dk/media/cache/resolve/image_x_large/image/29/299079/6962085-allan_leighton_businessprofil.jpg",
            "publication_time": "Tirsdag d. 12. november 2013, kl. 22.30",
            "author": "Marie-Louise Møller",
            "related_links": [],
            "attachments": []
        }
    }
}