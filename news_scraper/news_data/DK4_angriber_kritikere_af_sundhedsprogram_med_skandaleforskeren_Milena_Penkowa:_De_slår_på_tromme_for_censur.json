{
    "version": "1.0",
    "document": {
        "id": 7916,
        "title": "DK4 angriber kritikere af sundhedsprogram med skandaleforskeren Milena Penkowa: De slår på tromme for censur",
        "content": "Milena Penkowa er kendt som den kontroversielle hjerneforsker, der efter anklager om dokumentfalsk og videnskabelig uredelighed fik frataget sin doktorgrad og sit professorat på Københavns Universitet. Og Sundhedsstyrelsen udstedte hende et forbud imod at arbejde som læge. Men nu stiller den skandaleombruste forsker sig frem som selvbestaltet »hjerneekspert« i programmet af samme navn på den landsdækkende tv-kanal DK4. Tv-kanalens rekruttering af Penkowa som ekspert i kostråd, adhd og allergikalder læge Ida Donkin i Berlingske for ikke blot dårlig dømmekraft, men et journalistisk svigt.Det afviser DK4s kommunikationsdirektør Steen Andersen. »Hvis vi aldrig lavede andet, og det var det eneste sundhedsrelaterede program, vi havde lavet i 26 år, ville jeg nok blive blød i knæene. Men vi har jo lavet hundredvis af programmer, der handler om sundhed og folkesundhed og helse og motion, og tid til anden er der nogle på den alternative bane, der får lov til at komme til orde.« Men hvorfor Milena Penkowa? Hvorfor har I vurderet, at netop hun er god til at tale om sundhed? »Det, hun fortæller om, er kostråd. Man har vurderet, hun var den rette, fordi hun har beskæftiget sig med det, og fordi hun har en stribe af begejstrede borgere, hun har hjulpet. Jeg har fået mails i dag fra et par stykker, som linker deres bedre livskvalitet med råd og vejledning, de har fået fra hende. Så 1: Der er brug for et alternativ og 2: Hun har præsteret noget.«  Det påstår de så, men hun er jo ikke læge. Milena Penkowa påstår i programmet, at zink og fiskeolie anbefales til at »bedre situationen« ved adhd, men det er der ikke forskningsmæssigt belæg for. Hvorfor skal hun have lov til at fremføre påstande, der ikke er belæg for? »Der er ikke på nuværende tidspunkt belæg for det. Var der ikke også en gang, man mente, at cannabisolie slet ikke kunne bruges til noget, og at det ville lede ungdommen i fordærv? Og nu eksperimenterer man med det. Det er, som om tingene skifter. Jeg aner ikke, hvad der er hendes bevæggrund for, at lige de to produkter, du nævner der, skulle være gode mod de lidelser, men hvis de hjælper nogen, så er det vel okay.« I kalder hende »hjerneeksperten«. I fremstiller hende som ekspert i hjerner. Det dur vel ikke? »Det kan jeg slet ikke kommentere på. Det er gudskelov ikke min beslutning.« Det er tv-kanalens titel på programmet, og det giver hende en meget stor autoritet. Kan du ikke se det? »Jo, det kan jeg godt se.« Er det ikke et problem? »Jo, det kan godt være, der er et problem i det.« Er det noget, I vil gøre noget ved? »Vi er i tænkeboks om hele den her produktion, så jeg vil da tro, det er en af de ting, der bliver tænkt over.« Men er det ikke et problem for DK4s troværdighed, at man kalder en person, der ikke har den fornødne ekspertise, for ekspert? »Jeg synes ikke, vi har et problem med vores troværdighed, fordi vi i 26 år har været meget meget dygtige publicister og fortalt sundhedsfaglige historier fra mange forskellige vinkler. Jeg tror ikke, vores troværdighed er i fare på nogen måde.« Det er en person, som har påstået, at C-vitamin skulle kunne bremse coronavirus, en påstand som er blevet tilbagevist af både medier og myndighedspersoner. Er det en person, som I vil have, at jeres seere skal se som en autoritet på sundhedsområdet? »Det er en person, som har ret til at udtale sig, som alle andre har ret til at udtale sig. En del af de lægefaglige kritikere af det her program slår på tromme for, at vi skal udøve censur. Vi har ytringsfrihed i det her land, men ikke hvis man siger noget, der strider mod lægefaglig almen praksis.« Det er vel ikke censur som medie at beslutte, at nogen ikke skal have tv-tid? »Nej, det er os, der har beslutningsretten, og der vil sikkert være nogen, der er uenige. I det her land må man gerne, når man har udstået sin straf, være en del af samfundet, og så gælder ytringsfriheden igen. Og det synes jeg også skal være tilfældet her.« Det handler jo ikke om ytringsfrihed. Spørgsmålet er, om det er et problem for en stor og meget populær tv-kanal som DK4 at have en person med en så blakket fortid til at udtale sig om sundhedsfaglige emner? »Det kan man ikke afvise, at det er. For nuværende er det ikke noget problem, men der kan godt være noget signalforvirring i den der programtitel eksempelvis. Det tænker vi over.« Så I tænker over programtitlen, men programmet det bliver? »Vi er i tænkeboks helt generelt, for det kommer faktisk lidt bag på os, det her, for programmet har jo kørt i nogle måneder. Så vi tænker over det. Der er jo ikke nogen, der skal komme til skade af at se et tv-program, og derfor indledes programmerne også med en titel, hvor der siges, at hvis du er syg, skal du gå til læge. Der er jo ikke nogen, der postulerer, at det, der bliver sagt i det program, er den eneste sandhed, der findes, og hvis du er syg, skal du gå til læge. Så synes jeg, det er sagt meget klart. Det kan være, der er nogle kommunikationsstrenge, der skal slås an på en anden måde, men generelt synes jeg, vi opfylder en publicistisk opgave og forpligtelse, og at vi også giver taleret til dem, der taler Mekka midt imod,« siger Steen Andersen.",
        "metadata": {
            "source": "https://www.berlingske.dk/debatinterview/dk4-angriber-kritikere-af-sundhedsprogram-med-skandaleforskeren",
            "image_url": "https://berlingske.bmcdn.dk/media/cache/resolve/image_x_large/image/138/1384305/23651781-milena-penkowa-frifindes-for-groft-dokumentfalsk.jpg",
            "publication_time": "Mandag d. 01. februar 2021, kl. 20.00",
            "author": "Esben Vest Billingsøe",
            "related_links": [],
            "attachments": []
        }
    }
}