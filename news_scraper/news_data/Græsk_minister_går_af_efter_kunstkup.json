{
    "version": "1.0",
    "document": {
        "id": 18598,
        "title": "Græsk minister går af efter kunstkup",
        "content": "Grækenlands kulturminister Pavlos Geroulanos trækker sig efter et væbnet røveri mod et arkæologisk museum i Olympia. Flere lokale medier oplyser, at ministeren fredag har indgivet sin afskedsbegæring til premierminister Lucas Papademos. Røveriet fandt sted fredag morgen, hvor to maskerede og pistolbevæbnede mænd stormede ind på Olympia Museet og stjal oldtidsgenstande fra udstillingsmontrene. Under røveriet blev en kvindelig museumsvagt overmandet og bagbundet. Mere end 60 genstande blev stjålet, heriblandt fire guldmønter og fem statuetter, skriver radiostationen Athina 9.84 på sin hjemmeside. Flere af de stjålne oldsager er »uvurderlige«, siger kilder til stationen. Pavlos Geroulanos er medlem af socialistpartiet PASOK og begyndte sin politiske karriere som rådgiver for den tidligere premierminister Georgios Papandreou. Han har været minister for kultur og turisme, siden Papandreous valgsejr i 2009.",
        "metadata": {
            "source": "https://www.berlingske.dk/internationalt/graesk-minister-gaar-af-efter-kunstkup",
            "image_url": "https://berlingske.bmcdn.dk/media/cache/resolve/image_x_large/image/67/678075/4903808-grkenlands-kultur--og-turistminister-pavlos-geroulanos.jpg",
            "publication_time": "Fredag d. 17. februar 2012, kl. 10.29",
            "author": null,
            "related_links": [],
            "attachments": []
        }
    }
}