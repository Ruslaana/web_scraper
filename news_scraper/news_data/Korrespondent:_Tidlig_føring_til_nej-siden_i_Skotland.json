{
    "version": "1.0",
    "document": {
        "id": 17165,
        "title": "Korrespondent: Tidlig føring til nej-siden i Skotland",
        "content": "EDINBURGH: Ikke bare skotterne men hele Storbritannien og en hel del i Europa og i EU-systemet venter spændt fredag morgen, mens resultaterne af uafhængighedsafstemningen tikker ind. Nej-siden tog en tidlig føring med resultater fra de vestlige skotske øer som Orkney, Shetland og Clackmannanshire. De var blandt de allerførste til at få stemmerne opgjort. Derimod stemte befolkningen i Dundee klart ja til uafhængighed med 57 procent ja-stemmer mod 43 procent nej. Klokken 5.45, dansk tid, var 17 ud af 32 valgsteders afstemningsresultat opgjort. 56,2 procent stemte på daværende tidspunkt nej til løsrivelse.  De store byer, der bliver afgørende, ventes først at blive erklæret op til det endelige resultat. Valgdeltagelsen ligger på omkring 86,1 procent, og et endeligt resultat ventes klar fredag morgen omkring klokken 7, dansk tid. En mand, der skæver spændt til afstemningen, er katalaneren Roger Vernis. Han har taget vejen fra Katalonien for at støtte uafhængighedsdrømmen. Da valgstederne lukkede klokken 22 torsdag aften havde han på Edinburghs historiske »Royal Mile« været med til at sætte en lang række lys op, som symboliserede både det katalonske og det skotske flag: »Vi vil holde vores egen uafhængighedsafstemning til november, og det her viser, hvordan det kan lade sig gøre på en demokratisk måde,« siger Vernis.  Den spanske centralregering har ikke accepteret den katalanske afstemning, men Vernis mener, at eksemplet fra Storbritannien vil sætte Spanien under pres. »Hvis det bliver et ja, vil det betyde helt enormt for Katalonien, men også med et nej vil det fortsat vise, at det er sådan man gør i Europa. Selv hvis afstemningen hos os skal foregå i private hjem, vil vi gøre det, og hvis centralregeringen i Madrid griber ind, vil folk tænke på det her i Skotland,« siger han. Den britiske premierminister, David Cameron, har bebudet, at han kort efter offentliggørelse af det endelige resultat vil holde en tale på TV. Dronning Elizabeth ventes at udsende en erklæring fredag aften, efter at resultatet er blevet bekræftet. ",
        "metadata": {
            "source": "https://www.berlingske.dk/internationalt/korrespondent-tidlig-foering-til-nej-siden-i-skotland",
            "image_url": "https://berlingske.bmcdn.dk/media/cache/resolve/image_x_large/image/44/441433/7672874-scotland-independence.jpg",
            "publication_time": "Fredag d. 19. september 2014, kl. 05.22",
            "author": "Uffe Taudal",
            "related_links": [],
            "attachments": []
        }
    }
}