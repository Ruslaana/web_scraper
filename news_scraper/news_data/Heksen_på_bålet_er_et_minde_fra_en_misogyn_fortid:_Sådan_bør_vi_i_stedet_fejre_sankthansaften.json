{
    "version": "1.0",
    "document": {
        "id": 2756,
        "title": "Heksen på bålet er et minde fra en misogyn fortid: Sådan bør vi i stedet fejre sankthansaften",
        "content": "At brænde et symbol på en kvinde er så langt fra de danske værdier 2023, at vi snarest muligt bør sadle om. I en tid hvor bæredygtighed og økologi er i højsædet, giver det mening at vende tilbage til at fejre naturen omkring os. For mig har sankthans altid været noget rod. Som barn undrede jeg mig over heksen på bålet og en sang om midsommer, hvor morfar altid brokkede sig over melodien. Og hvem var helgenen Hans? Det ved de færreste danskere. Derfor er det på tide med en mere relevant fejring af midsommeren. Alternativethar åbnet en tiltrængt debat om sankthans. Hekseafbrænding og semireligiøse taler er virkelig en uvedkommende og anakronistisk størrelse. Meget få danskere tror, at Johannes Døberen var noget særligt. Vi har endnu ikke målt det, men jeg tvivler på at flertallet ved, at dagens navn henviser til hanspåståede fødselsdag. Jeg skal gerne indrømme, at jeg selv var i 30erne, før jeg tænkte over den sammenhæng. Mine partikammerater ønsker at udskifte dagen med en feministisk helligdag. Et forslag, der bestemt har genklang i nutiden og er et fornuftigt skridt væk fra enmisogyn fortid. At brænde heksen på bålet er decideret modbydeligt. Et minde om en overtroisk fortid, hvor modige og vidende kvinder (og mænd) risikerede aflivning ved ild for at sige deres mening. Derfor er denne tradition, fornuftigt nok, på vej ud af fejringen. Der er god grund til at se på andre ændringer. Måske skal vi være mere fremadskuende? En dag i fremtiden er der forhåbentlig reel politisk, økonomisk, social og kulturel ligestilling mellem alle køn. Og menneskets værdsættelse og forståelse af naturen og vores klima vil altid være en relevant ramme for fællesskab. Denne dag er årets længste. Ud af de 365 er det på denne, at vi kan nyde guden over dem alle – Solen – i længst tid. Vores kilde til varme, lys og ny energi er en oplagt hovedperson for en helligdag, vi kan bruge til at lære vores børn om vores verden. Midsommeren er – ligesom jævndøgnene og vintersolhverv – blevet fejret overalt på kloden af nærmest alle folkeslag. Thi det er slående logisk at markere disse naturlige mærkedage. Måske er det derfor, at den nuværende sankthansfejring er et sammensurium af skikke fra verden over. Bålet kommer fra Valborgsaften og tysk tradition, hvor unge par springer over det. Et »Maisprung«. Noget, der angiveligt stadig sker i Sverige. Vores naboer hinsidan fejrer også Midsommeren, når de danser om »majstången«. Så vores danske tradition er altså ikke så dansk igen … Og det blev ikke mere dansk, da en mellemøstlig religion kom og satte sit navn på dagen. Når nu vi har denne indsigt – at alle disse fejringer har lagt sig op ad sæsonernes drejen – thi det er jo et hJUL – så lad os da vende tilbage til at sætte pris på vores omgivelser. Det er enormt tiltrængt i en klimakrisetid. Så fra et ateistisk synspunkt er det i hvert fald indlysende: Hil Solen! Anders Stjernholm er komiker, journalist, forfatter og forperson for Ateistisk Selskab ",
        "metadata": {
            "source": "https://www.berlingske.dk/kommentatorer/heksen-paa-baalet-er-et-minde-fra-en-misogyn-fortid-saadan-boer-vi-i",
            "image_url": "https://berlingske.bmcdn.dk/media/cache/resolve/image_x_large/image/168/1688349/24459310-sankt-hans-fejringen-i-kildevldsparken-d-23-juni-2015.jpg",
            "publication_time": "Onsdag d. 21. juni 2023, kl. 12.17",
            "author": "Anders Stjernholm",
            "related_links": [],
            "attachments": []
        }
    }
}