{
    "version": "1.0",
    "document": {
        "id": 22430,
        "title": "Google-topchef frygter skævhed i kunstig intelligens: »Det her er et kæmpe opråb til kvinderne«",
        "content": "Når Bianca Bruhn forestiller sig fremtiden for kunstig intelligens (ai), ser hun et berømt maleri af P.S. Krøyer for sit indre øje. Maleriet hedder »Industriens mænd« og portrætterer de 53 mænd, der formede industrialiseringen i det 19. århundredes Danmark. Hun frygter, at historien er ved at gentage sig for den buldrende ai-revolution. Som administrerende direktør i Google Danmark arbejder hun selv med ai hver dag og lægger ofte mærke til, hvordan hun er en af få kvinder, der er med til møderne om det ude i branchen. Det foruroliger hende, fordi det i hendes optik er fundamentet for fremtiden, der bliver skabt nu. »Det bekymrer mig, at vi allerede nu ser en skævvridning i forhold til mænd og kvinder i kunstig intelligens,« siger Bianca Bruhn. Skævheden er ikke kun noget, som Bianca Bruhn selv oplever. Det er et faktum, at flere mænd end kvinder både bruger og udvikler kunstig intelligens, viser flere undersøgelser. Kvinder bruger kunstig intelligens 16-20 procentpoint mindre end deres mandlige kolleger, selv når de har samme job som mændene eller studerer det samme, viser en undersøgelse fraMandag Morgen. Derudover udgør kvinderunder 25 procent af arbejdsstyrkeninden for kunstig intelligens globalt set. »Det er sindssygt vigtigt, at kvinder engagerer sig,« siger Bianca Bruhn. Der ligger et ansvar i erhvervslivet for at få engageret kvinder mere i kunstig intelligens – men pilen peger også på kvinderne selv, påpeger hun. I hendes optik er der to faldgruber, hvis ikke problemet bliver håndteret. Siden 2022 har Bianca Bruhn været administrerende direktør i Googles danske afdeling. Hun startede sin karriere som projektleder i DB Schencker i 1990erne.Fold sammenLæs mereFoto: Asger Ladefoged. For over 20 år siden kom Bianca Bruhn selv ind i techindustrien. Siden da har meget ændret og udviklet sig, og det har hun altid mødt med nysgerrighed. Derfor sprang hun også hurtigt med på vognen, da ai-modellen ChatGPT kom frem i november 2022 og satte skub i teknologien. Google lancerede også sin egen model kaldet Gemini i 2023, og det er den model, Bianca Bruhn primært bruger nu. Kunstig intelligens er ikke en døgnflue, men er kommet for at blive. Det er man nødt til at indse, mener Bianca Bruhn. »Lige nu ser vi, hvordan ai er helt fundamentalt for fremtiden. Vi ser allerede, hvordan det giver os nogle fuldstændig afgørende fremskridt på produktivitet, vækst og konkurrenceevne, som Europa og Danmark virkelig har brug for,« forklarer hun og uddyber: »Kunstig intelligens revolutionerer den måde, vi arbejder på, og den måde, samfundet fungerer på.« Men kvinderne halter bagefter. Bianca Bruhn bruger selv kunstig intelligens dagligt både til private og professionelle formål som en partner at sparre med.Fold sammenLæs mereFoto: Asger Ladefoged. Blandt 150 ansatte i danske små og mellemstore virksomheder bruger 45 procent af mændene ofte kunstig intelligens til at løse opgaver, hvor kun 32 procent kvinder gør det. Det viser en ny undersøgelse, som Google har fået foretaget af erhvervsportalen IVÆKST. Det er vigtigt, at kvinder ikke trækker sig væk, men hopper med på vognen, mener Bianca Bruhn, som frygter, at underrepræsentationen kan føre til forvrængning. Mange ai-modeller baserer deres output på de interaktioner, de får fra brugerne. Derfor er det vigtigt at sikre diversitet blandt brugerne for at undgå fremtidig bias, mener hun. »Hvis vi fortsætter med at have en skævvridning, hvor det kun er halvdelen af befolkningen, der bidrager til udviklingen af modellerne, så giver det selvfølgelig en problematik i, hvordan fremtiden kommer til at se ud,« påpeger Bianca Bruhn, som mener, at det kan ramme kvinder hårdt: »Kunstig intelligens bliver også et fundament for indflydelse og magt. Og hvis kvinderne ikke er med, så risikerer vi igen, at vi bliver sat bagud som kvinder i forhold til netop indflydelse og magt.« Der ligger både et indre og et ydre ansvar for at udligne skævvridningen mellem køn i kunstig intelligens, mener Bianca Bruhn. Erhvervslivet har et ansvar for at støtte og opkvalificere kvinderne inden for ai. Bianca Bruhn håber at kunne råbe kvinder op. Kunstig intelligens må ikke blive en sovepude for dem.Fold sammenLæs mereFoto: Asger Ladefoged. Mænd får dobbelt så ofte som kvinder tilbudt uddannelse inden for ai – 37 procent af mændene har fået tilbudt ai-uddannelse, mens kun 18 procent af kvinderne har modtaget et sådant tilbud, viser samme nye undersøgelse, som IVÆKST har foretaget for Google. For at skabe ai, der er fair, repræsentativ og effektiv for alle, er det nødvendigt at have et mangfoldigt og inkluderende perspektiv i udviklingen af teknologien, mener Bianca Bruhn. Og ikke mindst er virksomheder nødt til at inspirere. For interesse kommer også fra inspiration – og der mangler inspiration for kvinder til at gå ind i branchen for teknologi og kunstig intelligens, fordi det lige nu er mandsdomineret, mener Bianca Bruhn. Hun håber selv, at hun kan være med til at skubbe på forandring. Men ansvaret kan ikke kun lægges på andre; det hviler også på den enkelte: »Det her er altså også et kæmpe opråb til kvinderne selv. De er nødt til at føle, at de har et personligt ansvar til at engagere sig, til at lære om tingene og lære at anvende det,« siger hun. For hvis kvinder bare venter på, at nogen kommer med et krav til, at de skal bruge kunstig intelligens, kan de godt tro om: »Hver eneste dag, du ikke er med, går du glip af noget. Og det kommer kun til at forstærke skævvridningen, vi allerede har alt for meget af, og det skal vi ikke få mere af,« siger Bianca Bruhn. Kunstig intelligens må ikke blive en sovepude for kvinder, hvor de kan sætte sig tilbage, fordi mændene allerede er startet: »Det er bare med at komme i gang.«",
        "metadata": {
            "source": "https://www.berlingske.dk/arbejdsliv/google-topchef-frygter-skaevhed-i-kunstig-intelligens-det-her-er-et",
            "image_url": "https://berlingske.bmcdn.dk/media/cache/resolve/image_x_large/image/189/1891470/24894058-bianca-bruhn-chef-for-googles-danske-afdeling.jpg",
            "publication_time": "Søndag d. 02. marts 2025, kl. 06.32",
            "author": "Sofie Dyhm-Junge",
            "related_links": [],
            "attachments": []
        }
    }
}