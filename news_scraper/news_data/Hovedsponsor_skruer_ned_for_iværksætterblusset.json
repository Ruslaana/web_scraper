{
    "version": "1.0",
    "document": {
        "id": 16273,
        "title": "Hovedsponsor skruer ned for iværksætterblusset",
        "content": "Årets udgave af Iværk&Vækst markerer på flere måder en ny begyndelse. Løn- og HR-virksomheden Multidata, der i sin tid stod fadder til hele projektet, har i år valgt at trække sig som afsender. Dermed bliver det heller ikke det omkostningstunge Forum, der danner rammerne om dette års iværksætter-event, men Øksnehallen, som den nye hovedsponsor Københavns Kommune har skaffet Iværk&Vækst adgang til. - Vi er kommet til det punkt, hvor Iværk&Vækst er moden til at indgå i nye konstellationer og udvikle sig i den innovative ånd, som kendetegner begivenheden. Derfor har vi valgt at træde et skridt tilbage og deltage på linje med de øvrige sponsorer, fortæller Søren Lindholm Hansen, Director Customer and Sales hos Multidata i en pressemeddelelse. Læs også: Kasi-Jesper taler til iværksættere Innovation lytter til dine udfordringer Når Iværk&Vækst i år slår dørene op 14. og 15 september, er det med selskabet Expo Viva som afsender. Her lover direktør Eva Vedel, at Iværk&Vækst vil fortsætte med at genopfinde sig selv i tæt samarbejde med messens mange passionerede aktører. - Vi har gennem årene fået skabt en stærk tradition for nytænkning og inddragelse afvores samarbejdspartnere, og det vil vi bygge videre på. I år kommer det blandt andet til udtryk ved, at vi er flyttet til Øksnehallen tæt på Kødbyens kreative miljø, og ved at vi lancerer nye skæve workshops, sender live-radio fra scenen og præsenterer spændende food-entrepreneurs foran Øksnehallen, forklarer hun i meddelelsen. Mens Multidata skruer ned for blusset, har Københavns Kommune valgt at skrue op og træde ind i kredsen af sponsorer. Dermed udgøres messens hovedsponsorer af Multidata, Københavns Erhvervs Service, Codan, Erhvervsstyrelsen og Berlingske Business. Læs mere om Iværk&Væksther.",
        "metadata": {
            "source": "https://www.berlingske.dk/virksomheder/hovedsponsor-skruer-ned-for-ivaerksaetterblusset",
            "image_url": "https://berlingske.bmcdn.dk/media/cache/resolve/image_x_large/image/35/358078/5552297-ivrkstter-blus.jpg",
            "publication_time": "Torsdag d. 06. september 2012, kl. 11.05",
            "author": "Anders Kanberg",
            "related_links": [],
            "attachments": []
        }
    }
}