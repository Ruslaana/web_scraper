{
    "version": "1.0",
    "document": {
        "id": 19049,
        "title": "Mød mig i Genova",
        "content": "Om ægtefællerne siger vennerne - der stort set alle er fraskilte - at Emilie og Marc er »på bølgelængde med hinanden«. Hvad de så ikke ved, men som Emilie resigneret tilføjer, er, at denne bølge ikke er i bevægelse. Derfor forlader hun i 2008 det trygge hjem i Paris, netop da hun er i gang med at forberede sin sølvbryllupsmiddag med Marc og efter tilskyndelse af en kryptisk avisannonce tilsyneladende indrykket af hendes første ungdomskærlighed: »Emilie, Aix 1976. Mød mig hurtigst muligt i Genova. Dario«. Og hun når frem til Genova efter undervejs at have genoplevet sin barndom og sit ungdomsliv i erindringen. Blot for lidt mopset at erfare, at det er Darios italienske kone, der har hidkaldt hende for måske at kalde den nu præsenile tidligere elskers hukommelse frem i lyset. Et interessant og bestialsk eksperiment. Imidlertid viser det sig, at Darios selvvalgte(?) hukommelsessvigt har helt andre årsager - der ikke skal røbes her - end de to kvinder forestiller sig. Årsager, der desværre gør hele den foregående handling underligt overflødig og læseren lidt slukøret.",
        "metadata": {
            "source": "https://www.berlingske.dk/boganmeldelser/moed-mig-i-genova",
            "image_url": "https://berlingske.bmcdn.dk/media/cache/resolve/image_x_large_vertical/image/71/718706/4393561-md-mig-i-genova--.jpg",
            "publication_time": "Torsdag d. 11. august 2011, kl. 23.00",
            "author": null,
            "related_links": [],
            "attachments": []
        }
    }
}