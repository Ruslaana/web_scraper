{
    "version": "1.0",
    "document": {
        "id": 18221,
        "title": "Højkonjunktur-reform under lavkonjunktur",
        "content": "Studenterne springer ud! For gymnasiet er det årets bedste begivenhed. Stolte forældre, glade unge mennesker, der fejrer det, de har præsteret. Oven på eksamensstresset sætter de helt velfortjent sig selv i centrum. Janteloven har det ikke godt i de dage, bortset fra en noget svigefuld sommer, der synes at sige: »Sku’ vi nu ik’lige ?«. Efter kort tid melder virkeligheden sig igen for studenterne. SUen er ophørt. Hvis de ikke går i gang med en uddannelse med det samme, er de henvist til kontanthjælpssystemet. Det er heller ikke lige let alle steder. Mange kommuner har politisk vedtaget, at studenterne ikke hører til der. De skal helst videre i uddannelse. Deres største problem har langt de fleste imidlertid med fra deres gymnasietid. De erhvervede kompetencer har nemlig sine begrænsninger. Industrien efterspørger mere sprog, især andet fremmedsprog. Universiteternes adgangskrav betyder også behov for suppleringskurser i en lang række fag, sproglige og naturvidenskabelige. 4.126 nyudklækkede studenter bruger denne sommer på de såkaldte »turbokurser« for at få deres spritnye studentereksamen på niveau med adgangskravet på drømmestudiet. Det er tre procent flere end sidste år. I det hele taget er antallet af unge mennesker på suppleringskurser efter endt studentereksamen eksploderet siden gymnasiereformen trådte i kraft. Sidste år var 11.503 på suppleringskursus, over fire gange så mange som før reformen. Det er næsten en tredjedel af en hel studenterårgang. Mange studenter må indse, at de på sin vis har levet i en falsk tryghed og spildt deres tid i gymnasiet. For staten er problemstillingen anderledes kontant. Suppleringskurserne betyder ekstraudgifter i flere hundrede-millioner-kroners-klassen. I maj var der forespørgselsdebat om gymnasiereformen i Folketinget. Under den debat så undervisningsminister Antorini ingen problemer med gymnasiet. Alt er godt og i god gænge, udtalte hun, på trods af at både C, V og DF begyndte at påpege de faglige problemer med deraf følgende behov for suppleringskurser, som de selv har ansvaret for. Selv Claus Hjort Frederiksen har udtalt, at gymnasiereformen er det eneste, han fortryder fra VK-regeringens tid. Hvad gik så galt, da gymnasiereformen blev vedtaget i 2003? Højst, at de daværende beslutningstagere ikke i deres vildeste fantasi havde øjnet vore dages finanskrise. Det gik jo godt i de år. Det var dengang, at finansministeren skråsikkert udtalte, at vi »kunne købe hele verden«. Der var penge til alt. Hvorfor skulle ikke også gymnasiet nyde godt af det? Vi fik den gymnasiereform, som vi havde råd til. Gymnasiereformen er en højkonjunkturreform. Den betød et frisk pust og åbnede gymnasiet over for den omgivende verden. I kølvandet på den er ansat en masse yngre lærere med nye uddannelser og et åbent sind som led i det omfattende generationsskifte, der er i gang i gymnasiet i disse år. De har taget det nye til sig uden at hænge fast i eller kende særlig meget til den gamle verden. Gymnasiet er nu er en samarbejdende organisation og ikke længere sammensat af mange små støvede mini-universitetsinstitutter befolket med »privat praktiserende lærere«, som man med foragt kaldte lærerne fra verden af i går. Det er netop lærerne, der har fået så langt det meste ud af gymnasiereformen. Gymnasiereformen er først og fremmest et storstilet og hårdt tiltrængt organisationsudviklingsprojekt, der kom på et tidspunkt, hvor pengene var der. Fornyelsesprojektet er båret af reformens kronjuvel, Almen Studieforberedelse, hvor lærerne samarbejder om tværfaglige projekter  også på tværs af traditionelle grænser mellem fagområderne. Dertil kommer de to ledsagere, Alment Naturvidenskabeligt Grundforløb og Almen Sprogforståelse, hvor kræfterne samles i tværfaglige forløb alene i dels de naturvidenskabelige og dels de sproglige fag. Globaliseringen kræver i dag mere, end at man blot er enten matematiker eller sproglig. De mange unge lærere, der er gået i gang som følge af generationsskiftet, har taget dette til sig. De udgør imidlertid også »the point of no return«. Vi hverken kan eller skal skrue tiden tilbage til verden af i går. Samarbejde og tværfaglighed er godt for organisationen, men er meget omkostningstungt. I grov hovedregning koster et planlægningsmøde mellem to lærere om et tværfagligt projekt dobbelt så meget, som at stille en lærer ind foran en klasse på 28 elever. Læreren skal jo forberede sig både før mødet og før sin undervisning. For slet ikke at tale om alle de vejledningstimer, hvor to lærere sidder foran en elev. Staten ville få mere value for money ved at satse mere på undervisning. Sammenholder man dette med, at lærerne faktisk har de højeste uddannelser inden for deres fag, burde dette tilmed være en bedre ressourceanvendelse. Er det kun lærerne, der drager fordel af gymnasiereformen? Får eleverne da intet ud af de tværfaglige projekter? Jo. Deres samarbejdsevner styrkes, og deres evner til at søge og finde materiale er milevidt højere end i gamle dage. Men deres paratviden er mindre. Derfor kræves suppleringskurser, når de skal videre. Det fulde udbytte af en universitetsuddannelse kræver, at alle studerende starter på samme niveau, og det krav kan gymnasiereformen ikke opfylde. Sammensætningerne af studieretninger er lige så forskellige, som der er gymnasier i Danmark, selv om der er mønstre, der går igen. Dertil kommer, at gennemførelsen af de tværfaglige projekter i gymnasiet kommer som afbrydelser i gymnasiehverdagen, hvilket hindrer kontinuitet og faglig fordybelse. At se eleverne igen efter en AT-uge er det samme som at se dem efter en ferie. Den første time går med at samle op. Dette går især ud over sprogfagene, der først og fremmest er færdighedsfag. Færdigheden vokser bedst med en jævn træning uden afbrydelser, og dem er der masser af i et skoleår. Andet fremmedsprog har tabt på dette. Det har siden gymnasiereformens indførelse været et mantra, at engelsk fuldt ud er tilstrækkeligt for at klare sig i globaliseringen. Det er også rigtigt langt hen ad vejen. Alle ved, at man sagtens kan klare sig med engelsk på en storbyferie i f.eks. Berlin. Helt andre betingelser gælder imidlertid, hvis man skal frem i Tyskland, Europas største økonomi, og gøre sig gældende og tjene valuta hjem til Danmark. Her er det et must at kunne det sprog, der tales på stedet, og dette gælder også andre steder i verden. Tyskerne sælger på engelsk, men køber på tysk. Det er en illusion at tro, at engelsk skulle være tilstrækkeligt i globaliseringens kapløb. Dagens politiske udfordring går kort sagt ud på at få mere ud af de midler, der i dag bruges på gymnasiet. Finans- og undervisningsministeren og deres forligspartnere må se i øjnene, at det i længden er uholdbart med en højkonjunktur-reform under en lavkonjunktur.",
        "metadata": {
            "source": "https://www.berlingske.dk/kommentatorer/hoejkonjunktur-reform-under-lavkonjunktur",
            "image_url": "https://berlingske.bmcdn.dk/media/cache/resolve/image_x_large/image/65/652011/5409946-studenter.jpg",
            "publication_time": "Søndag d. 29. juli 2012, kl. 22.30",
            "author": null,
            "related_links": [],
            "attachments": []
        }
    }
}