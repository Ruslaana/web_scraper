{
    "version": "1.0",
    "document": {
        "id": 8435,
        "title": "Juraprofessor: De seneste års respektløshed over for lov og ret har fået mig til at vakle – der må skrappere midler til",
        "content": "For nogle dage siden var jeg i Østrig og besøgte i Wien den østrigske forfatningsdomstol, der er Europas ældste og forbilledet for den type af institutioner i de fleste europæiske lande (og en del i den øvrige verden). En af domstolens fædre var juristen Hans Kelsen, som mange – herunder jeg selv – anser som en af de vigtigste jurister i det 20. århundrede, der stod fast på demokrati og på respekten for lov og ret og altså også juristers rolle i konfliktsituationer. Historien om denne domstol går tilbage til 1920, hvor det østrig-ungarske imperium opløstes, og republikken Østrig oprettedes med en ny forfatning og altså en særlig domstol med den opgave at sikre, at forfatningen blev overholdt, og at parlamentets love er i overensstemmelse med forfatningen. Sådan en domstol har vi ikke i Danmark, og min egen holdning har hidtil været, at det behøver vi heller ikke. En forfatningsdomstol er et stort apparat i et mindre land, og grundlæggende synes jeg, at en sådan domstol giver jurister en for fremtrædende rolle frem for parlamentet, altså Folketinget hos os, der burde kunne håndtere legaliteten. Det mener jeg sådan set fortsat, men jeg skal ikke skjule, at den respektløshed over for lov og ret som grundpiller i vort rets- og samfundssystem, der har vist sig i de seneste år, har bragt mig i tvivl, om der ikke bør skrappere midler til. Den østrigske forfatningsdomstol nyder som de fleste af den slags domstole – med Polen som undtagelse – stor respekt i befolkningen og er med til ikke blot at markere samfundet som en retsstat, men også at forhindre misbrug og fastholde respekten for menneskerettigheder. Den østrigske forfatningsdomstol er for eksempel også øverste instans i asylsager, der altså ikke kan få lov til at gemme sig i et ret anonymt nævn som i Danmark. En forfatningsdomstol med fagligt meget dygtige jurister som dommere som i Østrig eller Tyskland, hvis forfatningsdomstol formentlig er den mest kendte, er med til at fastholde respekten for lov og ret. Om det så lige er den danske løsning, kan som sagt diskuteres, men der er for mig ingen tvivl om, at der er behov for en meget stærk opgradering af lov og ret som en del af vort samfundsgrundlag. Der er simpelthen sket en farlig forskydning bort fra juraen og i retning af hurtige og ikke nødvendigvis særlig effektive løsninger, hvor juraen spiller en underordnet rolle. På den baggrund har det undret mig og gør det stadig, at den nu nedsmeltede »blå blok« ikke i stedet for blot at fokusere på minksagen mere generelt har en styrkelse af retsprincipper på programmet. Det er da en oplagt sag for netop et konservativt parti at stå som bannerfører for lov og ret og ikke bare for skattepolitiske ændringer. På valgaftenen var der nogen, der spurgte den konservative partileder, Søren Pape Poulsen, om han overvejede at gå efter nederlaget. På mange måder er Søren Pape Poulsen i hele sin ganske venlige, men jo ikke ligefrem interessante fremtoning indbegrebet af det, som De Konservative mangler, så på den måde var spørgsmålet skævt. Søren Pape er simpelthen dansk konservatisme og dermed en uadskillelig del af partiet. Han forstod da heller ikke spørgsmålet, for i hans optik var partiet jo kun gået få point tilbage, og det havde han jo helt ret i. Partiet har i sidste 20 år under lidet markante ledere fået så få stemmer, at det undertiden kan virke komisk at tale om et »folkeparti«. Et stærkt forsvar udadtil og en retsstat, hvor lov og ret står i forgrunden, er ellers oplagte mærkesager sammen med en markant undervisningspolitik, der går ud på at sikre gode skoler og en god universitetsuddannelse, hvor nedskæring af i forvejen korte uddannelser ikke er løsningen. Men det er altså ikke De Konservative, som vil levere den vare. Det kan som sagt godt være, at en forfatningsdomstol som i Østrig ikke er sagen for os, men det er helt sikkert, at vi har brug for en oprustning på det retlige område. Det burde være en vigtig del af det regeringsgrundlag, som for tiden er ved at forhandles. Måske er lov og ret i en mere institutionaliseret form slet ikke konservativ politik, som man egentlig skulle tro. Så må vi kigge mod midten, som vi netop gør i disse dage, hvor nogle af os gerne ser en bred regering, og helst en, der kan bakke op om netop de her nævnte principper. Ditlev Tamm er juraprofessor emeritus, forfatter og debattør ",
        "metadata": {
            "source": "https://www.berlingske.dk/kommentatorer/juraprofessor-de-seneste-aars-respektloeshed-over-for-lov-og-ret-har",
            "image_url": "https://berlingske.bmcdn.dk/media/cache/resolve/image_x_large_vertical/image/161/1619898/24273946-ditlev-tamm.jpg",
            "publication_time": "Søndag d. 27. november 2022, kl. 12.00",
            "author": "Ditlev Tamm",
            "related_links": [],
            "attachments": []
        }
    }
}