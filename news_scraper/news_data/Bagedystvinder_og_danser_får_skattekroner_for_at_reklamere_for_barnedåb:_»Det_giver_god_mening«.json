{
    "version": "1.0",
    "document": {
        "id": 2223,
        "title": "Bagedystvinder og danser får skattekroner for at reklamere for barnedåb: »Det giver god mening«",
        "content": "Den ene har vundet »Den store bagedyst« og mestrer alle former for bagværk. Den anden er kendt for at vride hofterne i »Vild med dans«. Det klinger ikke ligefrem af kirkeklokker og salmer, men ikke desto mindre har de nu fået til opgave at lokke folk til døbefonten. De to kendisser Annemette Voss Fridthjof og Claudia Rex, som har henholdsvis 79.000 og 64.000 følgere på det sociale medie Instagram, er blevet hyret af Helsingør Stift til at lokke flere kunder i den kirkelige butik. Også influencerne Nanna Liljekvist og Maria Mainz er en del af kampagnen. Tilsammen vil Helsingør Stifts kampagne blive eksponeret for 288.000 personer, såfremt algoritmer og andet arter sig. Formålet er at starte en »samtale om dåben og dens betydning for forældre såvel som børn«, siger biskoppen, der håber at nå især de 25-40-årige. Annemette Voss Fridthjof er uddannet i arkitektur og design fra Det Kongelige Danske Kunstakademi. Desuden er hun blandt andet kendt for at have vundet »Den store bagedyst« tilbage i 2013. I dag er hun også influencer på Instagram. Arkivfoto: Katrine Emilie AndersenFold sammenLæs mere »Vi har et stigende antal nybagte forældre, som vælger ikke at opsøge den lokale kirke og præst. Enten fordi de beslutter sig for, at dåben ikke skal finde sted, eller fordi barnet selv skal kunne bestemme, når det bliver ældre. Den gruppe af mennesker vil vi gerne i samtale med,« siger Peter Birch, der er biskop i Helsingør Stift. Kampagnen med de fire influencere koster 150.000 kroner, som skatteyderne betaler via kirkeskatten. Desuden har stiftsrådet investeret i en dåbskonsulent, der arbejder med andre dåbsinitiativer i Helsingør Stift. Kampagnen har kostet 150.000 kroner. Synes du, at det er en fornuftig måde at forvalte kirkeskatten på? »Ja, det synes jeg bestemt. Vi bruger i det hele taget rigtig mange penge i folkekirken på kommunikation. Det er jo i dag en meget væsentlig del af enhver virksomhed og forening, og det er bestemt også en meget væsentlig del af hele folkekirkens liv. Hvis vi kommer i kontakt med et ekstra antal tusinde forældre og familier i den relevante målgruppe, så synes jeg, det giver god mening.« Biskoppen mener, at Helsingør Stift må gå nye veje for at nå den del af befolkningen, de ikke er i umiddelbart kontakt med. Især de unge, der enten er på vej til at få børn eller lige har fået deres første barn. »Vi hverken kan eller vil tvinge folk til at få deres barn døbt, men via de sociale medier vil vi gerne inspirere dem til at overveje muligheden,« siger Peter Birch. Peter Birch, biskop i Helsingør Stift: Dåbstallet er en »vigtig faktor«. Arkivfoto: Miklos Szabo/Ritzau ScanpixFold sammenLæs mere Han erkender, at kampagnen – hvis den virker – samtidig sikrer medlemmer af folkekirken. Et barn, der døbes, bliver automatisk meldt ind. »Men folkekirkens medlemstal er i sig selv ikke et mål. Folkekirken er en fremragende ramme om et kristent liv, kristen praksis og kristen tro og tradition i vores land. Hvis den ramme fortsat skal være stærk og relevant for den kommende generation, så er dåbstallet jo en vigtig faktor,« siger Peter Birch. I Helsingør Stift er dåbstallet faldet gennem flere år. I dag er dåbsprocenten i stiftet 44,1 procent, hvilket er en del lavere end det nationale tal på 56,2 procent, viser de nyeste tal fra Danmarks Statistik fra 2022. Dåbsprocenten udregnes med et års forsinkelse, da alle børn i en årgang skal kunne have muligheden for at blive døbt, inden de er fyldt et år. Det er ikke første gang, at folkekirken forsøger sig med influencermarketing. I 2023 benyttede Aarhus Stift sig af samme greb og fik fire østjyske influencere til at markedsføre områdets kirkegårde i håb om, at flere ville benytte dem, også til rekreative formål. Det vakte stor kritik. Prisen for kampagnen var omtrent den samme som den, Helsingør Stift nu betaler, omkring 150.000 kroner. Berlingske har forsøgt at få afklaret, om kampagnen i Aarhus virkede, men den medarbejder, der kan svare på spørgsmålet, er taget på vinterferie. Aarhus Stift modtog kras kritik fra flere præster, blandt andre sognepræst Marie Høgh, for tiltaget. Hun mente, at folkekirken gjorde sig selv »til grin« ved at alliere sig med »noget af det mest åndløse og kommercielle i vores tid«, og at den med kampagnen satte egen troværdighed, autenticitet og autoritet over styr. Heller ikke sognepræst og debattør Sørine Gotfredsen var imponeret og mente, at det var en farlig vej at gå for folkekirken. »Når folkekirken bruger influencere til at lave reklame for sig, er det et knæfald for den digitale kraft, som er så kommerciel og manipulerende. Nogle influencere kan man betale for at sige snart sagt hvad som helst,« sagde Gotfredsen til Kristeligt Dagblad: Ikke desto mindre forsøger Helsingør Stift sig nu med nøjagtig samme model. Her mener biskoppen, at kirken er nødt til at tage nye metoder i brug, selvom det afføder kritik. Kan du forstå, hvis nogen mener, at det er et knæfald, når kirken kommercialiserer sig på denne måde? »Nej, det kan jeg ikke. Jeg har svært ved at se, hvad det er et knæfald for. Det er et historisk faktum, at kirken altid har brugt midler og medier til at formidle kristendommen. Fra da Martin Luther oversatte Bibelen, til man begyndte at transmittere gudstjenester i tv. Vi er i dag nødt til at være på de sociale medier, eksempelvis i samarbejde med influencere. Vi skal møde folk, hvor de er. Så det er ikke et knæfald, det er en erkendelse af, at vores virkelighed ser sådan ud i 2024,« siger Peter Birch. Det vil måske undre nogen, at Helsingør Stift har valgt blandt andre en danser og en bagedystvinder til at promovere dåbshandlingen. Danser Claudia Rex, kendt fra »Vild med dans«.Fold sammenLæs mereFoto: Asger Ladefoged. Men valget af netop disse fire influencere er ikke tilfældigt, forklarer biskop Peter Birch. De har mange følgere i målgruppen, de bor i Helsingør Stift, og alle deres egne børn er blevet døbt. »Dermed har de en personlig oplevelse og erfaring med barnedåben. For vi ønsker ikke at samarbejde med influencere, der siger noget, som de ikke mener,« fortæller Peter Birch. Influencerne bestemmer selv over indholdet, som de poster på Instagram. De har altså frihed til at formidle, hvad de vil, om dåben. Når kampagnen er færdig, udarbejdes der en rapport om kampagnens effekt. »Vi vil se på, hvor mange opslagene når ud til. Vi kan ikke udelukke, at vi laver lignende kampagner i fremtiden«, siger biskoppen.",
        "metadata": {
            "source": "https://www.berlingske.dk/kultur/bagedystvinder-og-danser-faar-skattekroner-for-at-reklamere-for-barnedaab",
            "image_url": null,
            "publication_time": "Mandag d. 12. februar 2024, kl. 18.51",
            "author": "Malthe Håkonssen",
            "related_links": [],
            "attachments": []
        }
    }
}