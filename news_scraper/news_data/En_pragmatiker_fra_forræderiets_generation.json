{
    "version": "1.0",
    "document": {
        "id": 13743,
        "title": "En pragmatiker fra forræderiets generation",
        "content": "Ved midnat rullede kampvognene tungt gennem gaderne, og da polakkerne vågnede søndag morgen 13. december 1981, var det til et forandret land. Tusinder af politisk aktive var i nattens løb blevet arresteret. I gaderne patruljerede politiet i grupper på fire, bevæbnet med maskinpistoler. Tændte man for TV, blev der kun spillet klassisk musik, ind imellem afbrudt af uniformerede officerer, der oplæste proklamationer – om udgangsforbud. Rejseforbud. Opløsning af fagforeningen Solidaritet. Tog man telefonen, hørte man imellem ringetonerne en stemme, der i en båndsløjfe gentog ordene »kontrolleret samtale (duut) kontrolleret samtale« – politiet lyttede med. Polen var i chok, og verden var i chok. Den ansvarlige var general Wojciech Jaruzelski, landets egen præsident. Han havde begået et militærkup mod sig selv, eller invaderet sit eget land, om man vil, og hans runde ansigt med den bistre mine og de mørke briller kom for en generation i øst og vest til at symbolisere den ultimative kommunistiske undertrykkelse. Men i 1988 blev han den første kommunistiske leder, der begyndte at afmontere diktaturet, og da han gik af, sagde han undskyld for enhver begået uret. Han har undskyldt for invasionen af Tjekkoslovakiet i 1968, og han har undskyldt for krigsretstilstanden. Men, tilføjede han, den var nødvendig. Søndag eftermiddag døde Wojciech Jaruzelski på et militærhospital i Warszawa, 90 år gammel, og han går over i historien som en omstridt skikkelse: For nogle en forræder, for andre en helt. I overensstemmelse med generalens dobbeltansigt så det mandag ud til, at det officielle Polen nok vil give ham en statsbegravelse, men ikke erklære national sørgedag. Wojciech Jaruzelskis liv er usandsynligt, og der er ingen rød tråd, der ledte ham frem til at blive undertrykkelsens ansigt. Han blev født 6. juli 1923 i Kurów i det østlige Polen i en adelig familie. Hans far havde været officer under krigen 1919-1921 med Sovjetrusland, og hans farfar deltog i det polske Januaroprør i 1863 mod tsarens Rusland. Wojciech voksede op i et stærkt katolsk, antirussisk og antikommunistisk miljø. Det var et beskyttet liv, og Wojciech var et indadvendt barn, der ikke brød sig om menneskemængder. Så den senere kommunistleder blev undervist hjemme på herregården af en privatlærer, til han som ti-årig kom på en adelig kostskole.  Som gammel har han fortalt, hvordan han kun så andre børn, når han var med familien i kirke om søndagen. Så kom børnene fra landsbyen gående på bare fødder, og først ved kirken tog de sko på - »sandsynligvis det eneste par, de havde«, huskede han. I 1940 blev familien deporteret til Sibirien, skilt ad og sendt på tvangsarbejde; faderen døde, og Wojciech Jaruzelski fik ødelagt sin ryg og sit syn. Sneblindheden fulgte ham gennem resten af livet og var grunden til hans mørke brilleglas. Derefter skete noget, som ingen har kunnet forklare, heller ikke Jaruzelski selv, men i maj 1943 sluttede han sig til den polsk-kommunistiske hær i Sovjetunionen. Var han pludselig blevet kommunist? Snarere pragmatiker. Til jul skrev han til sin mor: »Kære mor, husk at jeg altid vil være den, jeg var, og jeg skifter ikke så let overbevisning.« Efter krigen gjorde Jaruzelski karriere, først i hæren, så i politik, han blev forsvarsminister, og i 1981, da regimet vaklede under presset fra Solidaritet, gjorde man ham til partichef, regeringschef og til sidst præsident. For en hammer er alle problemer søm, og Jaruzelskis løsning blev krigsretstilstanden. Senere har han forklaret, igen og igen, at han gjorde, som han gjorde, for at undgå noget værre: En sovjetiskledet invasion. Og så kom tilbagetoget. Man glemmer det nemt i dag, hvor vi husker Murens fald, Ceausescus flugt og ungarerne, der klippede pigtråden i stykker. Alt det skete i 1989. Men allerede i 1988 var Jaruzelski i stilhed gået i forhandling med Solidaritet, og det førte til de første frie valg i Østblokken i juni 1989. Er han så en helt eller bare en pragmatiker, som tidligt indså, at spillet var tabt? De polske historikere er ikke enige, og Lech Walesa, solidaritetslederen som Jaruzelski internerede, afviste i går at dømme over ham. »Jeg kendte til det sidste ikke de argumenter, han styrede ud fra,« sagde Walesa og kaldte Jaruzelski »en stor mand i forræderiets generation«. Søndag aften offentliggjorde den polske udgave af Newsweek et interview, som Jaruzelski gav for nogle år siden på den betingelse af, at det først blev offentliggjort efter hans død. Her gik en polsk journalist hårdt til ham, for hvordan kunne han dog? Hvordan kunne han pludselig skifte side og slutte sig til sin fars plageånder? Svaret er en stor pragmatiker værdigt: »Hvad andet kunne jeg gøre? Det ville ikke have vakt min far til live.« Jamen alligevel, blev journalisten ved. De var jo også med til at nedkæmpe antikommunistiske partisaner efter krigen. »Vil De have, at jeg skal overhælde mit hoved med aske og indrømme, at det var en fejl?«, gav generalen igen, »jeg har jo allerede så mange gange indrømmet mange fejl.« - Var kommunismen også en fejl?, spurgte Newsweek. »Polen har aldrig været et kommunistisk land.« - Og De var ikke kommunist? »Nej. Lige meget, hvad man siger om mig, det har jeg aldrig været.« - Og hvem er De så nu? »Jeg er en gammel mand. Historien vil dømme mig.«",
        "metadata": {
            "source": "https://www.berlingske.dk/navne/en-pragmatiker-fra-forraederiets-generation",
            "image_url": "https://berlingske.bmcdn.dk/media/cache/resolve/image_x_large/image/85/850936/7400819-27navpoland-jaruzelskideathjpg.jpeg",
            "publication_time": "Mandag d. 26. maj 2014, kl. 22.30",
            "author": "Uffe Gardel",
            "related_links": [],
            "attachments": []
        }
    }
}