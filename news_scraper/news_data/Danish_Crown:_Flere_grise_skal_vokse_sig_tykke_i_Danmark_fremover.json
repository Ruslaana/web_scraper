{
    "version": "1.0",
    "document": {
        "id": 9095,
        "title": "Danish Crown: Flere grise skal vokse sig tykke i Danmark fremover",
        "content": "Gør de det, vil slagterierne få mere at lave, og dermed vil lønsomheden i virksomheden øges. Og bestyrelsesformand Erik Bredholt tror, at en merpris på op mod 60 øre kiloet kan være medvirkende til, at flere grise får lov at vokse sig store fremover. - Der er stor interesse for at lægge produktionen om allerede i dag. Jeg tror, at der er en del producenter, der kan se, at den meget store eksport af smågrise, vi ser lige nu, er risikofyldt. - Hvis nu vi får afrikansk svinepest ind fra Østeuropa - Gud forbyde det - så lukker grænsen til Tyskland jo lige på stedet. - Derfor fornemmer jeg, at der er mange, som vil benytte sig af muligheden for at producere flere slagtesvin, siger Erik Bredholt.  Han vil ikke løfte sløret for, hvad den nye strategi mere præcist går ud på. Det må vente til på onsdag, hvor både ansatte og pressen er indkaldt til møder. - Men vi er overbeviste om, at hvis det lykkes, er svineproducenternes lyst til og muligheder for at investere i nyt produktionsudstyr og nye stalde også større. - Derfor forventer vi, at vi i første omgang kan stoppe faldet i antallet af grise, der bliver sendt til slagtning. Og på sigt kan vi forhåbentlig hæve det, siger han.  Spørgsmålet er så, om det vil få producenter, der lige nu leverer til konkurrenten Tican, til at skifte til Danish Crown. - Vi synes jo selv, at Danish Crown er et godt sted at være. Og det er et frit land, nøjes Erik Bredholt med at konstatere. Hos Tican har administrerende direktør Ove Thejls lovet sine leverandører, at man vil matche Danish Crowns kilopriser. Og det kommer også til at gælde fremover, siger han. - Vores ambition i Tican er fortsat, at vi vil tilbyde markedets bedste pris. Det kræver, at vi løbende tilpasser os til markedet, så vi kan være konkurrencedygtige. - Men ellers har jeg ikke lyst til at kommentere Danish Crowns udspil, som jeg ikke kender i detaljer, siger han. ",
        "metadata": {
            "source": "https://www.berlingske.dk/virksomheder/danish-crown-flere-grise-skal-vokse-sig-tykke-i-danmark-fremover",
            "image_url": "https://berlingske.bmcdn.dk/media/cache/resolve/image_x_large/image/8/88023/15317880-brusgrd-ko-marked-p-mimers-brnd-gster-kunne-kigge-p.jpg",
            "publication_time": "Torsdag d. 03. november 2016, kl. 15.59",
            "author": null,
            "related_links": [],
            "attachments": []
        }
    }
}