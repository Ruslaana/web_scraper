{
    "version": "1.0",
    "document": {
        "id": 1763,
        "title": "De larmer og sviner. Her kan politikerne forbyde knallerter på cykelstien",
        "content": "Rådhuset har nu vundet første slag i kampen mod knallerter på cykelstier i København. I november 2023 fik forvaltningen til opgave at undersøge, hvor og hvordan man kunne lave forbud mod knallerter på de københavnske cykelstier. Nu ligger konklusionen klar: Forvaltningen i Københavns Kommune giver grønt lys til, at politikerne i Miljø- og Teknikudvalget må forbyde knallerter at køre på den såkaldte Nørrebrorute. Det er en grøn cykelsti, der snor sig fra Tagensvej til Åboulevarden. Der er »formentlig« ikke lovhjemmel til at forbyde knallertkørsel på andre strækninger, skriver Teknik- og Miljøforvaltningen. Det er, fordi lovgivningen lige nu ikke skelner mellem knallerter, elknallerter og kabinescootere. Netop kabinescooterne benyttes af gangbesværede og handikappede. Et totalt knallertforbud vil begrænse deres adgang til hjem. To kabinescootere.Fold sammenLæs mereFoto: Lars Havn Eriksen/Biofoto/Ritzau Scanpix. Det har ellers været et ønske fra både Nørrebro Lokaludvalg og Miljøpunkt Nørrebro, at knallerter skulle forbydes flere steder i København. Foruden Nørrebroruten opfordrede Nørrebro Lokaludvalg også Teknik- og Miljøforvaltningen til at forbyde knallerter på de såkaldte »supercykelstier«. Det er cykelstier, som er designet med cyklisternes behov for øje. Teknik- og miljøborgmester Line Barfoed (EL) kunne dog godt tænke sig, at forbuddet var i et »større omfang«. »Der er kommet flere og flere knallerter på cykelstierne, og det er generende for mange,« siger hun. »Cyklister føler, at det er utrygt, at der er nogen, der kører så stærkt. Mange af knallerterne er også meget forurenende,« siger hun. Berlingskehar tidligere fortalt, at knallerter udleder i gennemsnit lige så mange skadelige stoffer som seks benzin- og dieselbiler ved almindelig bykørsel. Det er budfirmaer såsom Wolt, der står bag den »store stigning, som mange har oplevet på cykelstierne«, siger teknik- og miljøborgmesteren. Hvis knallerterne ikke skal køre på Nørrebroruten, kommer de i stedet til at skulle udenom. De vil blive nødt til at køre på de almindelige cykelstier i samme område. Line Barfoed er dog ikke bekymret for, at det vil give borgerne flere støjgener. »Nu kører der jo i forvejen rigtig meget biltrafik på både Åboulevarden, Nørrebrogade, Jagtvej, Tagensvej. Så jeg tror ikke, det er de knallerter, der gør forskellen. Men selvfølgelig ville vi jo helst, at de kom over på el i stedet for.« Forslaget om forbuddet skal tages op på møde mandag den 28. april, hvor Teknik- og Miljøudvalget skal vurdere, om de vil vedtage det. Hvis det vedtages, skal det med til budgetforhandlinger for 2026. Hvis der sættes penge af til forbuddet, forventer Line Barfoed, at knallertforbuddet tidligst træder i kraft i begyndelsen af næste år. Kort over Nørrebroruten, hvor knallertforbuddet kan blive gennemført.Fold sammenLæs mereFoto: Maria Thykjær Jespersen.",
        "metadata": {
            "source": "https://www.berlingske.dk/indland/de-larmer-og-sviner-her-kan-politikerne-forbyde-knallerter-paa-cykelstien",
            "image_url": "https://berlingske.bmcdn.dk/media/cache/resolve/image_x_large_vertical/image/191/1914253/24936896-det-er-allerede-forbudt-for-knallerter-at-kre-lan.jpg",
            "publication_time": "Onsdag d. 23. april 2025, kl. 18.31",
            "author": "Julie Stendahl Ottesen",
            "related_links": [],
            "attachments": []
        }
    }
}