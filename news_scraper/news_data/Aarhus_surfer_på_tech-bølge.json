{
    "version": "1.0",
    "document": {
        "id": 13392,
        "title": "Aarhus surfer på tech-bølge",
        "content": "Umiddelbart virker det ikke som det oplagte sted at lede efter opsvinget i IT-branchen. Et hvidt, idyllisk stråtækt hus i Egå – lidt uden for Aarhus. Men det er alligevel det, som gemmer sig bag de hvidkalkede mure og ænderne, der har residens i havedammen i gården. En IT-virksomhed, som har specialiseret sig i små radiochips, som produktionsvirksomheder allerede bruger, og som privatpersoner kommer til at stifte bekendtskab med i deres telefoner og betalingskort, når vi i fremtiden skal foretage kontaktløse betalinger, når vi handler.  »Det drejer sig om at være på forkant i det marked, fordi konkurrencen er hård, og bankerne stiller høje krav,« fortæller Rita Westergaard, grundlægger af virksomheden ID-Advice, mens hun beretter om det amerikanske analysehus Gartners analyser og vækstkurver for, hvilke teknologier, der på sigt bliver store, og som det derfor er en god idé at investere i.  Sådan lyder opskriften også på ID-Advices nuværende succes. Rita Wester-gaard så meget tidligt, helt tilbage i 2003, at NFC-teknologien (den teknologi, som sidder i nogle smartphones og kontaktløse betalingskort, red.), ville blive stor og udbredt med tiden. I 2009 mente hun, at det danske marked var modent og stiftede ID-Advice.Virksomheden er i dag vokset til fem medarbejdere, og kunderne er fortrinsvis større produktionsvirksomheder, der bruger ID-Advices produkter og løsninger i produktionen. Her hjælper de små radiochips med at holde styr på, hvor de forskellige led i produktionen er i forhold til hinanden.  »Udover produktionsvirksomheder har vi været med i flere EU-projekter. Blandt andet for at kortlægge, hvordan cykelinfrastrukturen er i forskellige byer, og hvordan den kan gøres mere effektiv. NFC er en nem og billig løsning, når man skal tracke og holde styr på ting. Vi er også med i et projekt, som skal gøre arbejdspladsen smartere og holde ældre på arbejdsmarkedet længere, eksempelvis ved at dit skrivebord automatisk indstiller sig til den rigtige arbejdsstilling, når du lægger din telefon på bordet,« forklarer Rita Westergaard. Netop IT-iværksætteriet stortrives i Aarhus. Ifølge tal fra eStatistik, som har trukket på data fra Danmarks Statistik og iværksætterdatabaser, er det især i landets fire største kommuner, at væksten hos IT-iværksætterne skal findes. I de fire kommuner var antallet af iværksættere i 2011 større, end det var under højkonjunkturen fra 2005 til 2008.  Fra 2007 til 2011 steg antallet af IT-iværksættere i de fire største kommuner med 25 procent, mens det samlede antal iværksættere i alle erhverv i de fire største kommuner faldt med 12 procent i samme periode. Udviklingen betyder, at antallet af IT-iværksættere i de fire største kommuner i 2011 kun overgås af IT-boble-året 2000. I 2011 udgjorde IT-iværksætterne i de fire største kommuner 40 procent af det samlede antal IT-iværksættere, mens det tal var 33 procent i 1992 og 35 procent i 2008. Den positive udvikling i landets fire største kommuner er især trukket af IT-iværksætterne i Aarhus, som i 2011 var på et højere niveau end i 2000. Til sammenligning var antallet af IT-iværksættere i København i 2011 hele 31 procent lavere end i 2000. Selv om København i 2011 lå under IT-boble-niveauet, er der også her sket en markant stigning de foregående to år. Et stykke fra Egå, lige midt i det, som vel bedst kan beskrives som en jysk og noget mindre udgave af Californiens Silicon Valley, slår en anden IT-iværksættervirksomhed sine rødder. Virksomheden Greenticket holder til i IT-byen Katrinebjerg i Aarhus Nord, der blandt andet huser Incuba, Institut for Datalogi, Væksthus Midtjylland, IT-forum Midtjylland og Ingeniørhøjskolen. Det er altså med andre ord her, at man skal have adresse, hvis man vil noget med IT i Aarhus.Det vil iværksætterne bag Greenticket, et billetsystem, som gør det lettere, hurtigere og mere effektivt at booke og købe billetter til arrangementer. Både for arrangører og for publikum. »Min kæreste købte en billet på nettet forleden. Da hun skulle betale, kunne hun vælge, om hun ville have sendt billetten med posten – mod et gebyr på 30 kroner. Det virker helt formålsløst, når alle i dag har en smartphone på sig, som de bruger til alle mulige ting,« forklarer Emil Hagbarth Rasmussen, en af iværksætterne bag Greenticket. Netop det fysiske papir, eller rettere de små papirlapper, som folkene bag Greenticket i gymnasietiden krøllede sammen og puttede i baglommen, når de købte billetter til festerne i gymnasiet, var katalysatoren for at starte virksomheden. Hvorfor ikke have billetten til et arrangement på telefonen i stedet. Udviklingen tog fart for et år siden, løsningen blev lanceret i august, og virksomheden har nu omsat for den første million. Ifølge direktør i IT-forum Midjylland Bo Sejer Frandsen skyldes IT-væksten i Aarhus, at der er gode klyngenetværk og et godt miljø. »Vi har etableret et godt iværksættermiljø. Vi har tiltag som Incuba, Workspace, Smart City, og StartupZoo. Det afgørende er, at man har de netværk og de klyngenetværk, som skal til, og det kan byen facilitere,« forklarer Bo Sejer Frandsen og fremhæver Væksthuset og Capnova, som går ind og støtter med kapital. »Investeringsmiljøet er stadig elendigt. Der er totalt tørke hos bankerne. De investerer ikke eller laver kreditter. Troen og viljen til selv at løbe en risiko er større, og det, vi ser, er, at flere tør løbe en risiko,« forklarer Bo Sejer Frandsen. ",
        "metadata": {
            "source": "https://www.berlingske.dk/virksomheder/aarhus-surfer-paa-tech-boelge",
            "image_url": "https://berlingske.bmcdn.dk/media/cache/resolve/image_x_large/image/20/201675/7322919-24busid-advicejpg.jpeg",
            "publication_time": "Onsdag d. 23. april 2014, kl. 22.30",
            "author": "Niklas Ernst",
            "related_links": [],
            "attachments": []
        }
    }
}