{
    "version": "1.0",
    "document": {
        "id": 19136,
        "title": "Menneskelig umenneskelighed",
        "content": "I disse måneder har de tyske medier, dagblade og især fjernsynskanalen ZDF, været travlt optaget af en helt ny bogudgivelse langt ud over det sædvanlige. Og tror man, at emnet Anden Verdenskrig er ved at være udtømt, så må man tro om. Den tyske historiker fra universitetet i Mainz, Sönke Neitzel, kendt fra en række TV-programmer om tysk historie, har sammen med psykologen Harald Welzer, leder af Center for Interdisciplinary Memory Research i Essen, i det britiske nationalarkiv i London fundet frem til protokoller, der ialt fylder ca. 150.000 sider. Disse indeholder hemmeligt optegnede samtaler, som ca. 10.000 tyske krigsfanger (af ialt 1 mio. tilfangetagne) førte med hinanden i britiske fangelejre mellem september 1939 og oktober 1945. Også i det amerikanske Fort Hunt blev sådanne samtaler - her mellem 3.300 krigsfanger, inklusive medlemmer af det berygtede Waffen-SS - optegnet. Mens englænderne især fokusererede på de tyske officerer, interesserede amerikanerne sig også for de menige soldater; det er et kæmpemæssigt materiale, der her gøres tilgængeligt for første gang. Mens det er Neitzel, der står bag opsporingen af disse protokoller, er det Welzer, der analyserer deres indhold og sætter dem ind i en socialpsykologisk sammenhæng. Det drejer sig altså om autentiske og usminkede optegnelser, udgivet under titlen Soldaten. Protokolle vom Kämpfen, Töten und Sterben (Soldater. Protokoller om kamp, drab og død). Disse bygger på oplevelser fra en krig, der kostede mere end 50 mio. mennesker livet, og det er ikke oplevelser fra koncentrationslejrene - hvis eksistens tydeligvis var kendt af krigsfangerne - men fra krigsfronten, der er tale om. Samtalerne handler naturligvis om krigsførelse, taktik og strategi; det var oplysninger herom, der interesserede de allierede mest. Men der snakkes også om den endegyldige sejr, der vinker forude og om de forbrydelser den tyske værnemagt gjorde sig skyldig i, især på Østfronten, hvor mellem tre og fem mio. sovjetiske soldater omkom i de tyske fangelejre og hvor civilbefolkningen skånsesløst blev myrdet ikke mindst i kampen mod de allesteds nærværende partisaner. Neitzel og Welzer citerer flittigt fra disse samtaler i deres 500 siders bog og resultatet er en mosaik af rædselsgerninger og forbrydelser, men dog også med et anstrøg af menneskelighed, for naturligvis længes krigsfangerne også efter familien, konen, børnene og idyllen hjemme i den bayerske landsby. Officererne og soldaterne har som oftest ikke holdt sig tilbage, men tværtimod snakket på livet løs - ofte kritisk, men langtfra altid - om Hitler og krigsbegivenhederne, om den militære ledelse og naturligvis om egne bedrifter - hvis man kan tale om sådanne i en krig: »I Folkestone«, husker en pilot, »angreb vi banegården, og netop et persontog, der var ved at forlade banegården, sådan, bomberne røg lige ind i toget. Hold da kæft! (Latter).« Men man snakker også om overgreb på civilbefolkningen, om egne håb om at overleve og om angsten for at dø. Det er denne blanding af krigsoplevelser, som var det en spændende legen cowboy og indianer, og den menneskelige længsel efter at vende levende hjem, der udgør den fascinerende lekture.  Undertiden opleves krigen nærmest som en turistoplevelse og kontrasten til den efterfølgende skildring af de udførte drab kan virke chokerende, som når korporal Müller nonchalante fortæller om sine oplevelser i den erobrede ukrainske by Charkow: »Da jeg var i Charkow, var alt, også den indre by, skudt i ruiner. En herlig by. Alle mennesker snakkede i hvert fald lidt tysk. Også i Taganrog - herlige biografer og vidunderlige strandkafeer. Landskabet er så smukt - jeg var overalt i lastbilen. Da så man intet andet end kvinder, der var udkommanderet til tvangsarbejde. De havde repareret vejene, brandflotte piger - så kørte vi forbi dem, hev dem simpelthen ind i lastbilen, slog dem ihjel og smed dem så ud igen.« Tydeligvis er overgreb på kvinder et hyppigt emne for samtalerne mellem soldaterne. Her er en episode fra den italienske front, der ligeledes fortælles, som var det en dagligdags situation: »Da var der f.eks. faldskærmssoldater, der trængte ind i et italiensk hus, dræbte begge mænd. Der var to mænd, to fædre; den ene havde to døtre. Så bollede de begge døtrene, sådan rigtig gennemkneppede dem, derefter blev de simpelthen pløkket ned, de to døtre.« Enkelte gange stikker også antisemitismen sit hæslige hoved frem, men jødeforfølgelserne, som åbenbart ikke var nogen hemmelighed, omtales nærmest med venstre hånd og affærdiges ofte blot som rygter, man har hørt. Kritiseres de, er det ikke så meget selve drabene, som måden de har fundet sted på, og kombineres gerne med de almene overgreb på civilbefolkningen, som i dette eksempel fra Riga: »Det var altsammen blot kvinder og børn, sådan to-årige. Hvis jeg så endda havde kunnet se, at disse maskinpistolskytter, der på grund af overanstrengelse blev afløst hver time, havde gjort det modvilligt! Men nej! Der kom så en jødisk skønhed. Jeg ser det endnu for mit indre øje. En køn kvinde kvinde i en rød skjorte. Alle var nu ligeglade med al den snak om racerenhed: i Riga bollede de først til højre og til venstre, og så skød de og dræbte.« Bogens to forfattere stiller naturligvis det generelle spørgsmål, der trænger sig på - og dette er især psykologen Welzers område: er de grusomheder og forbrydelser, som protokollerne skildrer, især karakteristiske for det nationalsocialistiske militærapparat? Og hvad med fanatismen? For selv på et fremskredet tidspunkt i krigsforløbet kommer førerkult og Hitlerbegejstring til udtryk hos krigsfangerne, på et tidspunkt, hvor det burde stå klart for alle, at krigen ville tabes. Både Neitzel og Welzer svarer benægtende og advarer mod at skære de skildrede rædselsgerninger over én kam som specifikt nazistiske! Men der er ikke desto mindre to væsentlige undtagelser: når værnemagten bevidst og uden at være udsat for nogen militær trussel dræbte jøder og sovjetiske krigsfanger, er disse ugerninger helt klart dikteret af racisme og nationalsocialistisk ideologi. Derimod finder alle de andre overgreb - plyndringer, voldtægt og mord på civilister - sted i enhver krig. De tyske soldaters krigsoplevelser sammenlignes da også i bogens slutning med erfaringer som amerikanske soldater har gjort under krigene i Vietnam og Irak: »Den vold, som værnemagtssoldaterne anvendte, er ikke mere ’nationalsocialistisk’ end den vold, som f.eks. britiske og amerikanske soldater anvender [bemærk nutidsformen!].« Dette er en parallelisering, som måske nok vil vække modsigelse, men alligevel skal der for egen regning også henvises til rødgardisternes nådesløse nedslagtninger af civile flygtninge fra de tidligere tidlige tyske østområder Schlesien, Pommern og Østpreussen henimod verdenskrigens slutning, et emne som man stadigvæk ikke taler højt om i bestemte intellektuelle kredse. Hvor specifikt nationalsocialistisk en række af de i protokollerne skildrede misgerninger er, skal dog ikke diskuteres her, og hvem tør iøvrigt kaste den første sten? Men mon vi ikke alle - efter at have kastet et blik rundt på vores mishandlede klode - kan være enige med udgivernes afsluttende kommentar: »Den moderne tids tiltro til at voldsforbrydelser hører en anden tid til, er ren illusion. Mennesker har altid slået ihjel af de forskelligste årsager. Soldater slår ihjel, fordi det er deres opgave.« Således er Neitzels og Welzers bog langt mere end blot en kæmpestor kildesamling til forståelse af Anden Verdenskrig, der hermed er blevet gjort tilgængelig på et velrenommeret forlag. Den er også en tankevækkende mentalitetshistorie, en historie først og fremmest om umenneskelighed med få glimt af menneskelighed. Den analyserer ikke blot de involverede soldaters og officerers bevæggrunde og reaktioner, de soldater og officerer, der - når det kom til stykket - lagde så store områder af Europa øde, men analysen har gyldighed ud over selve verdenskrigen. Det drejer sig med denne udgivelse om et af de interessanteste og mest chokerende kig - chokerende ikke mindst pga den afslappede tone, hvormed rædselsgerningerne berettes - bag den Anden Verdenskrigs kulisser, der findes på det internationale bogmarked. En oversættelse på engelsk vil være på vej. Tør vi håbe på en dansk oversættelse, der kunne tjene som en velkommen korrektur til den netop udsendte bog af Jens A. Berg, Fanget på Østfronten, der i Berlingske blev anmeldt af Bent Blüdnikow 14. juni og 4. juli var genstand for en kritisk men korrekt kronik af Hans Christian Davidsen, kulturredaktør ved Flensborg Avis?",
        "metadata": {
            "source": "https://www.berlingske.dk/kronikker/menneskelig-umenneskelighed",
            "image_url": "https://berlingske.bmcdn.dk/media/cache/resolve/image_x_large/image/72/724961/4346265-kronik.jpg",
            "publication_time": "Torsdag d. 07. juli 2011, kl. 22.30",
            "author": null,
            "related_links": [],
            "attachments": []
        }
    }
}