{
    "version": "1.0",
    "document": {
        "id": 17930,
        "title": "Dinosaurerne kommer",
        "content": "15 dinosaurer er gået i land på den jyske vestkyst. Eller rettere de kørte fra borde i store busser, da verdenssuccesen »Walking With Dinosaurs« ankom til Jylland efter udsolgte shows i Oslo. »Walking With Dinosaurs« er med optrædener i først Jyske Bank Boxen i Herning 11. oktober og fredag 12. oktober i Forum i København en af efterårsferiens varmeste billetter. Foreløbig har 7,3 millioner mennesker verden over set showet, der har spillet knap 1.800 gange i Europa, USA, Australien og New Zealand. »Walking With Dinosaurs« er baseret på en BBC tv-serie af samme navn og senere omsat til et liveshow med hjælp fra bl.a. eksperter i Hollywood. Showet viser 15 dinosaurer i naturlig størrelse – heriblandt en 11 meter høj og 17 meter lang Bracchiosaurus – som går rundt blandt publikum, mens vegetationen ændrer sig, millioner af år går, og jordskælv ændrer på omgivelserne. Imens fortæller en palæontolog, spillet af en dansk skuespiller, om dinosaurernes liv. »Walking With Dinosaurs« spillede første gang i Danmark i 2009, hvor 50.000 mennesker så showet. Siden da er der kommet yderligere tekniske forbedringer. Seks Emmy Awards har det høstet. ",
        "metadata": {
            "source": "https://www.berlingske.dk/kultur/dinosaurerne-kommer",
            "image_url": "https://berlingske.bmcdn.dk/media/cache/resolve/image_x_large/image/60/600115/5697488-raptor1.jpg",
            "publication_time": "Torsdag d. 11. oktober 2012, kl. 07.55",
            "author": "Kim Flyvbjerg",
            "related_links": [],
            "attachments": []
        }
    }
}