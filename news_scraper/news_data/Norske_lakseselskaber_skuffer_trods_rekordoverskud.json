{
    "version": "1.0",
    "document": {
        "id": 6583,
        "title": "Norske lakseselskaber skuffer trods rekordoverskud",
        "content": "I bunden af det norske indeks ligger lakseselskaberne Salmar og Marine Harvest, der begge ellers har leveret pæne resultater for hele 2016. Salmar falder mere end 7 pct. til 218,70 norske kr., og Marine Harvest falder 4 pct. til 145,90 norske kr. Salmar har trods massiv fremgang skuffet forventningerne, der lå endnu højere. Selskabet havde et driftsoverskud på 557 mio. norske kr. mod 374 mio. norske kr. i samme kvartal i 2015, men ifølge Dagens Næringsliv var overskuddet 15 pct. under det ventede ifølge Nordea. - Alt i alt en negativ rapport for selskabet, skriver Nordea i en kommentar ifølge avisen.  Salmar fremhæver, at der specielt i det centrale Norge har været problemer med lakselus. En behandling for lakselus koster i gennemsnit 4 norske kr. per kilo laks. Der produceres 1 million ton laks årligt i Norge, så behandling mod lakselus koster 3-5 mia. norske kr.  Marine Harvest er tilfreds med fremgangen i selskabet, men har tidligere givet forhåndstal for sit regnskab. Derfor falder aktien med de andre lakseselskaber. Flere andre lakseselskaber, som færøske Bakkafrost, der er noteret i Oslo, falder også - dog \"kun\" relativt beskedne 1 pct., mens Leroy Seafood og Grieg Seafoods falder godt 3 pct. ",
        "metadata": {
            "source": "https://www.berlingske.dk/virksomheder/norske-lakseselskaber-skuffer-trods-rekordoverskud",
            "image_url": "https://berlingske.bmcdn.dk/media/cache/resolve/image_x_large/image/4/44858/16361650-bm1.jpg",
            "publication_time": "Onsdag d. 15. februar 2017, kl. 13.00",
            "author": null,
            "related_links": [],
            "attachments": []
        }
    }
}