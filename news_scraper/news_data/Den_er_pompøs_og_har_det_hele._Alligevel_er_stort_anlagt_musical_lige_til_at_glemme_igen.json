{
    "version": "1.0",
    "document": {
        "id": 21597,
        "title": "Den er pompøs og har det hele. Alligevel er stort anlagt musical lige til at glemme igen",
        "content": "Hovedpersonen i musicalen »Anastasia« befinder sig i en permanent identitetskrise. Hvem er hun? Hun ved det ikke selv. Hun har nemlig hukommelsestab. Er hun den fattige og forkomne proletar Anya, eller er hun i virkeligheden det eneste overlevende medlem af den russiske zarfamilie, som revolutionen så brutalt henrettede i en kælder? Kan hun stole på sine egne tågede minder – de spøgelser fra fortiden, der dukker op og plager hende i nattesøvnen, de erindringsfragmenter, der i stigende grad dukker op og resonerer i hende? Eller er hun blot manipuleret af de lurendrejere, der vil udnytte hende for egen vindings skyld og score dusøren i forsøget på at fremstille hende som zarfamiliens eneste arving? Det er den tvivl – er hun, eller er hun ikke? – det meste handler om i musicalen, der baserer sig på tegnefilmen af samme navn – et par af originalens sange er hentet med over. Den er løst inspireret af historien om en mystisk kvinde, der i 1920erne dukkede op i Berlin, lignede fyrstinden og påstod, at hun var det. Den fæle kommunist ormer sig ind på skønheden: Mikkel Hoé Knudsen og Emilie Groth.Fold sammenLæs mereFoto: Gudmund Thai. Men er det ikke, som om den amerikanske musical, der havde premiere på Broadway i 2017 og blev en moderat succes, selv lider af en eller anden form for splittelse? Den vil så gerne være alt muligt på én og samme tid. I en sådan grad, at den ender med ikke rigtigt at komme i mål med så meget af alt det, den håber på at være. Den er for mørk – for ikke at sige deprimerende – i sit anslag til for alvor at blive den lette og luftige tegnefilms – og familiemusical, den også angler efter at være. Den er til gengæld for overfladisk og ivrig efter at appellere til familiepublikummet til, at den kan blive den store, dramatiske musical, emnet egentlig kalder på. Den ikke uefne musik i traditionelt Broadway-snit fungerer absolut flot med lejlighedsvist episk, russisk-melankolsk schwung, men kun en enkelt sang, »Lad mig finde hjem«, skiller sig ud fra mængden – »Journey to the Past« hedder den på originalsproget, en overskrift, man også kunne hæfte på musikken som samlet hele. Indpakningen fejler ikke noget. Kostumer og kulisser er som altid i luksusklasse på Det Ny Teater. Her Mathias Hartmann Nielsen, Kim Hammelsvang og Emilie Groth i spidsen for ensemblet.Fold sammenLæs mereFoto: Gudmund Thai. Og er det ikke, som om den hænger så underligt i håndbremsen, er meget længe om at nå frem til det Paris, hvor heltindens store prøve skal stå? Det er her, hun skal overbevise sin bedstemor, den eksilerede enkekejserinde, om, at hun vitterlig er den ægte vare. Den er for lang, den er for træg i sin vej mod det endelig mål, der aldrig bliver den følelsesmæssige kulmination, det kunne have været blevet, når hovedkarakteren vælger kærligheden og nutiden frem for fortiden og et liv som kongelig. Når hun beslutter sig for at være den, hun er blevet, snarere end den hun – måske – var. Det er på en måde forkert at kalde »Anastasia« en halvdårlig musical. Er det ikke mere rammende at kalde den en musical, som kun er halvgod? Når alle disse forbehold er opmalet, så må man bestemt give Det Ny Teater, at de satser det meste af butikken for at få den i land. Lad os begynde med det udstyr, teatret altid sætter en ære i: Scenografien er flot og eventyrlig, kostumerne et orgie i detaljeret overskud. Lyst det er at se derpå! Og Lee Prouds ydre iscenesættelse og koreografi er der ikke en finger at sætte på. Men selv om det er ærgerligt at skulle sige det, lykkes det ikke at give forestillingen det indre liv, den skal hente fra sine to centralt placerede figurer. Emilie Groth synger med en vidunderlig sikkerhed, en Disney-klarhed, der er alt, hvad den skal være. Men hvorfor skal hun gå så underligt blegt og søvngængeragtig gennem hele forestillingen? Hvor er gnisten, glimtet i øjet, den lebendige modstandskraft, som gør denne heltinde til en sej og slagkraftig overlever, vi hepper på? Musicalen hedder »Anastasia« ikke »Anæstesi«, for pokker. Marianne Mortensen er fremragende som den stejle, sorgtyngede enkekejserinde. Her med Emilie Groth.Fold sammenLæs mereFoto: Gudmund Thai. Hvor er kemien i forhold til Mathias Hartmann Niclasens unge svindler, der i begyndelsen vil slå mønt på sit fund, men naturligvis indhentes af sine egne følelser. Han har også svært ved for alvor at tænde det indre lys. Først er han så underligt vred, grænsende til det snerrende, siden bliver forelskelsen og forklarelsen uden den naivitet, kærlighedsmiraklet fodrer. Det er ganske enkelt charmen og varmen, det kniber med i hovedrollerne, og den har en musical som »Anastasia« svært ved at klare sig uden. Hvad den derimod har til overmål, er erfarne kræfter i birollerne, og de er i stand til at sætte trumf på og redde meget. Kim Hammelsvang bidrager fuldt ud med sin lagrede, tilbagelænede ubesværethed som den anden af de to charlataner, der opdager pigens muligheder. Fænomenet Julie Steincke er næsten ødselt bort på en vignet – pæn eksilrussik hofdame om dagen, fræk femme fatale om natten: Men hold da op, hvor kan hun sætte damp på samovaren! Og endelig viser Marianne Mortensen vejen som den aldrende enkekejserinde, hvis sorg og savn finder en forløsning, da pigen dukker op. Det er rent ud sagt forbløffende, hvor meget passion og humor, Marianne Mortensen kan puste ind i figuren. Her var pludselig hul igennem til de følelser, der ellers forbliver et postulat: Bravo. Og så har vi slet ikke nævnt den flot syngendeMikkel Hoé Knudsen, der får en spændende, farlig mand ud af den sammenbidte kommunistiske kommissær, der er besat af pigen, både af politiske og mere kødelige årsager. Kim Hammelsvang og Julie Steincke sætter hele deres erfaring ind i biroller.Fold sammenLæs mereFoto: Gudmund Thai. Men hvem og hvad, musicalen »Anastasia« egentlig er, lykkes det altså ikke rigtigt at overbevise nogen om. En revolution er den mildest talt ikke. Den ligner den helt store musical, men er så underligt fraværende trods Det Ny Teaters ærlige anstrengelser. Skal man være rigtig uartig, og det skal man jo indimellem, vil man sige, at den er lige til at glemme igen. Hvem sagde hukommelsestab? »Anastasia – The Musical«. Manuskript: Terence MacNally. Musik: Stephen Flaherty. Sangtekster: Lynn Ahrens. Oversættelse: Kenneth Thordahl og Vibeke Dueholm. Iscenesættelse og koreografi: Lee Proud. Scenografi og kostumer: Gabriela Tylesova. Det Ny Teater til 8. december.",
        "metadata": {
            "source": "https://www.berlingske.dk/scene/den-er-pompoes-og-har-det-hele-alligevel-er-stort-anlagt-musical-lige-til-at",
            "image_url": null,
            "publication_time": "Fredag d. 20. september 2024, kl. 16.46",
            "author": "Jakob Steen Olsen",
            "related_links": [],
            "attachments": []
        }
    }
}