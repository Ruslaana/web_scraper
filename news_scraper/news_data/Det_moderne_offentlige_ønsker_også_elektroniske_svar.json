{
    "version": "1.0",
    "document": {
        "id": 9721,
        "title": "Det moderne offentlige ønsker også elektroniske svar",
        "content": "Vi er helt enige i, at det ville være nemmere, hvis borgere og arbejdsgivere kunne besvare spørgeskemaer elektronisk. Vi afsender spørgeskemaer fra vores nu 26 år gamle sagsbehandlingssystem, som altså er skabt i en tid før emails og internet. Derfor kan det ikke lade sig gøre i øjeblikket.  Vi arbejder selvfølgelig hårdt på at udvikle et nyt IT-system til behandling af arbejdsskadesager. Den nye løsning vil indeholde muligheden for digital kommunikation, som Niels Jacobsen efterlyser. Samtidig er vi ved at udvikle en midlertidig løsning, der kan forbedre lige netop behandlingen af spørgeskemaer, så de kan udfyldes digitalt, også fra det nuværende system. På grund af systemets alder er det ganske kompliceret.  Det er desværre ikke en hurtig løsning, fordi vores spørgeskemaer er tilpasset den enkelte sag - forskellige situationer kræver forskllige spørgsmål. Det betyder, at vi ikke bare kan gøre et standardskema tilgængeligt, sådan som det kendes fra andre offentlige institutioner. I øvrigt har Niels jacobsen selvfølgelig fået indtil flere personlige svar på sine henvendelser - såvel elektronisk som på papir. ",
        "metadata": {
            "source": "https://www.berlingske.dk/opinion/det-moderne-offentlige-oensker-ogsaa-elektroniske-svar",
            "image_url": "https://berlingske.bmcdn.dk/media/cache/resolve/image_x_large/image/10/107597/16473913-man-working-on-a-laptop-in-office.jpg",
            "publication_time": "Søndag d. 26. februar 2017, kl. 16.00",
            "author": null,
            "related_links": [],
            "attachments": []
        }
    }
}