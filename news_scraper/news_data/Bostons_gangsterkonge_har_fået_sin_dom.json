{
    "version": "1.0",
    "document": {
        "id": 5219,
        "title": "Bostons gangsterkonge har fået sin dom",
        "content": "USA: Han var en gang en af de mest frygtede kriminelle i Bostons underverden, men mandag fik den 83-årige James »Whitey« Bulger sin dom, da han af en jury i Boston blev kendt skyldig i en lang række anklager. Han blev blandt andet dømt for 11 af i alt 19 drab i 1970erne og 1980erne, og den tidligere leder af »Winter Hill Gang« kan sandsynligvis se frem til at tilbringe resten af sine dage bag tremmer. Ifølge BBC udviste den tidligere gangsterkonge ingen følelser under domsafsigelsen ved retten i Boston.  Han blev anholdt i 2011 efter en mangeårig tilværelse på flugt. Han forlod Boston i 1994 og blev først fanget 17 år senere i Santa Monica i Californien. I løbet af den to måneder lange retssag har flere af Bulgers tidligere kumpaner fortalt, at han blandt andet har kvalt kvinder, skudt folk ned og truet sig til større kontantbeløb. Bulger selv har afvist at udtale sig i retten og har desuden kaldt retssagen mod ham en »farce«.  Han nægter sig skyldig og afviser anklagemyndighedens påstand om, at han over en længere årrække skulle have fungeret som meddeler for det amerikanske forbundspoliti, FBI. James »Whitey« Bulgers advokater har derimod hævdet, at Bulger betalte korrupte FBI-agenter for information om igangværende efterforskninger.  James »Whitey« Bulger indtog i 16 år en plads på FBIs »most wanted«-liste, der tæller de ti mest eftersøgte forbrydere i USA. Bulger blev pillet af listen, da han i 2011 blev fanget i Californien. Bulger er blandt andet kendt for at have inspireret filminstruktøren Martin Scorsese til filmen »The Departed«, der har Jack Nicholson i rollen som amerikansk-irsk gangsterboss i Boston.",
        "metadata": {
            "source": "https://www.berlingske.dk/internationalt/bostons-gangsterkonge-har-faaet-sin-dom",
            "image_url": "https://berlingske.bmcdn.dk/media/cache/resolve/image_x_large/image/54/543973/6711727-us-crime-bulger-files.jpg",
            "publication_time": "Mandag d. 12. august 2013, kl. 21.30",
            "author": null,
            "related_links": [],
            "attachments": []
        }
    }
}