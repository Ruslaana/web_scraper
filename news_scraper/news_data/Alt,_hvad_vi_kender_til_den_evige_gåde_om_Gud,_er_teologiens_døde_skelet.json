{
    "version": "1.0",
    "document": {
        "id": 25,
        "title": "Alt, hvad vi kender til den evige gåde om Gud, er teologiens døde skelet",
        "content": "Det mest pinagtige, en foredragsholder kan komme ud for, er at blive sat til vægs af et skarpsindigt spørgsmål fra en tilhører. Du kan ikke på politikervis tale udenom, for så falder korthuset på gulvet. Nej, snarere fristes du til at give afkald på pengene eller se velvilligt på et tilbud om kun det halve i honorar. Sådan gik det en aften, hvor jeg fortalte om Herman Melvilles berømte hvalfangerroman »Moby Dick« og udlagde den enevældige kaptajn Akab som et symbol på vor tids totalitære magthavere. Og gjorde rede for, at »Moby Dick« også kan læses som historien om, hvad der sker, når mennesket gør vold på naturen, og naturen så med et haledask tilintetgør vore drømme og håb. Så kom fra en tilhører et penibelt spørgsmål: Flemming Chr. NielsenFold sammenLæs mere »Hvad skal vi med alle de dødsenskedsommelige kapitler om hvaler? De forsinker bare handlingen, som ellers er spændende nok, men hvis man absolut vil vide noget om hvaler, kan man jo google.« Jeg forsøgte at agere politiker og undvige med en bemærkning om, at de hvalkapitler skam er både vittige og underholdende. Og uddybede med, at hvis »Moby Dick« nu og da kan virke som en zoologibog om hvaler, må man nøjes med en forkortet udgave af romanen. For eksempel polarforskeren Peter Freuchens oversættelse fra 1942 eller den endnu mere beskårne tegneserieudgave, der hedder »Illustrerede Klassikere«. Korthusets rester blev reddet, for spørgeren var et nænsomt menneske, der ikke trådte på en ligtorn. Men på vej hjem nagede problemet mig. Og med en så uventet voldsomhed kom løsningen, at jeg måtte holde ind på en rasteplads og sunde mig. De fleste vil genkende fornemmelsen, for den kan optræde i langt mere alvorlige situationer. Pludselig ser du vejen ud af en gældskrise. Eller muligheden for at beholde dit job. Eller forsoningen med din ægtefælle eller kæreste. Eksemplerne er talrige. Vi husker dem siden som stjernestunder i fortvivlelsens øjeblik. Her er der trods alt kun tale om en roman. Ganske vist den amerikanske forfatter Herman Melvilles hovedværk og grunden til, at 200-årsdagen for den amerikanske Shakespeares fødsel fejres 1. august i år. Men hvorfor havde jeg aldrig før set den indlysende løsning? Som oversætter af Herman Melville burde jeg vel vide, hvad meningen er med de leksikalske artikler om hvaler, deres størrelse og livsform, deres udseende og placering i dyreriget med mere. Faktisk leverer Melville et helt zoologisk bibliotek om hvaler, og jeg havde rodet i et væld af zoologibøger for at finde de korrekte danske betegnelser.  Men ethvert indfald kalder på mistro, for er det nu din egen idé, eller er det noget, du engang har læst og glemt igen? Står det et sted i alle de bøger og afhandlinger, der er skrevet om Herman Melville? I en fodnote, der aldrig fæstnede sig? Med det forbehold kunne det ikke gå hurtigt nok med at komme hjem og se efter. Handler de for nogen så kedsommelige hvalkapitler alligevel ikke om den store spermacethval, som kaptajn Akab jagter hen over alle have, mens han driver sin besætning ud i vanvid? Eller er det noget helt andet, Melville vil indvi sine læsere i? Og hvis det er, hvorfor så ikke gøre det ligefremt og ukryptisk? Godt skjult i et af de hvalzoologiske kapitler anes den første afsløring. Melville har indtil da skrevet om, hvordan spermacethvalen jagtes, harpuneres og indfanges, hejses op på skibssiden og tømmes for den olie, der med pedantisk omhu bliver registreret og nedstuvet. Ja, selv juridiske forhold omkring ejendomsretten til hvalen diskuteres. Så kommer den alarmerende detalje, der tilsyneladende kun handler om spermacethvaler: »Hvor meget jeg så dissekerer ham, når jeg ikke dybere ned end til hans hud; jeg kender ham ikke og vil aldrig lære ham at kende. Men hvis jeg ikke engang kender denne hvals hale, hvordan da forstå hans hoved? Og hvordan fatte hans ansigt, når han ikke har noget ansigt? Du får mig at se fra ryggen, fra min hale, synes han at sige, men mit ansigt må ingen se.« Du får mig at se fra ryggen … mit ansigt må ingen se. Men hvem kan interessere sig for en hvals ansigt? Og kan en hval være optaget af at skjule sit ansigt? Det drejer sig ikke om zoologi. Det er et tilhyllet citat fra Anden Mosebog, hvor Herren siger til Moses: »Når min herlighed går forbi, stiller jeg dig i klippespalten og dækker med hånden for dig, til jeg er kommet forbi. Derefter tager jeg min hånd væk, så du får mig at se fra ryggen. Mit ansigt må ingen se.« Det er slet ikke hvalens ansigt, men Guds ansigt, ingen må se. Melvilles religionskritik er altså maskeret som hvalkispus, for på hans tid var det utilladeligt med en åben udfordring af kirkens institutioner. Og slet ikke for en forfatter, der ville sælge bøger. Teologi var for fagfolk. En lægmand skulle ikke komme og blasfemisk tale om Gud i skikkelse af en hval. Men så snart Guds skjulte ansigt er antydet, falder brikkerne på plads. Og med dem de lange kapitler om, hvordan vi i århundreder har tegnet og malet hvalen, hvordan den er skildret i bøger og prædikener, har fået landskaber opkaldt efter sig, som små figurer er sat på en hylde eller ophængt som ikoner, anbragt i klokketårne og kirker, i bogtrykkernes vignetter, på halskæder og små kapsler i den døendes hånd. Og der er referater af spidsfindige afhandlinger om hvalen og de lærdes disputter angående den rette forståelse. Hvad magter hvalen, og hvad magter den ikke? Hvilke evner har den og hvilke ikke?  Menneskets årtusindlange refleksioner over Gud er hvalkapitlernes tema. De er et bibliotek, hvor der på alle bogrygge står »Hval«, men ude i margen på titelbladene og med næsten udviskede typer står der »Gudsbegrebet«. Og udmattet af de mange århundreders skiftende fortolkninger vakler romanens fortæller videre til det ultimative hvalmuseum på en ukendt ø i oceanet. Og hvad erfarer han dér? At alt, hvad vi kender til den evige gåde om Gud, er teologiens døde skelet: »Ribbenene var behængt med trofæer; i rygsøjlen var med sælsomme hieroglyffer indridset de arsakidiske annaler; præsterne sørgede for en uudslukkelig og sødt duftende flamme i hovedskallen, så det gådefulde hoved atter blåsede sin stråle af damp, og hængende fra en gren gyngede den frygtindgydende underkæbe over menigheden som det sværd, der ophængt i et hår forfærdede Damokles.« Men fortælleren er endnu ikke færdig med sin Gud. På museet udmåler han det sidste ribben som endnu et bidrag til århundreders teologi. »– Hvad sker der dog! råbte præsterne; – hvor vover du at udmåle vor gud! Det tilkommer kun os. – Ja, ja, I præster; hvor lang er han så? Men det førte til et ophidset skænderi imellem dem om fod og tommer; med deres målestokke hamrede de løs på hinandens hoveder – ekkoet rungede i den store hovedskal – og jeg greb chancen til at blive færdig med mine egne udmålinger.« Det er i korthed en antydning af, hvad et spørgsmål under et foredrag kan give anledning til. Hvalkapitlerne i Moby Dick bliver pludselig til en fortælling om, at mennesket aldrig vil lære sin Gud at kende. Målestokke og dialektik og prædikener og spekulationer er nytteløse. Hvad enten den skjulte Gud er eller ej, undviger han alle teorier og debatter. Han er et skelet på et museum. Igennem det tomme hylster blæser kun de teologiske dogmer. Vist er det bare en skitse til en udlægning af de for mange læsere generende hvalafsnit i en af verdenslitteraturens store romaner, men en roman er netop stor, når vi aldrig bliver færdige med den, når den altid åbner for noget nyt, og når et spørgsmål kan rive op i en læser, der troede at kende romanen så godt, som den kristne tror at kende sin Gud. Flemming Chr. Nielsen er oversætter og forfatter til blandt andre: »Sort hedder en sten – mellem hedenskab og kristendom i 1000 år«",
        "metadata": {
            "source": "https://www.berlingske.dk/kommentarer/alt-hvad-vi-kender-til-den-evige-gaade-om-gud-er-teologiens-doede",
            "image_url": "https://berlingske.bmcdn.dk/media/cache/resolve/image_x_large/image/118/1181884/23034388-04bogmoby-dick-1956-125640-jpg.jpeg",
            "publication_time": "Torsdag d. 01. august 2019, kl. 07.00",
            "author": null,
            "related_links": [],
            "attachments": []
        }
    }
}