{
    "version": "1.0",
    "document": {
        "id": 8539,
        "title": "Business-Update: Mærsk-barnebarn køber sig ind i familieklenodie",
        "content": "God eftermiddag og velkommen til en gennemgang af de vigtigste nyheder inden for erhverv og økonomi på denne tirsdag. Vi skal forbi en mystisk kursstigning i en børsnoteret dansk virksomhed og til store stigninger på markedet i Kina. Men først til et opkøb fra Robert Uggla. Robert Ugglas personlige selskab har for få dage siden købt over en femtedel af Maersk Tankers,skriver Finans. Uggla, der er barnebarn efter Mærsk Mc-Kinney Møller, ejer nu gennem sit personlige selskab, Agata ApS, 20 og 24,99 procent af tankrederiet Maersk Tankers, der blev stiftet i 1928. Indtil nu har rederiet været 100 procent ejet af A.P. Møller Holding, som er Mærsk-familiens pengetank, siden Maersk Tankers blev købt ud af A.P. Møller - Mærsk-koncernen i 2017. Det er uklart hvorfor Robert Uggla har investeret i Maersk Tankers. »Der er egentlig ikke noget at sige. Familien har personligt ejerskab i samtlige Maersk-selskaber, og ændringerne påvirker ikke hverken A.P. Møller Holdings eller Robert Ugglas engagement i selskabet,« skriver Mika Bildsøe Lassen, kommunikationschef i A.P. Møller Holding, i en mail til Finans. Robert Uggla er bestyrelsesformand i Maersk Tankers, som i dag er blandt verdens største inden for transport af olie og gas. Tankrederiet blev stiftet i 1928 og har været en central del i opbygningen af den verdensomspændende koncern, som A.P. Møller - Mærsk siden udviklede sig til. Det er det næstældste, endnu eksisterende forretningsområde blandt Mærsk-selskaberne. Kun skibsmæglerselskabet Maersk Broker, som familien altid har ejet privat, er i dag ældre blandt de aktive Mærsk-selskaber. Robert Ugglasagde i 2017 til Berlingske, at Maersk Tankers var meget speciel for ham. »Maersk Tankers er naturligvis et særlig selskab for os. Efter Maersk Brokers fra 1914 er det den ældste Mærsk-virksomhed. Men samtidig er det vigtigt at betone, at strategien i A.P. Møller Holding ikke er en funktion af fortiden. Det centrale spørgsmål har været, om vi er de rigtige ejere, og det mener vi, at vi er,« sagde Robert Uggla dengang. Uden børsmeddelelser, uden meldinger fra selskabet og uden nyheder i medier eller andet i den retning er det lille børsnoterede selskab Hypefactors blevet sendt voldsomt i vejret på børsen. Det skriver Dagbladet Børsen. Alene tirsdag er aktien steget 100 procent til den højeste kurs nogensinde, og siden jul er aktien blevet fem gang mere værd. Men det er uklart, hvorfor kursstigninger kommer nu, skriver mediet. Der bliver foretaget voldsomt mange handler i aktien, viser handelsdata fra fondsbørsen. Eksempelvis blev der tirsdag morgen gennemført en transaktion, hvor næsten 11.000 aktier blev handlet til kurs 43. Omkring juletid kostede en aktie i Hypefactors blot omkring fire kroner. I dagens handel er handelskursen faldet en del tilbage igen, men aktien koster stadig over 27 kroner pr. stk. »Udsvinget i aktiekursen er tæt på absurd,« siger investeringsøkonom Per Hansen fra Nordnet til Børsen. Han tilskriver den voldsomme optur lemmingeeffekten på aktiemarkedet. »Den seneste tid er der flere aktier, der steget eksplosivt i værdi, og når en aktie først rykker, vil privatinvestorer gerne med på toget« Det seneste regnskab fra Hypefactors, der har udviklet en platform, som virksomheder kan bruge til medieovervågning, viser imidlertid røde tal. I første halvdel af 2020 tabte virksomheden fem millioner kroner, og godt nok steg omsætningen i perioden mere end 100 procent i forhold til året før, men det samlede salg lød blot på knap to millioner kroner. Selskabets egenkapital er opgjort til 3,1 millioner kroner. Det skal ses i forhold til, at Hypefactors lige nu har en markedsværdi på næsten 250 millioner kroner. De kinesiske aktiemarkeder er lukket i det højeste niveau, siden den globale finanskrise,skriver Financial Times. Det sker blandt andet, efter at internationale investorer har søgt ly for coronapandemien på det kinesiske marked Det toneangivende CSI 300-indeks lukkede tirsdag 1,9 procent højere i 5.368 point. Det sker efter en udbredt forestilling blandt Kinas private investorer om, at aktierne fortsat er billige kombineret med forventninger om, at regeringen i Beijing er klar til at holde en hånd under aktiemarkedet, siger Ronald Wan, direktør i investeringsbanken Partners Capital. »Folk investerer i aktiemarkedet, fordi de på nuværende tidspunkt ikke har nogen alternativer,« siger Ronald Wan. De kinesiske markeder er steget mere end 50 procent, siden de laveste niveauer under coronakrisen blev nået i marts.  Virksomheder kæmper desperat for at hyre ansatte til vaccineproduktion Der er stor mangel på medarbejdere, der kan hjælpe med at producere vacciner mod covid-19. Virksomhederne har tusindvis af ledige job, hvilket har potentiale til at forsinke udrulningen af vacciner. Læs mereher. Tv-lægen mener selv, at han har »hjertet med« og »respekt for mennesker«: Det modbeviser han eftertrykkeligt Iværksættere er egoistiske. Og alle dem, der kører over grænsen efter øl, er nærige. Velkommen til tv-lægen Peter Qvortrup Geislings verden, der sætter nye standarder for arrogance og privilegieblindhed. Læs mereher. Renterne falder og åbner nye muligheder for boligejere Siden renterne steg lidt i coronakrisens første måneder, er de kun faldet. Efter et yderligere fald i løbet af årets første dage har to lånetyper krydset en grænse. Læs mereher. Streamingtjenesten Dplay skifter navn Discovery Networks omdøber sin streamingtjeneste i Norden og gør klar til masser af nye serier og naturprogrammer fra BBC. Læs mereher. Ny norsk rekord: Elbilsalget overhaler alle andre biler I 2020 er der registreret flere nye elbiler i Norge end alle andre biltyper tilsammen – og det er verdensrekord. Elbilsalget var historisk stort i december. Læs mereher.",
        "metadata": {
            "source": "https://www.berlingske.dk/business/business-update-maersk-barnebarn-koeber-sig-ind-i-familieklenodie",
            "image_url": "https://berlingske.bmcdn.dk/media/cache/resolve/image_x_large/image/137/1373990/23625367-.jpg",
            "publication_time": "Tirsdag d. 05. januar 2021, kl. 15.55",
            "author": "Lasse Friis",
            "related_links": [],
            "attachments": []
        }
    }
}