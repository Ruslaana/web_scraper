{
    "version": "1.0",
    "document": {
        "id": 8013,
        "title": "Fik Thomas Banke til at tage narko-test: »Jeg har ringet og sagt undskyld«",
        "content": "Den kendte danske studievært Mark Stokholm ringede i går tirsdag til den tidligere borgmester i Fredericia, Thomas Banke, og undskyldte personligt for at have bedt ham tage en narkotest i DRs Aftenshowet. Det bekræfter både DR og Thomas Banke.  Thomas Banke, som er aktuel med bogen »borgmester på stoffer,« blev i Aftenshowet i sidste uge bedt om at tage en narkotest på direkte tv, så han kunne dokumentere, at han var stoffri. Thomas Banke havde gennem flere år et stofmisbrug, blandt andet mens han var borgmester i Fredericia. I programmet fik seerne at vide, at testen var negativ, men efterfølgende har Radio24syv afsløret, at testen ikke var negativ, men ugyldig. Det betyder, at resultatet ikke kan sige noget om hvorvidt Thomas Banke var på stoffer eller ej. »Jeg talte med Mark Stokholm i går. Vi skiltes på god fod, og jeg har dermed sat punktum i den sag,« forklarer Thomas Banke. »Jeg har modtaget Marks og DRs beklagelse, og jeg har ikke behov for, at der bliver gået mere bodsgang i den sag her,« siger han. DR skriver, at deres indtryk er, at du gerne vil deltage i Aftenshowet en anden gang. Er det korrekt? »Ja, det vil jeg gerne. Jeg betragter som sag sagen for afsluttet,« siger Thomas Banke. DR-vært: Det var ikke i ordenI Aftenshowet tirsdag aften beklagede programmets vært, Mark Stokholm, gimmicken og kaldte kritikken for berettiget. »Det var ikke i orden, at bringe Thomas Banke i den situation og udsætte ham for en narkotest på den måde. En test, som tilmed viste sig at være ugyldig. Derfor ringede jeg til Thomas Banke i dag (i går. Red.) og sagde undskyld,« sagde Mark Stokholm i aftes. BT har talt med Mark Stokholm, som ikke ønsker at uddybe sin kommentar eller fortælle yderligere, om hvad der blev sagt mellem ham og Thomas Banke. Han ønsker heller ikke at kommentere på, hvorfor han nu har ændret holdning til den narkotest, som han bad Thomas Banke om at tage. Siden torsdag har Mark Stokholm nemlig forsvaret Aftenshowets gimmick.  Dette er blandt andet sket på de sociale medier, hvor Henrik Qvortrup, politisk kommentator og medforfatter til Thomas Bankes bog »borgmester på stoffer,« kritiserede indslaget voldsomt. Her skrev Mark Stokholm i en kommentar på Twitter. »Du burde da være tilfreds med, at der nu foreligger i hvert fald en smule dokumentation for Thomas' stoffrie tilværelse.«  DR forsvarede - nu undskylder deSelvom programmet blev sendt torsdag aften, så nåede vi helt hen til tirsdag aften, inden DR kom med en undskyldning. Tværtimod har DR forsvaret Aftenshowets gimmick op til tirsdag aften. Aftenshowets redaktionschef Ann Lykke Davidsen sagde i sidste uge følgende tildr.dk: »Thomas siger selv, at han er med på præmissen, at vi må spørge ham om alt, og ’I kan jo bare lade mig narkoteste',« forklarede hun og fortsatte: »Han ved godt, det ikke er gratis at sige sådan noget. Han er jo en professionel kilde,« forlød det. Ann Lykke Davidsen har også fortalt, at programmet 'helt klart gik til grænsen.'  Men nu er hun kommet frem til, at det altså var over grænsen. Derfor siger hun nu til dr.dk. »Selvom Mark (værten Mark Stokholm, red.) var i god tro, så kan vi godt se efterfølgende, at den (testen) rent faktisk var ugyldig. Så tager vi en beslutning om at sige: Måske var det ikke verdens bedste ide, og måske skal vi på den baggrund sige, at det beklager vi,« siger redaktionschef på Aftenshowet, Ann Lykke Davidsen.",
        "metadata": {
            "source": "https://www.berlingske.dk/samfund/fik-thomas-banke-til-at-tage-narko-test-jeg-har-ringet-og-sagt-undskyld",
            "image_url": "https://berlingske.bmcdn.dk/media/cache/resolve/image_x_large/image/14/142512/17206597-bt.jpg",
            "publication_time": "Onsdag d. 10. maj 2017, kl. 14.37",
            "author": "Peter Astrup",
            "related_links": [],
            "attachments": []
        }
    }
}