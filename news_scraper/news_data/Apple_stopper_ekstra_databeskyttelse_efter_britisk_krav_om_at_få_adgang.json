{
    "version": "1.0",
    "document": {
        "id": 10489,
        "title": "Apple stopper ekstra databeskyttelse efter britisk krav om at få adgang",
        "content": "Apple fjerner sin mest avancerede, krypterede databeskyttelse i Storbritannien, efter at myndighederne har beordret iPhone-producenten til at lave en bagdør, så man kan tilgå brugernes data. Der er tale om et opsigtsvækkende skridt i den betændte sag. Funktionen »Advanced Data Protection« er en tilvalgsfunktion, som krypterer – altså koder – et bredt udsnit af brugernes data væg til væg. Den er et ekstra lag af sikkerhed til de data, som lagres som backup i Apples iCloud – alt fra bogmærker over noter, kalenderdata, sms'er og iMessages til billeder og film. Nye brugere har ikke længere mulighed for at tilvælge ekstrabeskyttelsen, som blev fjernet fredag eftermiddag klokken 16 dansk tid, og alle de, der lige nu anvender den, vil blive nødt til at slå funktionen fra på et senere tidspunkt. Apple kan dog ikke selv slå den særlige beskyttelse fra hos dem, der bruger den, da Apple ikke selv har adgang til brugernes data og derfor heller ikke kan udlevere data herfra til myndighederne, hvis en dommerkendelse skulle kræve det. Kryptering gør det umuligt for udenforstående at se eller lytte med. Den skalbeskytte mod både hackere og snushaner, herunder efterretningstjenester og andre myndigheder. Beskyttelsen gør imidlertid myndighedernes arbejde vanskeligere, når lovovertrædelser skal opklares, og for eksempel telefoner skal aflyttes. Derfor har der i årevis været diskussioner om kryptering, som alle også nyder godt afi kampen mod hackere. Stærk kryptering er derfor løbende blevet indført på et stigende antal tjenester som Apples iMessage, videokonferencetjenesten Zoom, Metas WhatsApp og kommunikationstjenesten Signal. Den britiske regering bad tidligere i februar om ret til at få indblik i data, som ligger på Apples internetbaserede lagertjeneste iCloud, men som Apple ikke selv har adgang til. Apple har pure nægtet at etablereen såkaldt bagdør, hvor man alligevel kan kigge med. Hvis først nogen får adgang, vil det nemlig kun være et spørgsmål om tid, før også hackere slår til. Derfor har Apple nu valgt helt at fjerne funktionen, og dermed er brugernes data, som gemmes i iCloud, ikke længere fuldt krypterede. Alt, der gemmes med standardkrypteringen som iCloud-backupper, billeder, noter, påmindelser, bogmærker, Siri-genveje, indtalte huskebeskeder med mere, har Apple adgang til og kan dermed dele med myndighederne, hvis en dommer siger god for kravet. Væg-til-væg-krypteringen på kodeord, sundhedsdata, skærmtidsdata, oplysninger fra Apple Maps, data i internetbrowseren Safari, beskeder i iCloud samt iMessage-beskeder og Facetime-kommunikation består dog uforandret. Men tre af Apples kerneprogrammer – Mail, Kontakter og Kalender – har aldrig været væg-til-væg-krypteret, og det bliver de heller ikke nu. Apple er »dybt skuffet« over udviklingen. »Som vi har sagt mange gange tidligere, bygger vi aldrig en bagdør eller en hovednøgle ind i nogen af vores produkter, og vi vil heller aldrig gøre det,« fastslår selskabet. »Advanced Data Protection« har været tilgængelig i Storbritannien siden december 2022. Apple arbejdede tidligere med planer om væg-til-væg-kryptering af alle backupper, men det blev midlertidigt skudt til hjørne i 2018, efter atdet amerikanske forbundspoliti FBI klagede. I 2022besluttede Apple dog alligevel at gå videre med planen. Ændringerne i Storbritannien påvirker ikke den kryptering af data, som foregår på selve iPhonen eller iPad'en. Men da alt dette udstyr har begrænset lagerplads i forhold til især de mange billeder og film i høj kvalitet, som de fleste optager og gemmer, vælger de fleste at lagre deres optagelser og data i iCloud. For skulle telefonen eller tabletten gå ned, vil de fortsat have adgang til alle data. Man kan dog ogsåvælge at lagre sine data eksternt hos en anden udbyderaf internetbaseret lagerplads og på den måde komme ud over det britiske problem. Det vides ikke, hvor mange briter der bruger »Advanced Data Protection«-funktionen. Det britiske indenrigsministerium, som stod bag det hemmelige udleveringskrav til Apple, ønsker ikke at kommentere hverken kravet eller udviklingen. Topchefen for det Meta-ejede WhatsApp, Will Cathcart, skrev i sidste uge i et opslag på X, at »hvis Storbritannien gennemtvinger en global bagdør ind i Apples sikkerhed, vil det gøre alle i ethvert land mindre sikre. Et lands hemmelige krav risikerer at bringe os alle i fare, og det skal stoppes«. Det fik to garvede, amerikanske politikere til at reagere og kalde så alvorlig en trussel mod USAs nationale sikkerhed, at den amerikanske regering bør genoverveje sin aftale om deling af efterretninger med Storbritannien. Den ene senator, Ron Wyden, siger til britiske BBC, at Apples lukning for ekstra beskyttelse »skaber en farlig præcedens, som autoritære lande helt sikkert vil følge«. ",
        "metadata": {
            "source": "https://www.berlingske.dk/virksomheder/apple-stopper-ekstra-databeskyttelse-efter-britisk-krav-om-at-faa",
            "image_url": "https://berlingske.bmcdn.dk/media/cache/resolve/image_x_large_vertical/image/189/1893056/24897206-fredag-sluttede-muligheden-for-at-man-i-storbrita.jpg",
            "publication_time": "Mandag d. 24. februar 2025, kl. 13.57",
            "author": "Thomas Breinstrup",
            "related_links": [],
            "attachments": []
        }
    }
}