{
    "version": "1.0",
    "document": {
        "id": 13843,
        "title": "Jutlander Banks overskud ramt af kursreguleringer i sensommeren",
        "content": "Tredje kvartal, der dækker over juli, august og september, har dog været det svageste i år, hvis man ser på indtjeningen, hvor blandt andet tab på bankens aktier og obligationer trækker ned. Jutlander Bank havde i årets første ni måneder rente- og gebyrindtægter på 607,6 mio. kr., hvilket var en fremgang fra 545 mio. kr. i den samme periode året før. Med til det billede hører dog, at Jutlander Bank i starten af året overtog 7000 kunder fra Østjysk Bank. Bankens basisindtjening steg med 30 pct. til 266 mio. kr., hvor en del af fremgangen skyldes, at man sidste år havde udgifter på 25 mio. kr. til fusionen.  Ser man på tab på udlån - nedskrivninger - er der også bedring at spore, da Jutlander Bank havde nedskrivninger på 124,5 mio. kr. i årets første ni måneder, hvilket er omkring 50 mio. kr. lavere en i samme periode året før. På bundlinjen kan banken notere et plus på 143,8 mio. kr., som er omkring 40 mio. kr. højere end i samme periode året før. Dermed er dampet gået lidt af banken i tredje kvartal, hvor blot 26,8 mio. kr. af de penge er hentet hjem. Det er blandt andet negative kursreguleringer på 11 mio. kr., som trækker ned i månederne juli, august og september som følge af uro på de finansielle markeder. Den jyske bank fastholder forventningerne til 2015 om en primær indtjening på 310-335 mio. kr.  I forbindelse med regnskabet har banken meddelt, at den vil styrke sit kapitalgrundlag med omkring 200 mio. kr. Jutlander Bank oplyser desuden, at den fra december vil åbne en filial på Frederiksberg i København, hvor den - ud over at betjene bankens 3500 kunder i området - også håber at kunne få nye privatkunder ind i butikken. ",
        "metadata": {
            "source": "https://www.berlingske.dk/virksomheder/jutlander-banks-overskud-ramt-af-kursreguleringer-i-sensommeren",
            "image_url": "https://berlingske.bmcdn.dk/media/cache/resolve/image_x_large/image/21/218560/11299702-bankdirektrer-kmper-for-at-blive-frifundet-kursmanipulation.jpg",
            "publication_time": "Mandag d. 09. november 2015, kl. 18.11",
            "author": null,
            "related_links": [],
            "attachments": []
        }
    }
}