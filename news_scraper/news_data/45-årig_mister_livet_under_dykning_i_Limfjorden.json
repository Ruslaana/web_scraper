{
    "version": "1.0",
    "document": {
        "id": 8903,
        "title": "45-årig mister livet under dykning i Limfjorden",
        "content": "En dykkertur i Nissum Bredning i den vestlige ende af Limfjorden kostede mandag eftermiddag en 45-årig mand livet. Det oplyser Midt- og Vestjyllands Politi. Dykkerens makker slog via 112 alarm klokken 15.15, da den 45-årige var forsvundet i vandet ud for Helligsø i Thy. En større eftersøgning med både, dykkere og en helikopter blev sat i værk. »Den savnede bliver fundet klokken 16.10 og reddet om bord i helikopteren. Men omkring 15 minutter senere erklærer lægen, der er med i helikopteren, ham død,« fortæller politiets vagtchef Simon Skelkjær. Politiet kan ikke sige noget om, hvad der gik galt i forbindelse med dykket, der foregik fra stranden. »Det skal de nærmere undersøgelser med blandt andet afhøring af hans kammerat vise,« forklarer vagtchefen. De pårørende til den 45-årige, der kom fra Sønderjylland, er blevet underrettet om ulykken. /ritzau/  Drukneulykke ved Helligsø, Hurup Thy. Efter stranddyk er en 42 årig mand fra Sønderjylland afgået ved døden. Eftersøgning iværksat kl. 1515 med redningshelikoptere og både. Fundet i vandet kl. kl. 1610 og erklæret død kort efter. Pårørende underrettet.#politidk",
        "metadata": {
            "source": "https://www.berlingske.dk/indland/45-aarig-mister-livet-under-dykning-i-limfjorden",
            "image_url": "https://berlingske.bmcdn.dk/media/cache/resolve/image_x_large/image/145/1459171/23845536-helikopter---2021083017185989_.jpeg",
            "publication_time": "Mandag d. 30. august 2021, kl. 17.45",
            "author": null,
            "related_links": [],
            "attachments": []
        }
    }
}