{
    "version": "1.0",
    "document": {
        "id": 17203,
        "title": "Jensens afhængighed",
        "content": "Af det såkaldte naboskabsprogram på over 200 mio. kroner, der primært går til at forsøde tilværelsen for pampere i de tidligere sovjetiske republikker som bl.a. diktaturet Hviderusland, sekundært til markedsudvikling for danske virksomheder, bevilger handels- og udviklingsminister Mogens Jensen (S) 15 mio. kr., der ifølge hans egen netop udsendte pressemeddelelse »er et klart signal om solidaritet med Ukraine over for Rusland«. Pengene skal gå til oprettelse af et dansk-ukrainsk energicenter. Målet er at gøre Ukraine uafhængig af russisk olie og gas. I virkelighedens verden vil det højst gøre nogle danske og ukrainske ansatte uafhængige af løn andre steder fra. Hvis Mogens Jensen kendte det gennemkorrupte Ukraine, ville han vente et par generationer med den slags initiativer. Men han har et stærkt behov for at virke initiativrig og handlekraftig. Desværre for skatteyderne findes der ingen programmer, der kan gøre ham uafhængig af det behov.",
        "metadata": {
            "source": "https://www.berlingske.dk/groft-sagt/jensens-afhaengighed",
            "image_url": "https://berlingske.bmcdn.dk/media/cache/resolve/image_x_large/image/4/44384/6162278-groft-sagt-claes-kastholm-hansen-hoved.jpg",
            "publication_time": "Fredag d. 05. september 2014, kl. 22.30",
            "author": null,
            "related_links": [],
            "attachments": []
        }
    }
}