{
    "version": "1.0",
    "document": {
        "id": 22206,
        "title": "Forsvarer går i rette med Berlingske: Vi er ikke grådige, amoralske kynikere",
        "content": "Det er svært at finde sympati for mennesker, der tjener millioner på andres kriminalitet, så når Berlingske 11. oktober bringer en artikel under overskriften»Advokaterne er klar til at forsvare landets værste kriminelle. Og de har skabt en millionforretning på det«, forstår man, at det må være en historie, der handler om advokater af den mest anløbne slags. Så udstilles en håndfuld advokater med Mette Grith Stage i front. Hendes firma har i 2023 fået 38 millioner i forsvarersalærer. Hvis Mette Grith Stage fik udbetalt 38 millioner om året som forsvarer, så ville jeg kunne forstå forargelsen, men det er ikke tilfældet. Mette Grith Stage og de øvrige navngivne forsvarere bliver fremstillet som grådige, amoralske kynikere, der bare har fundet en vej til at tjene millioner på andres kriminalitet, men hele præmissen for den fremstilling er forkert, og det klæder virkelig ikke Berlingske at forfalde til den form for sensationsjournalistik. Det er sikkert rigtigt, at Stage Advokatfirma (Mette Grith Stages firma) sidste år havde en omsætning på 38 millioner kroner. Men det er et firma, der har 17 advokater, fire fuldmægtige og 11 sekretærer. Mette Grith Stage, Erbil Kaya, Jesper Storm Thygesen og Michael Juul Eriksen er virksomhedsledere. De har valgt at opbygge hver deres virksomhed med partnere, ansatte advokater, fuldmægtige, studenter og kontorpersonale. De tal, som Berlingske oplyser, er deres virksomheders omsætning. Det er den samlede indtægt for samtlige indtægtsgivende medarbejdere. Indtægterne i et advokatfirma, der har specialiseret sig i straffesager, kommer udelukkende fra rettens fastsættelse af salærer til advokaterne for deres arbejde i de enkelte sager. Salærerne følger helt faste tariffer, der bliver reguleret af domstolene én gang om året, og vores timepris er den samme, uanset hvilken type sag, der er tale om. Og Erbil Kaya har fuldstændig ret, når han siger, at timetaksten for en forsvarsadvokat er den laveste i hele advokatbranchen. Når jeg repræsenterer en klient i en straffesag, så fastsætter retten mit salær ud fra de faste takster, hvor jeg får et fast beløb for de timer, jeg er i retten, fængselsbesøg og afhøringer hos politiet. Det salær skal dække min egen løn, kontoromkostninger, aflønning af medarbejdere og alt, hvad der hører med af faste udgifter i form af advokatansvarsforsikringer, abonnement på doms- og lovsamlinger og så videre. Jeg får ikke ekstra betaling for den tid, jeg bruger på at forberede sagen, eller den tid eller de omkostninger jeg bruger på transport til retsmøder (personligt kører jeg lidt over 40.000 km om året, så det er ikke en ubetydelig udgift). De fleste advokater i resten af branchen er ikke bundet af de faste salærer. Når de repræsenterer en klient, så kan de dybest set kræve, hvad kunden vil betale, og de vil typisk fakturere alt. Al forberedelse, alle møder, alle telefonsamtaler og al transport. Sådan er det ikke for forsvarsadvokater. Uanset hvor dygtig en forsvarer, man kan bilde resten af verden ind, at man er, så får man samme salær som de yngste og mest uerfarne. Et eksempel: Jeg har lige været i en sag, hvor jeg repræsenterede en person, der var genindsat efter, at han var prøveløsladt. Byretten gav os ret i, at han ikke burde have været genindsat. Kriminalforsorgen kærede afgørelsen til landsretten. I landsretten var det Kammeradvokaten, der repræsenterede Kriminalforsorgen. Jeg sendte en salærindstilling til landsretten for mit arbejde i kæresagen på 38.317,50 kroner. Landsretten skar mit salær ned til 10.000 kroner. Kammeradvokaten var ansat direkte af Kriminalforsorgen, så de var ikke bundet af taksterne. De fik et salær på 108.262,90 kroner Og det var mig, der vandt sagen. Så kære Berlingske; hvis jeres budskab er, at forsvarsadvokater tjener for meget, så forhold jer ordentligt til tallene, og I vil se, at vi som faggruppe er de lavest aflønnede i vores branche. Hvis jeres budskab er, at vi er moralsk anløbne, fordi vi tillader os at tage penge for at repræsentere mennesker, der er mistænkt for at begå kriminalitet, så er det en helt anden diskussion, og den tager jeg hjertens gerne, men jeg har trods alt for stor respekt for jer til at tro, at I mener, at vi skal diskutere, om vores retssamfund er bedre tjent uden forsvarsadvokater. Så ja, der er virksomhedsledere i min branche, der tjener godt. De har så også valgt at opbygge en virksomhed med ansatte og alt, hvad det indebærer af risiko, ansvar og søvnløse nætter. Jeg har valgt bare at være mig selv, og når jeg ser på, hvor langt mine kolleger løber for deres virksomheders omsætning, så er jeg glad for, at jeg ikke har valgt at gå den vej. Og jeg har virkelig svært ved at blive forarget. For god ordens skyld gør jeg opmærksom på, at jeg ikke er eller har været ansat i nogen af de i artiklen omtalte virksomheder. Janus Malcolm Pedersen er forsvarsadvokat. Berlingske har set dokumentation for eksemplet i teksten. ",
        "metadata": {
            "source": "https://www.berlingske.dk/synspunkter/forsvarer-gaar-i-rette-med-berlingske-vi-er-ikke-graadige-amoralske",
            "image_url": "https://berlingske.bmcdn.dk/media/cache/resolve/image_x_large/image/184/1846420/24812322-forsvarsadvokat-mette-grith-stage---provokunstner.jpg",
            "publication_time": "Tirsdag d. 15. oktober 2024, kl. 12.15",
            "author": null,
            "related_links": [],
            "attachments": []
        }
    }
}