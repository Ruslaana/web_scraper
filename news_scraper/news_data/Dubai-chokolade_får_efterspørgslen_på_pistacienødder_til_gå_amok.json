{
    "version": "1.0",
    "document": {
        "id": 2881,
        "title": "Dubai-chokolade får efterspørgslen på pistacienødder til gå amok",
        "content": "For bare halvandet år siden var der næppe nogen, som havde hørt om Dubai-chokolade. Den eksklusive Dubai-chocolatier, Fix, begyndte allerede i 2021 at producere deres designer-chokolade, som er fyldt med pistaciecreme og sprødstegt kadayif, der er en mellemøstlig wienerbrødsdej. Men det var, som det efterhånden ses så ofte, et opslag på de sociale medier, som fik efterspørgslen til at gå amok. I dette tilfælde en video på Tik-Tok, som fik mere end 120 millioner visninger. Selv her på Berlingske har vi været med på vognen. Du kan se gastronomi-redaktør Søren Jacobsen Damm teste Dubai-chokoladeher. Trods det faktum, at en lille plade af denne chokolade koster mindst 100 kroner, er den verdensomspændende Dubai-craze efterhånden så udbredt, at det har fået konsekvenser for verdensmarkedet for pistacienødder,skriver Financial Times. Avisen citerer nøddehandleren Giles Hacking for, at engrosprisen på pistacienødder er steget fra 148 kroner til 200 kroner kiloet det seneste år.« »Pistacie-markedet er dybest set drænet for tiden,« siger Hacking til Financial Times. Den forhøjede efterspørgsel falder sammen med, at verdens største eksportør af pistacienødder, USA, havde en mindre høst end vanligt i fjor. Iran, som er verdens næststørste producent af pistacienødder, har således eksporteret 40 procent flere pistacienødder til De Forenede Emirater (hvor Dubai ligger) de seneste seks måneder end hele det foregående år.",
        "metadata": {
            "source": "https://www.berlingske.dk/gastronomi/dubai-chokolade-faar-efterspoergslen-paa-pistacienoedder-til-gaa-amok",
            "image_url": "https://berlingske.bmcdn.dk/media/cache/resolve/image_x_large_vertical/image/191/1913526/24935393-dubai-chokolade.jpg",
            "publication_time": "Søndag d. 20. april 2025, kl. 20.58",
            "author": "Søren Frank",
            "related_links": [],
            "attachments": []
        }
    }
}