{
    "version": "1.0",
    "document": {
        "id": 7434,
        "title": "Sneleoparden er ikke længere truet",
        "content": "Verdens omkring 12.000 truede dyrearter er blevet en færre. Sneleoparden er ifølge IUCN (International Union for Conservation of Nature) netop blevet fjernet fra kategorien »truet« til »sårbar«. Det betyder, at bestanden i dag har sneget sig over 2.500 individer.  Det er primært krybskytteri og ødelæggelse af levesteder, der er årsagen til sneleopardens skrantende bestand. Den store og sjældent sete kat lever i de bjergrige egne af Centralasien inklusiv Himalaya og i de russiske Altai-bjerge. Beslutningen om at »opgradere« sneleoparden blev, ifølge BBC, taget efter, at fem internationale eksperter havde fulgt bestanden gennem tre år. Dr. Tom McCarthy, der driver Snow Leopard-programmet hos Big Cat Charity Panthera, er en af dem. Ifølge Tom McCarthy betyder den nye status for sneleoparden ikke, at den er sikker eller, at der er grund til at lade champagnepropperne springe blandt dyrevenner.  »Arten er stadig i stor fare for udryddelse i naturen, og bestanden falder sandsynligvis stadig - bare ikke så meget, som vi tidligere troede.« At være klassificeret som »sårbar« betyder ifølge IUCN, at en art har under 10.000 avlsdyr tilbage, med en nedgang i bestanden på mindst 10 pct. over tre generationer.  Folkene i Snow Leopard Trust, der kæmper for at beskytte sneleoparden, er stærkt imod at fjerne den fra »truet«-listen. De planlægger at udfordre IUCNs beslutning. »Vi tror, det kan få alvorlige konsekvenser for arten,« har de skrevet i et blogindlæg, skriver BBC News.  Sneleopardforskere mener, at artens tilbagegang kan være blevet bremset af bevaringsprojekter, hvor man har beskyttet husdyr fra rovdyrene, som i nogle tilfælde dræbes i hævn for tab af husdyr. Antallet af beskyttede områder inden for sneleopardenes habitat er også steget betydeligt i de seneste årtier.",
        "metadata": {
            "source": "https://www.berlingske.dk/internationalt/sneleoparden-er-ikke-laengere-truet",
            "image_url": "https://berlingske.bmcdn.dk/media/cache/resolve/image_x_large/image/5/56904/18501436-sneleopard.jpg",
            "publication_time": "Torsdag d. 14. september 2017, kl. 21.35",
            "author": "Jens Rebensdorff",
            "related_links": [],
            "attachments": []
        }
    }
}