{
    "version": "1.0",
    "document": {
        "id": 11132,
        "title": "Et nyt og fantastisk jungleeventyr",
        "content": "Jon Favreaus med spænding ventede live-action version af »Junglebogen« er blevet et både eventyrligt, dramatisk og visuelt fantastisk flot eventyr om at finde sin identitet – og passe på naturen og hinanden. Favreau og resten af holdet trækker både på Rudyard Kiplings originale dramatiske historier fra 1894 og på Disneys noget mere muntre og familievenlige animationsversion fra 1967, blandt andet ved at inkludere et par af de mest klassiske sange. Blandingen fungerer overraskende godt.  Det klæder historien om den forældreløse lille dreng Mowgli, der vokser op i junglen blandt dyrene, at den virkelig får lov til at handle om liv og død og om de farer, som junglen gemmer bag sin grønløvede skønhed. 12-årige Neel Sethi er et fund som Mowgli og spiller som eneste skuespiller imponerende godt op til de animerede dyr, der aldrig forekommer kunstige i sammenhængen. Men det hjælper selvfølgelig også gevaldigt, at stemmerne bliver leveret af et drømmehold af skuespillere med Ben Kingsley, Bill Murray og Idris Elba i spidsen.  Dog er det synd, at filmen ikke kommer i en version med danske stemmer, så de lidt yngre kunne være med. Hvad:»Junglebogen«. Hvem:Instruktør Jon Favreau. Medvirkende: Neel Sethi. Stemmer: Ben Kingsley, Bill Murray. Hvor:Premiere over hele landet – vises kun i originalversion med undertekster. ",
        "metadata": {
            "source": "https://www.berlingske.dk/filmanmeldelser/et-nyt-og-fantastisk-jungleeventyr",
            "image_url": "https://berlingske.bmcdn.dk/media/cache/resolve/image_x_large/image/13/133150/12973309-30kulkultur-anmeldelser-16jpg.jpeg",
            "publication_time": "Onsdag d. 13. april 2016, kl. 22.30",
            "author": "Jacob Wendt Jensen",
            "related_links": [],
            "attachments": []
        }
    }
}