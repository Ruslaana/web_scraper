{
    "version": "1.0",
    "document": {
        "id": 21885,
        "title": "Nogle af verdens bedste sprintere har smykker, pulsure og stort hår. Her er grunden til, at det kan gavne præstationen",
        "content": "Verdens hurtigste, stærkeste og mest højthoppende mennesker imponerer ikke kun med deres fysiske formåen. SomThe Guardianbemærkede for nylig, så har dette års OL bidraget med mange store modeøjeblikke – selvom visse klummeskribenter måtte væreuenige. En del sprintere og andre atletikudøvere ved årets OL har nemlig langt hår, løst hår, smykker eller pulsure på. Der er endda en gratis negle- og skønhedssalon inde i den olympiske landsby, hvor sportsudøverne bor og holder til, somThe Suntidligere har beskrevet. Måske var det der, Sha'Carri Richardson, kvindernes sølvmedaljevinder i 100-meterløb, fik lavet sine negle med juveler og det amerikanske flag, eller der, hvor herrernes guldvinder, Noah Lyles, fik lavet de negle, hvorpå der stod »Icon«. Når man ser især sprintdistancerne, vil man også opdage, at atleterne også har store smykker og relativt store frisurer, som eksempelvis her i kvindernes finale i 100-meterløb.  Flere af de mandlige sprintere, inklusive Noah Lyles, har også ved OL haft store frisurer, løstsiddende smykker og pulsure på armene. I sportsgrene, hvor man skal bevæge sig hurtigt, er sportsudøverne ellers typisk meget fokuserede på at fjerne alt, der kan skabe vindmodstand – tænk eksempelvis på de glatbarberede ben og manglende ringeklokker, når de lycraklædte cykler op og ned ad Strandvejen. Og det med god grund, for cyklernes aerodynamik er noget, der forskesendog meget grundigt i. Eksempelvis løst hår betyder faktisk noget for præstationen på sprintdistancer. Det forklarer Ernst Albin Hansen, der er docent på professionshøjskolen Absalon, hvor han forsker og underviser i blandt andet bevægelse, biomekanik og rehabilitering, tilVidenskab.dk. »Min vurdering er, at det kan være afgørende, hvordan håret sidder, eller hvilke smykker man har på. Vi havde en meget tæt afgørelse den anden dag i herrernes 100-meterløb. Noah Lyles vandt, men man skulle helt ud i tredje decimal for at finde forskellen på ham og nummer to. Når man er helt derude, hvor man vinder med fem tusindedele af et sekund, er det de små ting, der er afgørende,« siger han til mediet. Og jo hurtigere man bevæger sig, desto mere betyder eksempelvis en frisure eller andet, der stikker ud fra kroppen og øger vindmodstanden. Men Henrik Høgh Olesen, der er psykologiprofessor ved Aarhus Universitet, siger til Videnskab.dk, at det kan skabe en stor, positiv psykologisk effekt, at man har klædt sig på en måde, der øger selvtilliden. Det samme siger dr. Danielle Adams Norenberg, der er institutleder for psykologi på UK Sports Institute, til The Guardian. Hun arbejder sammen med Storbritanniens olympiske hold. Hun mener, at de lange, kunstfærdige negle faktisk kan give en fordel. »Jeg går fuldstændig ind for at hjælpe med at finde ud af, hvordan de vil udtrykke sig selv gennem deres præstationer på en måde, der forbedrer deres styrker og understøtter deres metoder,« siger hun til The Guardian. Hun understreger også, at hvis det på nogen måde kunne bringe en præstation i fare, så ville atleterne ikke gøre det. Sha'Carri Richardson vandt guld ved 100-meterløbet til VM i Ungarn i 2023 med tiden 10,65, som er hendes personlige rekord. Hun vandt også guld med USA i 4x100-meterstafetten ved samme VM.Fold sammenLæs mereFoto: Ben Stansall/AFP/Ritzau Scanpix. Sha'Carri Richardson, der som nævnt vandt sølv forleden, og som vandt guld på samme distance ved VM i 2023, er kendt for sine mange forskellige frisurer, der også inkluderer parykker, extensions og fletninger. Hun sagde for nylig til magasinetElle, at de mange forskellige frisurer ikke handler om at gøre publikum glad, men at det handler om, at hun gerne vil udtrykke sin egen personlighed. »Minelookser altid forskellige. Du ved aldrig, hvad du får, når det kommer til mig,« sagde Sha'Carri Richardson til Elle. Det ser på den måde ud til, at vindmodstanden og vægten på hår, ure og smykker betyder noget i sportsgrene, der afgøres på tusindedele af et sekund. Men det tyder også på, at den selvtillid, der følger med at se ud, som man har lyst til, mere end vejer op for vægten på et ur eller vindmodstanden fra en paryk. ",
        "metadata": {
            "source": "https://www.berlingske.dk/kultur/nogle-af-verdens-bedste-sprintere-har-smykker-pulsure-og-stort-haar-her-er",
            "image_url": "https://berlingske.bmcdn.dk/media/cache/resolve/image_x_large_vertical/image/182/1823926/24767392-der-er-mange-mandlige-sprintere-der-har-pulsure-p.jpg",
            "publication_time": "Torsdag d. 08. august 2024, kl. 12.29",
            "author": "Joachim Talbro Paulsen",
            "related_links": [],
            "attachments": []
        }
    }
}