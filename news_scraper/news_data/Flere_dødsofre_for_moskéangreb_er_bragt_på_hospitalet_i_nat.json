{
    "version": "1.0",
    "document": {
        "id": 7073,
        "title": "Flere dødsofre for moskéangreb er bragt på hospitalet i nat",
        "content": "Dødstallet efter et selvmordsangreb mod en moské i Peshawar i det vestlige Pakistan mandag er oppe på 83. Det oplyser en talsmand for Lady Reading Hospital i Peshawar til nyhedsbureauet AFP tirsdag morgen. Mandag aften lød dødstallet på mindst 59, men flere lig er ifølge talsmand Muhammad Asim Khan blevet bragt ind i løbet af natten. Foruden de dræbte blev mange mennesker såret i eksplosionen. Tirsdag morgen oplyser lokale myndigheder ifølge nyhedsbureauet Reuters, at mindst 57 mennesker er såret. Flere af dem er i kritisk tilstand. Eksplosionen skete, da en selvmordsbomber sprængte sig selv i luften inde i den fyldte moské i Peshawar mandag. Angrebet fik dele af moskeen til at styrte sammen. Moskeen ligger i et stærkt bevogtet område, hvor også hovedkvarteret for provinsens politi ligger. Selvmordsangrebet er det seneste i en række af angreb rettet mod politiet i Pakistan. Det er endnu uvist, hvem der står bag mandagens angreb. Pakistansk Taleban har ifølge Reuters afvist at stå bag. Arbejdet på stedet fortsætter tirsdag. »Denne morgen vil vi fjerne den sidste del af det kollapsede tag, så vi kan bjærge flere, men vi har ikke håb om at nå frem til flere overlevende,« siger Bilal Ahmad Faizi, en talsmand for redningsorganisation ved navn 1122 til AFP. Shahid Ali, en politimand og et øjenvidne til angrebet, forklarer til nyhedsbureauet, at eksplosionen fandt sted, sekunder efter at imamen begyndte sin bøn. »Jeg så sort røg, der steg op mod himlen. Jeg løb ud for at redde mit liv,« siger 47-årige Shahid Ali til AFP. /ritzau/ ",
        "metadata": {
            "source": "https://www.berlingske.dk/internationalt/flere-doedsofre-for-moskeangreb-er-bragt-paa-hospitalet-i-nat",
            "image_url": "https://berlingske.bmcdn.dk/media/cache/resolve/image_x_large/image/164/1641271/24332357-rescue-workers-look-for-surviv.jpeg",
            "publication_time": "Tirsdag d. 31. januar 2023, kl. 05.39",
            "author": null,
            "related_links": [],
            "attachments": []
        }
    }
}