{
    "version": "1.0",
    "document": {
        "id": 1349,
        "title": "Justitsministeren i kovending: Politiet slipper for at fyre ansatte",
        "content": "Der var mørke skyer over politiets økonomi, og fordi regeringen ikke havde afsat ekstra midler på finansloven, stod op mod 300 civile ansatte til at få en fyreseddel. Sådan lød advarslen fra Politiforbundet og HK Stat i begyndelsen af november på forsiden afBerlingske. Siden er en kamp foregået bag kulisserne, og nu er der fundet en løsning. Justitsministeriet oplyser således til Berlingske, at justitsminister Peter Hummelgaard (S) har orienteret forligskredsen bag aftalen om politiets og anklagemyndighedens økonomi om, at regeringen har fundet yderligere 85 millioner kroner i 2025. Dermed undgås fyringer. »Midlerne skal understøtte politiets økonomi til næste år og betyder, at vi kan undgå at reducere i antallet af civilt ansatte lokalt i politikredsene som følge af stigende udgifter på blandt andet it-området,« siger Peter Hummelgaard og fortsætter: »Samtidig forventer vi, at der samlet set vil ske en stigning i antallet af politibetjente næste år. Det er rigtig positivt.« Regeringen prioriterer desuden »en betydelig mængde« af den afsatte tryghedsramme på en halv milliard kroner til politiet, fortæller justitsministeren: »Det vil blandt andet gøre det muligt at sætte hårdere ind over for grænseoverskridende organiseret kriminalitet, og det vil ruste politiet bedre til at håndtere den aktuelle sikkerhedssituation.« Politiet har en økonomisk ramme, som det selv har ansvar for at overholde. Men i 2024 er en række faste udgifter, primært på IT-området og til eksterne leverandører, steget betragteligt. Og så har politiet fået langt flere politisk prioriterede opgaver såsom at styrke den ydre grænsekontrol og at håndtere den skærpede sikkerhedssituation i særligt de store byer. På den baggrund advarede Politiforbundet og HK Stat iBerlingske, at det ville gå ud over borgernes tryghed, hvis der ikke blev afsat flere midler. »Vi har i forvejen alt for få folk til at udføre opgaverne. Så hvis der tilmed skal spares, vil det øge sagsbehandlingstiden, give mindre tid til forebyggende arbejde og betyde færre betjente i gaderne,« sagde Politiforbundets formand, Heino Kegel. Heidi Juhl Pedersen, der er formand for HK Stat, undrede sig over, at regeringen ikke havde taget udfordringen mere alvorligt i finanslovsforhandlingerne. »Det vil betyde, at betjente rykker ind bag skrivebordene, og at der er mindre politi på gaden. Det er stik imod alle politiske signaler og ønsker,« sagde Heidi Juhl Pedersen. Nu - over en måned senere og kort tid inden årets udgang - er pengene fundet. Dermed holder regeringen hånden under politiets økonomi mindst et år mere. Og det er ifølge Heidi Juhl Pedersen en »rigtig god julenyhed«. »Politiet har fået markant flere opgaver og samtidig mere komplekse sager. Derfor er der også behov for flere ressourcer for at sikre danskernes tryghed og retssikkerhed. Det er meget positivt, at regeringen nu har fundet en løsning og dermed også anerkender at HKerne er en vigtig del af opgaveløsningen,« lyder det fra HK Stat-formanden.",
        "metadata": {
            "source": "https://www.berlingske.dk/oekonomi/justitsministeren-i-kovending-politiet-slipper-for-at-fyre-ansatte",
            "image_url": "https://berlingske.bmcdn.dk/media/cache/resolve/image_x_large_vertical/image/186/1866954/24849861-justitsminister-peter-hummelgaard-fotograferet-i.jpg",
            "publication_time": "Tirsdag d. 10. december 2024, kl. 13.15",
            "author": "Kalle Kehlet",
            "related_links": [],
            "attachments": []
        }
    }
}