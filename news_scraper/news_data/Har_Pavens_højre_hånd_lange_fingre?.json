{
    "version": "1.0",
    "document": {
        "id": 20143,
        "title": "Har Pavens højre hånd lange fingre?",
        "content": "Kardinal Crescenzio Sepe, Napolis ærkebiskop, er blevet en del af en større korruptionssag i Italien. Han måtte mandag forsvare sig over for en magtfuld vatikansk forsamling, skriver nyhedsbureauet AFP. Kardinalen anklages for korruption, mens han fra 2001-2006 bestyrede Propaganda Fide - det organ, der administrerer Vatikanets faste ejendomme og som finansierer en stor del af den katolske kirkes missionærarbejde. Han beskyldes for i 2004 at have solgt en ejendom til en fjerdedel af dens markedsværdi til den daværende minister for infrastruktur, Pietro Lunardi. Til gengæld skulle Propaganda Fide have modtaget offentlig støtte til en værdi af 2,5 millioner euro for offentligt arbejde, som aldrig har fundet sted. - Jeg gjorde alt med største gennemsigtighed, sagde Crescenzio Sepe mandag. Del af større korruptionssagSagen er en del af en større korruptionsskandale, der inkluderer flere personer tæt på premierminister Silvio Berlusconi. I maj måned kostede skandalen ministeren for økonomisk udvikling, svarende til industriminister, Claudio Scajola, sin ministerpost. Crescenzio Sepe bedyrer dog sin uskyld, men er villig til at tilgive sine anklagere. - Jeg tilgiver af hele mit hjerte dem, som - inden og uden for Kirken - har ønsket at ramme mig, siger han.",
        "metadata": {
            "source": "https://www.berlingske.dk/internationalt/har-pavens-hoejre-haand-lange-fingre",
            "image_url": "https://berlingske.bmcdn.dk/media/cache/resolve/image_x_large/image/85/856076/2741837-crescenzio-sepe.jpg",
            "publication_time": "Tirsdag d. 22. juni 2010, kl. 10.14",
            "author": "Trine Birk",
            "related_links": [],
            "attachments": []
        }
    }
}