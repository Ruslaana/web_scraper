{
    "version": "1.0",
    "document": {
        "id": 21875,
        "title": "Den folkelige greve arvede et sydfynsk gods som 21-årig: »Ens tilgang til verden kommer hurtigt til at hænge anderledes sammen«",
        "content": "27-årige Carl Johan Ahlefeldt-Laurvig-Lehn har gennem hele sin opvækst vidst, at han på et tidspunkt skulle træffe en skelsættende beslutning. En beslutning, han har overvejet grundigt. Og som han har grublet over længere, end han kan sætte fingeren på. Han fik at vide af sin far, at han enten kunne arve Hvidkilde Gods ved Svendborg på Fyn med alle de forpligtelser, der fulgte med. Eller takke nej og vælge et helt andet liv, hvor især en stor interesse for e-sport trak i ham under hans gymnasietid. »Hvis jeg var vokset op i en familie, hvor der ikke var noget familieforetagende, havde jeg nok kastet mig ud i noget, der relaterer sig til det. På daværende tidspunkt spillede jeg rigtig meget League of Legends (et online fantasy-computerspil,red.), og i så høj grad, at hvis jeg ikke ville det her, havde jeg forsøgt at gøre det professionelt,« fortæller han. Da han blot var 21 år, valgte Carl Johan Ahlefeldt-Laurvig-Lehn at overtage godset for 250 millioner kroner. Den purunge greve fik dermed ansvaret for 72 ejendomme og en stor skov- og landbrugsvirksomhed, der skal løbe rundt. »Det har føltes som et valg, selvom der med valget fulgte idealer om, hvordan jeg skal opføre mig og udfylde rollen bedst. Men jeg har haft en helt reel overvejelse om, om det var det valg, jeg skulle tage, for at få en livsstil, jeg ville blive glad for.« Har det også spillet en rolle, at hvis du valgte noget andet, kunne du risikere at skuffe din far? »Hvis vi skal se på følelserne bag det, må jeg svare ja. Men vi har talt tilstrækkeligt meget om det til, at der har været klarhed og ærlighed omkring, at det ikke var på den baggrund, jeg skulle tage valget.« I en større artikelserie belyser Berlingske, hvem der ejer mest jord og fast ejendom i Danmark. I den forbindelse figurerer Carl Johan Ahlefeldt-Laurvig-Lehn som nummer syv på Berlingskes liste over de ti enkeltpersoner, der ejer mest jord i hele Danmark. Nærmere bestemt 29.400.000 kvadratmeter eller 2.940 hektar. Og han har som den eneste af de ti største jordejere i landet indvilget i at lade sig interviewe. Berlingske har derfor besøgt ham på Hvidkilde Gods for at spørge, hvordan det er at arve så meget i så ung en alder. Og hvordan det er at leve et liv, der er markant anderledes end langt de flestes. Det er dog en præmis, den unge greve gerne vil nuancere. Få minutters kørsel vestpå – efter den første motorvejsafkørsel inden Svendborg – kommer man forbi Hvidkilde Gods’ store hvidkalkede hovedbygning, der ligger på højre hånd. Med en billedskøn placering i første parket ned til søen af samme navn. Godset stammer helt tilbage fra 1400-tallet, og på trods af skiftende generationer og udviklingen i det omkringliggende samfund har man i grove træk bevaret den pompøse barokstil i hovedbygningen. Værelsernes oprindelige farver er stadig at finde på væggene, der også prydes med gamle portrætter af familiens adelige overhoveder gennem tiden, fortæller Carl Johan Ahlefeldt-Laurvig-Lehn. På et tidspunkt skal han selv stå model til et. Indimellem kører han fingrene gennem det mellemlange, mørke og bølgede hår – en type frisure, der passende kaldesold money flow– og vidste man ikke i forvejen, at man stod over for en ung mand fra det bedre borgerskab, afsløres det i hans ordvalg og diktion. For eksempel når greven under Berlingskes rundvisning på godset adskillige gange besvarer Berlingskes spørgsmål med ordet »eksakt« for at bekræfte, at det for eksempel er hans jagtglade far, der har skudt de mange eksotiske udstoppede dyr, der står på spring i stuerne. Carl Johan Frederik Ahlefeldt-Laurvig-Lehn valgte en HHX i Svendborg i stedet for Herlufsholm eller Sorø Kostskole som mange i hans omgangskreds.Fold sammenLæs mereFoto: Niels Ahlmann Olesen. For alt fra antiloper til store kattedyr, isbjørne og sågar et hulepindsvin pryder de mange værelser. Men i modsætning til sin far, Christian Ahlefeldt-Laurvig-Lehn, går Carl Johan Ahlefeldt-Laurvig-Lehn ikke selv på jagt. Heller ikke selvom det er en fritidsbeskæftigelse, der stadig den dag i dag bruges af mange adelige til at pleje omgang med kongehuset. I samme boldgade fravalgte den unge godsejer også at gå på den prominente kostskole Herlufsholm, som hans far har gjort. I stedet valgte han HHX i Svendborg, hvor han også har gået på privatskole. Og som interviewet skrider frem, forsvinder den højtidelige tone da også gradvist – det samme gør ord som »eksakt«. Måske er det et tegn på, at der bag det adelige ydre også findes en på flere punkter helt almindelig ung mand. Det mener han i hvert fald selv. »Det har fyldt meget for mine forældre, at jeg fik en normal opvækst og blev opdraget med værdier, som er helt normale. Selvom jeg boede i et større hus, og ferierne måske var mere luksuriøse, var tilgangen til hverdagen at gå i skole med børn fuldstændig i øjenhøjde,« siger han. Dine venner var børn af sygeplejersker, håndværkere eller politibetjente? »Fuldstændig. Jeg valgte også selv at fortsætte min uddannelse i Svendborg og tage en HHX i stedet for at hoppe til Herlufsholm eller Sorø Kostskole, som jeg ser mange gøre i vores omgangskreds.« Det er netop noget, vi har set, næsten alle de største jordbesiddere har gjort. Hvad ligger bag valget om ikke at gøre det? »For det første ville jeg gerne have mange af de fag, som blev tilbudt på en HHX i stedet for en traditionel uddannelse. På daværende tidspunkt var jeg også lidt af en gamer og nørd. Og jeg havde ikke lyst til at skulle bindes op på en kostskole, hvor man skal indordne sig efter den livsstil.« Alligevel har Carl Johan Ahlefeldt-Laurvig-Lehn gennem sin omgangskreds fået et indblik i miljøet omkring Herlufsholm. En klub, der udefra kan føles meget lukket og eksklusiv. Men ifølge ham er den mindre glamourøs og spændende, end mange forestiller sig. »Selvfølgelig er livsstilen anderledes. Der er stor forskel på, hvilket hus, bil eller rejser man har råd til at købe, og bekymringerne er derfor nogle andre,« siger han. »Men det er også mennesker, som bliver vækket klokken tre om natten, når deres barn har det skidt, eller ikke altid har lyst til at tage på arbejde om morgenen.« Jeg ville tænke, at når man vokser op i den verden, du er vokset op i, får man et andet verdensbillede, end hvis man ikke gør. Er det rigtigt? »Det ville være forkert af mig fuldstændig at afvise det. Men det er nuanceret. Ens tilgang til verden kommer hurtigt til at hænge anderledes sammen, når man ved, man overtager et gods eller en stor virksomhed. Det bliver man selvfølgelig præget af, og man bliver præget til at have nogle idealer. Men samtidig er det en meget lignende hverdag, bare med noget mere frihed.« Fornemmer du så, at du er en del af det samme Danmark som den gennemsnitlige dansker? »Det er vigtigt for mig at understrege, at jeg ikke har en 'os og dem'-oplevelse. Mine tætteste venner er de venner, jeg fik i folkeskolen. De er fuldstændig gennemsnitlige. Jeg er stadigvæk lidt af en nørd, og tirsdag aften spiller jeg Dungeons & Dragons med dem. Så i den forstand oplever jeg absolut at være en del af det samme Danmark.« »Men selvfølgelig er vores problemer og bekymringer forskellige. De større ting i livet, som at finde en partner, man er glad for, og at få skabt sig en hverdag, man er glad for at stå op til, er basalt set det samme. Men jeg har stor forståelse for, at hvis man oplever en økonomisk utilfredshed eller en nød, føles afstanden lang. Det kan jeg godt sætte mig ind i.« Hvidkilde Gods har 30 ansatte og driver 1.400 hektar landbrug, 1.750 hektar skovbrug og udlejning af en lang række ejendomme nær godset. Landbruget specialiserer sig inden for græsfrø, som blandt andet bruges til græsplæner til golf og fodbold. Derudover er der blandt andet hvede, byg, rasp og kløver til dyrefoder. Skovbruget består primært af salg af træ til møbler, konstruktionstræ til bygninger og salg af træflis. Sidstnævnte leverer Hvidkilde Gods blandt andet til kraftvarmeværket Fynsværket i Odense. Et forsøg på en mere alsidig forretningsmodel, der skal kunne holde forretningen oven vande i dårlige tider. Carl Johan Ahlefeldt-Laurvig-Lehn bruger meget energi på at finde balancen mellem at være en virksomhed, der skal løbe rundt og helst tjene penge, men samtidig at tilgodese kulturarven, miljøet og værdierne på godset. »Vi har en relativt lav grad af risikovillighed, fordi vi ikke har behov for at blive milliardærer, men vi vil rigtig gerne have virksomheden til at fortsætte og kunne drives videre af kommende generationer,« siger han. Carl Johan Frederik Ahlefeldt Laurvig-Lehn har haft store betænkeligheder ved at stille op til interview, men ønsker at gøre op med nogle af de fordomme, der florerer om en som ham.Fold sammenLæs mereFoto: Niels Ahlmann Olesen. Du har et afsæt og en formue, der giver potentiale for at bygge det større, hvis man tager lidt mere risiko. Er det noget, du har gjort dig overvejelser om at gøre? »Jeg har en privat formue, hvor jeg har en højere risikovillighed. Mine udsigter, før jeg nødvendigvis behøver at skulle bruge en pension, er måske 40-50 år. Så der er tilgangen også anderledes. I stedet for at tage investeringer med høj risiko investerer jeg i en administration, som er større end i de fleste virksomheder af den her størrelse.« Du kunne godt vælge at uddelegere mere og køre virksomheden mere passivt. Hvorfor gør du ikke det? »Det er en del af den frihed, som fik mig til ret nemt at tage beslutningen om at overtage. Muligheden for at gøre det, hvis det er det, jeg har behov for. På nuværende tidspunkt har jeg en stor passion for at arbejde her, have fingrene i jorden og have en relation til de ansatte, som betyder meget for vores familiehistorier og virksomheden, og som er med til at sikre mit livsværk.« DaDRi 2017 omtalte Christian Ahlefeldt-Laurvig-Lehns plan om at give godset videre til sin knap 20-årige søn, var det ikke uden drama i familien. For hans førstefødte, Nicole Ahlefeldt-Laurvig-Lehn, følte sig med god grund forbigået. For det var hun helt åbenlyst blevet. »Jeg ved, det er umoderne at sige, men det er en glæde at føre godset videre, som det står i det oprindelige patent – altså ældste søn subsidiært ældste datter, når nu Carl Johan er velegnet,« sagde Carl Johan Ahlefeldt-Laurvig-Lehns far tilDR. En beslutning, der ikke faldt i god jord hos hans datter, som gerne ville have arvet. Men i dag har de to søskende ifølge Carl Johan Ahlefeldt-Laurvig-Lehn dog et godt forhold. »Jeg har det heldigvis rigtig godt med hende. Til min store fordel har hun været enormt dygtig til at erkende, at det ikke er min skyld. Hendes frustration falder på min fars beslutning. Det er enormt stort af hende, at hun ikke synes, jeg har stjålet det fra hende. I den forbindelse har jeg enormt meget respekt for hendes tilgang til det,« siger han. Hans søster, Nicole Ahlefeldt-Laurvig-Lehn, oplyser i en e-mail til Berlingske, at hans beskrivelse af deres forhold i dag er korrekt. »Jeg kan bekræfte den udlægning, Carl Johan giver, og jeg har ingen yderligere kommentarer,« skriver hun. Interviewet med Carl-Johan Ahlefeldt-Laurvig-Lehn er kommet i stand i forbindelse med en større artikelserie på Berlingske. På baggrund af data fra ejendomsplatformen Resights kortlægger vi, hvilke enkeltpersoner derejer allermest jordog fast ejendom i Danmark – bådei hele landetog ihovedstaden– og giver gennem en lang række portrætter et nyt og unikt indblik i deres liv. Menlangt de fleste ønsker ikke at medvirke. For diskretion er i højsædet blandt de mest formuende. Og kun en lille håndfuld har ønsket at lade sig interviewe. Et forhold, der understreges af, at den unge greve er den eneste af landets ti største jordejere, der ønsker at medvirke. FAKTAHvidkilde GodsGodsets historie kan spores tilbage til 1374. Den nuværende hovedbygning blev opført omkring år 1550, efter at den tidligere brændte ned under Grevens Fejde.Dårlig økonomi prægede i mange år flere af ejerne, særligt grundet Svenskekrigene, og i 1724 måtte den daværende ejer overgive godset til kronen på grund af skatterestancer.Året efter, i 1725, gav kronen godset videre til den københavnske købmandssøn Johan Lehn som et led i tilbagebetalingen for at understøtte krigsøkonomien under Svenskekrigene. Johan Lehn opnåede status som baron i 1781 efter at have opkøbt nok jord.Johan Lehn – den nuværende ejers forgænger – forestod en omfattende ombygning og udvidelse af hovedbygningen i barokstil med blandt andet stuk og gobeliner, og de nuværende sidefløje blev tilføjet.Grevskab opnår familien i 1877, da Anna lensbaronesse Rosenørn-Lehn gifter sig med Frederik greve Ahlefeldt-Laurvig fra Tranekær for i 1904 at få patent på navnet Ahlefeldt-Laurvig-Lehn.I dag fungerer hovedbygningen som bolig for familien Ahlefeldt-Laurvig-Lehn og huser også godsets administration.Fra godset drives der landbrug, skovbrug, jagter og udlejning af både helårs- og ferieboliger.Det er også muligt at leje godsets 300 år gamle riddersal, som blandt andet blev benyttet til optagelser i DRs dramaserie »1864« fra 2014 om den Anden Slesvigske Krig.FOLD UD For selvom han også har haft alvorlige overvejelser om beslutningen, vil han gerne give offentligheden et indblik i det liv, der er meget få forundt. I høj grad for også at gøre op med nogle af de fordomme, der florerer om en som ham. »For mig er det et delvist ønske om at få nedbrudt nogle af de barrierer, vi omtaler i dag. Det betyder ikke, at den økonomiske ulighed nødvendigvis ændrer sig,« siger han og fortsætter: »Men jeg synes, det er hensigtsmæssigt og god dansk stil at vise en vis grad af plads til at kunne mødes i øjenhøjde. Derfor tror jeg, det er hensigtsmæssigt at dele en lille smule ud af sig selv.« Carl Johan Ahlefeldt-Laurvig-Lehn henviser blandt andet til en frygt for »sensationalisme« og »clickbait« i medierne. »Jeg tror, at mange hellere vil leve stille. Og det er lidt en idiotsikker tilgang til det, at hvis man ikke deltager, er der begrænset materiale, og man undgår at komme i søgelyset,« siger han.  FAKTABag om historienStørstedelen af Danmark ejes af private. Men hvem ejer mest, hvorfor gør de det – og hvordan?Det har Berlingske sat sig for at afdække, blandt andet på baggrund af data fra offentlige registre, som ejendomsdataplatformenResightshar indsamlet.Datasættet omfatter blandt andet grunddata fra Bygnings- og Boligregistret, Danmarks Adresseregister, Geodatastyrelsen, Tinglysningen og Det Centrale Virksomhedsregister (CVR).Berlingske har anmodet samtlige personer, der figurerer i artikelserien, om et interview, og de er alle blevet forelagt artiklen om dem selv.I de tilfælde, hvor personen ikke har ønsket at medvirke, er portrættet overvejende blevet til på baggrund af tidligere skriverier i pressen, på hjemmesider og på baggrund af offentligt tilgængelige data.Listen omfatter udelukkende private enkeltpersoner. Den omfatter derfor ikke den jord og de ejendomme, som blandt andre staten, kapitalfonde og pensionskasser ejer.Da oplysningerne fra Resights begrænser sig til danske registerdata, er det muligt, at visse personers ejerskab ikke fremgår – eksempelvis hvis en ejendom er ejet gennem fondsstrukturer i udlandet.FOLD UD Størstedelen af Danmark ejes af private. Men hvem ejer mest, hvorfor gør de det – og hvordan? Det har Berlingske sat sig for at afdække, blandt andet på baggrund af data fra offentlige registre, som ejendomsdataplatformenResightshar indsamlet. Datasættet omfatter blandt andet grunddata fra Bygnings- og Boligregistret, Danmarks Adresseregister, Geodatastyrelsen, Tinglysningen og Det Centrale Virksomhedsregister (CVR). Berlingske har anmodet samtlige personer, der figurerer i artikelserien, om et interview, og de er alle blevet forelagt artiklen om dem selv. I de tilfælde, hvor personen ikke har ønsket at medvirke, er portrættet overvejende blevet til på baggrund af tidligere skriverier i pressen, på hjemmesider og på baggrund af offentligt tilgængelige data. Listen omfatter udelukkende private enkeltpersoner. Den omfatter derfor ikke den jord og de ejendomme, som blandt andre staten, kapitalfonde og pensionskasser ejer. Da oplysningerne fra Resights begrænser sig til danske registerdata, er det muligt, at visse personers ejerskab ikke fremgår – eksempelvis hvis en ejendom er ejet gennem fondsstrukturer i udlandet.",
        "metadata": {
            "source": "https://www.berlingske.dk/de-ejer-danmark/den-folkelige-greve-arvede-et-sydfynsk-gods-som-21-aarig-ens",
            "image_url": "https://berlingske.bmcdn.dk/media/cache/resolve/image_x_large/image/178/1787959/24688174-carl-johan-frederik-ahlefeldt-laurvig-lehn-ejer-hv.jpg",
            "publication_time": "Onsdag d. 15. maj 2024, kl. 20.24",
            "author": "Emil Bo Rask",
            "related_links": [],
            "attachments": []
        }
    }
}