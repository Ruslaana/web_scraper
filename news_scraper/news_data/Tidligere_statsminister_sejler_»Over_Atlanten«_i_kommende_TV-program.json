{
    "version": "1.0",
    "document": {
        "id": 5750,
        "title": "Tidligere statsminister sejler »Over Atlanten« i kommende TV-program",
        "content": "Seks sejlere uden særlig sejlererfaring skal igen forsøge at nå en tur over Atlanten under vejledning af OL-guldvinder Jesper Bank, når Dplay og Kanal 5  for tredje gang sender seks kendte danskere ud på det, de betegner som »en potentielt livsændrende sejltur«. Denne gang består holdet af tidligere statsminister og tidligere formand for Venstre Lars Løkke Rasmussen, TV-vært Felix Smith, som ellers er mere til hurtige biler end store sejlbåde, og kagebogsforfatter og foredragsholder Ditte Julie Jensen, der blev landskendt i »Den Store Bagedyst«. Derudover er der også blevet plads til kok og restauratør Umut Sakarya. Han er i folkemunde kendt som »flæskekongen« på grund af sin kærlighed til stegt flæsk. Umut skal stå for proviant til rejsen og madlavningen på båden. »Jeg har kørt med 120 km/t, siden jeg var 17 år gammel, og jeg har i lang tid gået med tanken om at tage en mental pause. Trække stikket og gå fuldstændig offline i en periode. Den mulighed har jeg fået nu,« siger Lars Løkke.Fold sammenLæs mereFoto: Emil Helms. Skuespiller, sanger og tidligere vært for Melodi Grand Prix Johannes Nymark skal også med om bord, mens den sidste plads på båden går til den tidligere topsvømmer Sarah Bro som har vundet hele 20 danske mesterskaber. Holdet stævner ud fra Lanzarote 26. november og forude venter tre ugers rejse, hvor deltagerne skal stå for alt på båden og sørge for, at de rammer målet, der denne sæson er øen Aruba i Caribien. Tidligere statsminister Lars Løkke Rasmussen glæder sig til eftertænksomheden, roen og til at nyde det faktum, at alle er totalt afskåret fra nyheder, sociale medier og kontakt med omverdenen. »Jeg har kørt med 120 km/t, siden jeg var 17 år gammel, og jeg har i lang tid gået med tanken om at tage en mental pause. Trække stikket og gå fuldstændig offline i en periode. Den mulighed har jeg fået nu. Jeg er i øjeblikket i en position, hvor jeg ikke er i frontlinjen politisk, og jeg har brug for at sidde og stirre på det uendelige hav og tænke over, hvad jeg skal med mit liv i de kommende år. Det håber jeg, turen kan være med til at give mig en retning på, for jeg ved ikke, hvornår den mulighed dukker op igen,« siger Lars Løkke Rasmussen i Kanal 5s pressemeddelelse. Den tidligere statsminister har »stort set ikke sejlet længere end Helsingør-Helsingborg«, så han nærer en vis bekymring for, om han bliver søsyg. »Men som mange nok har bemærket, så er jeg stædig af natur, og derfor er jeg sikker på, at jeg nok skal klare turen. Også når bølgerne går højt,« siger Lars Løkke Rasmussen. Tredje sæson af »Over Atlanten« får premiere på Dplay i foråret 2021 og vises senere på året på Kanal 5.",
        "metadata": {
            "source": "https://www.berlingske.dk/kultur/tidligere-statsminister-sejler-over-atlanten-i-kommende-tv-program",
            "image_url": "https://berlingske.bmcdn.dk/media/cache/resolve/image_x_large/image/135/1359541/23587801-lo.jpg",
            "publication_time": "Fredag d. 20. november 2020, kl. 18.05",
            "author": "Kristian Lindberg",
            "related_links": [],
            "attachments": []
        }
    }
}