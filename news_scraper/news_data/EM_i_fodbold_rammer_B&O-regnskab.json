{
    "version": "1.0",
    "document": {
        "id": 15625,
        "title": "EM i fodbold rammer B&O-regnskab",
        "content": "Forbrugerne var vilde efter at se fodbold på nye fladskærme, og det kunne mærkes på salget op til sommerens EM i fodbold. Det har imidlertid også skabt et tomrum efter sidste slutfløjt i slutrunden. I Bang & Olufsen kvartalsregnskab er salget i Europa faldet med 16 pct. Og her har fodboldturneringen bestemt også en rolle, lyder det fra Michael Friis Jørgensen fra Alm. Brand Markets. \"Der er noget, der tyder på, at luksusmarkedet er presset i Europa. Det fik vi også et fingerpeg om med tyske Loewes dårlige salgstal for nyligt,\" siger han. EM i fodbold kan dog ikke gøre det alene, og han hæfter sig også ved, hvordan adm. direktør Tue Mantoni og den øvrige ledelse i det nye regnskab ifølge ham fremhæver salgssituationen i Europa mere direkte end tidligere. \"Europa er tidligere blevet nævnt som en udfordring, men det virker som om, man nævner det mere eksplicit,\" siger han. \"B&O fastholder sine forventninger om stærkt vækst, og det er vi for så vidt også enige i, at de står over for, men tilbagegangen i Europa kan risikere at gøre Tue Mantonis ambitiøse turn-around væsentlig mere træg,\" siger Michael Friis Jørgensen. Som Bang & Olufsen også selv fremhæver, så red elektronikvirksomheden sidste år på nogle nye produktlanceringer, som har manglet i samme periode i år. De kommer nu, og derfor tror Alm. Brand-analytikeren på, at det nye kvartal kan kaste reel salgssucces af sig. Ikke mindst på grund af den i B&O-sammenhæng billige musikafspillere i Play-serien. \"Med deres lanceringer i Play-serien står Bang & Olufsen for første gang i mange år over for muligheden et rigtig godt julesalg. Alt i alt så skuffer de en smule, men jeg mener ikke, det er alarmerende. Dog har vi nok haft en lidt for høj guidance på B&O, som måske nok bør sænkes en smule,\" siger Michael Friis Jørgensen.",
        "metadata": {
            "source": "https://www.berlingske.dk/virksomheder/em-i-fodbold-rammer-bo-regnskab",
            "image_url": "https://berlingske.bmcdn.dk/media/cache/resolve/image_x_large/image/42/426951/5695924-b-og-o.jpg",
            "publication_time": "Onsdag d. 10. oktober 2012, kl. 09.54",
            "author": "Morten Bang Jørgensen",
            "related_links": [],
            "attachments": []
        }
    }
}