{
    "version": "1.0",
    "document": {
        "id": 11886,
        "title": "Når lærerne snyder med eksamen",
        "content": "Flid, fedt og snyd. Det første siger gymnasierne ja tak til. Fedteriet kan gøres mere eller mindre elegant – mens snyd bare skal udryddes. Eksamenssnyd er gennem tiderne forsøgt optrevlet ved hjælp af allehånde detektivmetoder med nye avancerede IT-programmer som seneste skud på stammen.  Men hvad gør man, hvis det ikke er en fiffig elev, der mistænkes for snyd – men en lærer? Mens der hvert år er talrige eksempler på elever, der mistænkes for urent trav, går der flere årtier mellem, at vi hører om mistanke mod lærere og censorer. »Jeg har aldrig hørt om klager tidligere,« siger Gorm Leschly, der er formand for Gymnasieskolernes Lærerforening. I sommer opstod mistanken dog. I Undervisningsministeriet, der vogter over studentereksamens »dyd« og sikrer, at ingen elever får uretmæssige fordele frem for andre, har man således strammet op. Ministeriet har ændret i retningslinjerne for de opgavekommissioner, der udarbejder skriftlige opgaver til studentereksamen, så der nu står, at medlemmerne af opgavekommissionerne ikke må bruge deres viden om eksamensopgavernes indhold til at give deres egne elever en fordel. Sådan har reglerne i og for sig altid været, men nu kom den uskrevne regel til at fremgå eksplicit af retningslinjerne. Det var en konkret sag, der fik Undervisningsministeriet til at præcisere reglerne. Sagen var kort fortalt, at nogle censorer og lærere var blevet opmærksomme på, at usædvanligt mange elever i en konkret gymnasieklasse havde skrevet stil om folkevisen til dette års studentereksamen.  Den pågældende klasse var i 1.g. blevet undervist i folkevisen »Jomfruen i Fugleham«, som indgik i eksamenshæftet, og klassen havde også gennemgået folkeviser til repetition og prøveeksamen et par uger før eksamen. Samtidig var deres dansklærer medlem af – og siden formand for – den opgavekommission, der stod bag årets eksamensopgaver i skriftlig fremstilling. Mistænksomheden bredte sig blandt lærere og censorer ude på de gymnasier, der fik kendskab til sagen. »Hun har repeteret fire emner op til eksamen, hvoraf det ene er folkeviserne. Der indgår ikke romantik, en anden periode, digte eller noveller. Det er simpelthen så tydeligt, at hun har siddet med eksamenssættet, da hun bestemte, at hun ville repetere folkeviser. Det er meget specifikt, og det er meget sjældent, at folkeviser optræder i eksamenshæftet. Vi synes, det er direkte snyd,« siger Kama Kolding, der er uddannet dansklærer og arbejder som uddannelsesleder på Frederikssund Gymnasium. Lærerne i Frederikssund var ikke ene om mistanken, og der blev klaget til Undervisningsministeriet. Ministeriet ændrede lidt i reglerne, talte med den lærer, der var klaget over, og tog så sagen »til efterretning«.  »Efter at have undersøgt sagen og talt med den pågældende lærer, er det Kvalitets- og Tilsynsstyrelsens opfattelse, at der er tale om en beklagelig fejl fra den pågældende lærers side. Styrelsen kender i øvrigt den pågældende lærer som en dygtig lærer. Læreren har understreget over for styrelsen, at en sådan fejl ikke vil gentage sig. Dette har styrelsen taget til efterretning,« skriver undervisningskonsulent Morten Aronsson Olsen fra Kvalitets- og Tilsynsstyrelsen i Undervisningsministeriet i et skriftligt svar. Berlingske har talt med læreren, der forsikrer, at fejlen ikke vil ske igen. »Det er en fejl, fordi man kan mistænke mig for overlagt at stille mine elever bedre end andre, fordi jeg har indsigt i eksamensopgaverne. Det har jeg på ingen måde haft til hensigt. Den pågældende klasse var i øvrigt meget, meget dygtig og på alle måder i stand til at lave et flot eksamensresultat selv,« forklarer hun i et ligeledes skriftligt svar til Berlingske. Hun forklarer, at hun straks skrev en redegørelse til ministeriet, da censor havde gjort hende opmærksom på, at eleverne havde været til eksamen i en folkevise, hun tidligere havde undervist dem i. Ifølge Kvalitets- og Tilsynsstyrelsen tyder en sammenligning af karaktererne på det pågældende gymnasium ikke på, at det har været en fordel for klassen, at læreren var med i Opgavekommissionen. Anderledes så det ud i den såkaldte »Ribe-sag« fra 1989, hvor Undervisningsministeriet greb noget mere hårdfast ind, fordi man mente, at nogle studenter på Ribe Katedralskole simpelthen havde fået for høje karakterer i mundtlig eksamen i tysk.  Halvdelen af klassens elever havde da også fået 13. Rektor blev undervejs mistænksom, overværede nogle af eksaminationerne og mente, at eleverne fik for høje karakterer. Læreren, der selv havde været med til at uddele de mange 13-taller, fortrød efterfølgende og mente – ligesom sin rektor – at eleverne havde fået for høje karakterer. Censor fastholdt dog, at eleverne havde gjort sig fortjent til de høje karakterer. Ministeriets hammer faldt hårdt over censor, som blev fradømt retten til at være censor. Der blev afholdt omeksamen med lavere karakterer til følge, og ministeriet forsøgte at sætte elevernes karakterer ned. Men det ville elevernes forældre ikke finde sig i. De klagede til Ombudsmanden, der gav dem medhold. Dermed bestod de mange 13-taller i »Ribe-sagen«. Censoren, den nu pensionerede Peter Langwithz Smith, fastholder dog den dag i dag, at karaktergivningen var korrekt. »Der var tale om en usædvanligt dygtig klasse,« siger han til Berlingske. Alle elever skal stilles lige til studentereksamen. Sådan er grundprincippet bag studentereksamen, og det er helligt. Men det er straks vanskeligere at opklare, om en lærer eller censor med vilje har givet elever fordele, som de ikke skulle have haft. Der er knap 200 medlemmer af opgavekommissionerne, hvoraf hovedparten er lærere på gymnasierne, og Kvalitets- og Tilsynstyrelsen udfører ikke stikprøvekontrol eller lignende. Systemet er bygget på, at censorerne holder øje med uregelmæssigheder ved eksamen, sådan som det også skete i sommer. »Medlemmerne af opgavekommissionerne bliver udvalgt blandt fagets ypperste. Faktisk tror jeg, at det ind imellem kan være en ulempe for deres elever, snarere end en fordel, fordi de pågældende lærere ved, at mange vil holde øje med, hvilke emner de underviser i. Samtidig har vi i Danmark et unikt system med to beskikkede censorer til skriftlig eksamen for at sikre kvaliteten og en ensartet bedømmelse over hele landet,« siger Gorm Leschly.  Ingen ønsker at fjerne lærerne fra udarbejdelsen af eksamensopgaverne, selv om det ville eliminere mistanken om snyd. »Det skal være dansklærere. Men man er nødt til at holde sin ryg fri. Som lærere får vi strenge pålæg om, at vi ikke må oplyse om eksamenstekster, og at vi må ikke holde spørgetimer, fordi man er bange for, at vi kommer til at afsløre noget. Der skal en vis moral til at være medlem af en opgavekommission,« siger Kama Kolding fra Frederikssund Gymnasium.",
        "metadata": {
            "source": "https://www.berlingske.dk/samfund/naar-laererne-snyder-med-eksamen",
            "image_url": "https://berlingske.bmcdn.dk/media/cache/resolve/image_x_large/image/15/152858/6895660-15ind20050502-165947-4jpg.jpeg",
            "publication_time": "Mandag d. 14. oktober 2013, kl. 17.00",
            "author": "Bodil Jessen",
            "related_links": [],
            "attachments": []
        }
    }
}