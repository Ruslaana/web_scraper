{
    "version": "1.0",
    "document": {
        "id": 11206,
        "title": "TDC-topfolk køber faldende aktier op",
        "content": "Som den seneste i rækken af topfolk i Danmarks største telekoncern har bestyrelsesformanden netop købt for næsten en million kroner af de styrtdykkende aktier. Vagn Sørensen, der har været bestyrelsesformand for TDC siden januar 2008, købte tirsdag for 996.000 kroner TDC-aktier, svarende til 33.600 styk, oplyser TDC selv i en fondsbørsmeddelelse. 29. januar købte koncerndirektør i TDC, Michael Moyell Juul, for 203.000 kroner TDC-aktier. To dage tidligere, 27. januar, købte Cordial Consulting Ltd., som ifølge en anden fondsbørsmeddelelse fra TDC er »nærtstående« til næstformand i bestyrelsen, Pierre Danon, for 1,43 millioner kroner aktier. Jens Munch-Hansen, som for nylig blev til overs i en rokade i TDCs koncerndirektion og derfor træder ud 1. april, solgte 27. januar for 4,45 millioner kroner TDC-aktier. TDCs aktiekurs er raslet ned igennem længere tid, navnlig efter at TDC offentliggjorde sin nye strategi for 2016-2018, som blandt andet nedskrev værdien af telegiganten med 4,6 milliarder kroner, og hvor et lovet udbytte til aktionærerne om få måneder blev aflyst. Aktiekursen på TDC lå i begyndelsen af november på 38,84 kroner. Ved årsskiftet var den faldet til 33,51 kroner og var tirsdag nede på 29,37 kroner.",
        "metadata": {
            "source": "https://www.berlingske.dk/virksomheder/tdc-topfolk-koeber-faldende-aktier-op",
            "image_url": "https://berlingske.bmcdn.dk/media/cache/resolve/image_x_large/image/13/134676/12197659-pix-vagn-srensen.jpg",
            "publication_time": "Tirsdag d. 02. februar 2016, kl. 15.00",
            "author": "Thomas Breinstrup",
            "related_links": [],
            "attachments": []
        }
    }
}