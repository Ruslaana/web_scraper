{
    "version": "1.0",
    "document": {
        "id": 16026,
        "title": "Festival for verdens mest sælgende forfatter",
        "content": "Hun er krimidronningen over dem alle og verdens mest sælgende romanforfatter ifølge Guinness Rekordbog.Og selv om det snart er 40 år siden, britiske Lady Mallowan - bedre kendt som Agatha Christie - døde, lever hendes romanfigurer i bedste velgående. Når Hercule Poirot ruller spidserne på sit sorte overskæg og derefter tripper målbevist afsted, eller når Miss Marple kikker op over strikketøjet i de TV-serier, som stadig bliver vist, og som gennem årene er genoptaget i utallige nye versioner, er vi i trygge hænder. Mysteriet skal nok blive løst. Agatha Christie havde en tæt tilknytning til Devon og »den engelske riviera«. Hun var født i Torquay, og hun havde hun sin sommerbolig, Greenway House, smukt beliggende ud til River Dart nær Galmpton syd for Torquay. Læs også:Rejs gennem tiden i Sydvestengland Efter hendes død overlod datteren boligen til eftertiden. Greenway er nu såkaldt National Trust og rammen om nogle af aktiviteterne under den ti dage lange »2015 International Agatha Christie Festival,« som markerer 125-året for forfatterens fødsel 12. september 1880. Festivalen er en blanding af forestillinger, film og foredrag om både Agatha Christies forfatterskab og til tider omtumlede liv. Som i 1926, da Agatha Christie forsvandt og blev eftersøgt under stor mediebevågenhed. Hendes mand ville skilles, fordi han havde forelsket sig i en anden. Sagen blev ekstra mystisk, da Agatha Christie ti dage efter blev fundet på et hotel, hvor hun havde indskrevet sig under samme efternavn som mandens elskerinde. Selv hævdede hun, at hun intet kunne huske.Agatha Christie blev senere gift igen og levede lykkeligt i det ægteskab, til hun døde 86 år gammel. Greenwod House. Foto: VisitBritainFold sammenLæs mere Agatha Christie har skrevet 80 kriminalromaner, som er oversat til lige så mange sprog som William Shakespeares værker. Hun skrev desuden under pseudonymet Mary Westmacott seks andre romaner. Hun har også skrevet verdens mest spillede teaterstykke, »The Mousetrap«, som naturligvis er et mysterium.Forestillingen havde premiere på West End i 1952 på Ambassadors Theatre - og er spillet lige siden. I 1974 lukkede man på Ambassadors, men kun for at åbne med forestillingen i det større naboteater, St. Martins. Her fejrede man i 2012 forestilling nummer 25.000 - og har stadig »The Mousetrap« på plakaten. Mere om Agatha Christie festivalenher",
        "metadata": {
            "source": "https://www.berlingske.dk/rejser/festival-for-verdens-mest-saelgende-forfatter",
            "image_url": "https://berlingske.bmcdn.dk/media/cache/resolve/image_x_large/image/34/340428/9483646-festival-for-verdens-mest-slgende-forfatter.jpg",
            "publication_time": "Mandag d. 29. juni 2015, kl. 10.11",
            "author": "Judith Betak",
            "related_links": [],
            "attachments": []
        }
    }
}