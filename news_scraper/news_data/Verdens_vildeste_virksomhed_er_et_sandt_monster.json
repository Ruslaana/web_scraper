{
    "version": "1.0",
    "document": {
        "id": 16209,
        "title": "Verdens vildeste virksomhed er et sandt monster",
        "content": "De senere år har teknologisektoren overtaget herredømmet på verdens vigtigste aktiemarked, der stadig har adresse på Wall Street i New York. På trods af de seneste måneders sivende kurser blandt it-aktierne er det den suverænt største sektor i S&P 500-indekset, der kan betegnes som verdens vigtigste aktieindeks. Her huserer de 500 største amerikanske virksomheder. Samlet udgør it-aktierne næsten 30 procent af den samlede børsnoterede værdi i USA. Derfor var jeg ikke i tvivl om resultatet, da jeg satte mig til rette foran Bloomberg-terminalen for at researche til en historie på Euroinvestor om de vildeste aktier i de seneste 20 år. En artikel, der skulle handle om Amazon, Netflix og Tesla, der på trods af lidt vigende kurser stadig er helt vanvittig gode investeringer for de første investorer. Men længere kom jeg ikke. I stedet blev det til denne historie om en sodavand. For øverst på listen over den bedste investering siden april 2001 på verdens største aktiemarked stod: Monster. Selv i Danmark kan man ikke undgå at se selskabets produkter i supersize aluminiumsdåser på hylderne i kiosker, supermarkeder og tankstationer. Monster-energidrikken er proppet med koffein, sukker, ginseng og B-vitaminer. Monster-aktionærernes lommer er til gengæld proppet med dollar. Hold nu fast. Inklusive udbytter har aktien i de seneste 20 år leveret et afkast på 138.000 procent. En sølle investering på 1.000 kroner ville i dag have gjort dig til mangemillionær. I øvrigt er Apple og Amazon henholdsvis nummer to og tre på hitlisten med afkast på omkring 40.000 procent. Blandt de nuværende medlemmer af det danske eliteindeks, C25, er Ambu i toppen med 33.500 procent. Verdens bedste investering er så langt fra algoritmer og højteknologi, man kan komme. Og måske har Monster ligefrem danske rødder, da selskabet blev stiftet af en Hubert Hansen sammen med hans tre sønner i 1935. Hubert Hansen er født og vokset op i Minnesota, der netop er kendt for at være destinationen for de tusinder af skandinaver, der emigrerede til USA i 1800-tallet. Om han rent faktisk havde danske aner, kan dog ikke bekræftes her. På et tidspunkt flytter hele familien Hansen til solskinsstaten Californien, hvor Hansen's sælger juice til filmstudier i Hollywood. De følgende årtier ligner så mange andre historier fra erhvervslivet. Produktsortimentet udvides, virksomheden ekspanderer, sønnerne overtager, kriser kommer og går. Men Hansen's, som virksomheden hedder frem til 2012, ligner ikke en verdensomspændende succes. Men i 1992 sker et afgørende skifte. To venner fra Sydafrika, Rodney Sacks og Hilton Schlosberg, falder over Hansen's, der er i krise, men har en hæderlig portefølje af sodavand og andre læskedrikke. Hansen's produktportefølje bestod dengang mestendels af læskedrikke med et relativt lavt indhold af tilsat sukker, naturlige ingredienser og et fravær af kunstige tilsætningsstoffer. Produkter, der lyder som et sikkert salgshit i det politisk korrekte og bæredygtige 2021, men i starten af 1990erne var det en niche. Selvom udviklingen er hæderlig, skal der mere fart over feltet, mener de to venner fra Sydafrika, som må have kigget med misundelse på opkomlingen fra Østrig med navnet Redbull. En energidrik, der er proppet med opkvikkende stoffer som koffein og taurin, og som i slutningen af 1990erne for alvor slår sit brand fast gennem sponsorater af hæsblæsende, adrenalinpumpende aktiviteter som racerløb for fly, BMX-cykler og events med vovehalse, der risikerer liv og lemmer. Sacks og Schlosberg lancerer i 2002 en direkte konkurrent til Redbull: Monster Energy. Opskriften er simpel. Hvis Redbull kan få succes med deres små 25 cl dåser, kan Hansen's vel gøre det samme. Vi laver da bare dåserne dobbelt så store og matcher dem på prisen! Med sloganet »unleash the beast« blev uhyret i den grad sluppet fri. Første regnskabsår efter lanceringen af Monster Energy var omsætningen mere end fordoblet, og indtjeningen blev syvdoblet til 20 millioner dollar. Bemærk – dette var første år. Også på marketingfronten blev Hansen's inspireret af Redbull, og Monster blev genkendt sammen med konkurrencer inden for motocross, surfing – eller slet og ret bare til fester. Fra 2002 og i de følgende fem år steg kursen næsten 8.000 procent. Monsterhittet var en realitet. Og festen fortsatte. I 2012 dominerede energidrikken Monster Energy virksomheden Hansen's i en sådan grad, at virksomheden skiftede navn til Monsters Beverage. Aktiekursen fløj i vejret. Samtidig i sydstatsmetropolen Atlanta var The Coca-Cola Company fuldstændig sat af. Bevares, den brune læskedrik udgjorde sammen med koncernens øvrige brands også dengang verdens suverænt største producent af læskedrikke. Men inden for energidrikke var Redbull dominerende, og Monster var en sikker nummer to. Coca-Cola foretog derfor en strategisk beslutning og købte sig ind i Monster-succesen. Mere brændstof til kursraketten fortsatte. I dag ejer Coca-Cola 20 procent af Monster Beverage og er den største aktionær. Ved samme lejlighed overtog Coca-Cola i øvrigt samtlige af de gamle Hansen's-brands, der stadig sælges under samme navn i USA. Og nu? Selskabet er en stor etableret spiller med en markedsværdi på cirka 314 milliarder kroner – omtrent dobbelt så meget som Carlsberg. I de senere år har udviklingen i kursen derfor også været mere stabil. I 2021 er den gået helt i stå og er uændret siden nytår. Uhyret tager sig en blunder, men Monster er stadig verdens vildeste aktie. ",
        "metadata": {
            "source": "https://www.berlingske.dk/kommentar/verdens-vildeste-virksomhed-er-et-sandt-monster",
            "image_url": "https://berlingske.bmcdn.dk/media/cache/resolve/image_x_large/image/140/1409310/23713703-mot-nas-spo-nascar-cup-series-folds-of-honor-quiktrip-500.jpg",
            "publication_time": "Mandag d. 12. april 2021, kl. 06.11",
            "author": "Simon Richard Nielsen",
            "related_links": [],
            "attachments": []
        }
    }
}