{
    "version": "1.0",
    "document": {
        "id": 21831,
        "title": "Politikere afviser at svare på centrale spørgsmål – brugte milliarder på at spænde ben for udskældt kapitalfond, der nu køber kritisk telenet",
        "content": "Det skulle gå stærkt, da staten i starten af december lagde 32 milliarder skattekroner på bordet for at tage kontrollen med Københavns Lufthavn. For den australske kapitalfond Macquarie havde udvist interesse og stod klar i kulissen til at overtage aktiemajoriteten fra ATP og den canadiske pensionskasse OTTP. Og det måtteøjensynlig ikke ske. Staten var derfor villig til at betaleen opsigtsvækkende høj prisog bruge ATP som løftestang til at nationalisere lufthavnen. »Det vil ikke være hensigtsmæssigt, hvis der kom en investor ind uden et langsigtet perspektiv,« sagde finansminister Nicolai Wammen på et samråd, uden dog at nævne Macquarie ved navn. For lufthavnen er »central dansk infrastruktur« og skal have »en ansvarlig ejerkreds«, lød det ligeledes i enudtalelse iforbindelse med milliardudskrivningen. Dermed kom Københavns Lufthavn ikke i hænderne på Macquarie, der som majoritetsejer mellem 2005 og 2017 trak betydelige beløb ud af lufthavnen. Andre steder har kapitalfonden ligeledes ry for at være en brutal investor med en offensiv tilgang til udbyttepolitikken, hvilket har givet australierne tilnavnet »vampyrkænguruen«. Staten skal dog tilsyneladende ikke beskytte telenettet mod australierne på samme måde som – må man forstå – lufthavnen skal. For nu får »vampyrkænguruen« lov til at købe kritisk dansk infrastruktur i form af TDC, som gennem forretningsbenet TDC Net sidder på grundlaget for hundredtusindvis af danskeres adgang til mobilnet, fastnet, kabel-tv og fibernet. En nyhed, der blev annonceret fredag, da pensionskasserne ATP, PKA og PFA meddelte, at Macquarie overtager det fulde ejerskab af hele TDC-koncernen. Siden 2018 har kapitalfonden ejet halvdelen af selskabet, mens pensionskasserne har noteret sig for hver en sjettedel. Omkring købstidspunktet satte ATP selv ord på Macquarie som investor i kritisk dansk infrastruktur. Det skete, da Torben M. Andersen – formand for ATP og økonomiprofessor – over for Folketinget skulle redegøre for samarbejdet og advarede mod, at mere end halvdelen af teleselskabet kom på Macquaries hænder. Det ville ikke være »hensigtsmæssigt«, og et frasalg ville betyde »yderligere usikkerhed om TDC«, lød det. Nu er det modsatte imidlertid en realitet. Spørger man Enhedslistens erhvervsordfører, Rosa Lund, fik nyheden om salget hende »helt op i det røde felt«. »Tiden er lige nu ikke til at sælge TDC til usikre kapitalfonde. Tiden er til, at vi opbygger en større og stærkere sikkerhed omkring vores telenet, sagdehun til Børsenog advokerede for, at telenettet bør beskyttes af staten. Berlingske har derfor forsøgt at få en kommentar fra de respektive ordførere fra partierne bag aftalen om statens køb af lufthavnen og spurgt, hvorfor TDC-salget er anderledes. Hos Moderaterne har man ikke nået at vende sagen i folketingsgruppen og afventer en vurdering fra ministeren. Det samme gør sig gældende for De Konservative. Mens Radikale Venstre, Socialdemokratiet og Venstre ikke er vendt tilbage på Berlingskes henvendelser, vil SFs finansordfører, Sigurd Agersnap, gerne forholde sig til, hvad der kan ligne et paradoks, og understreger flere gange, at TDC er kritisk infrastruktur. Mener I, at Macquarie er en problematisk køber, når vi taler kritisk infrastruktur? »Jeg synes, at regeringen må gå ind og lave en officiel vurdering af, om det er problematisk. ATP skrev selv i 2018, at de var med i køberkredsen, fordi de så det som problematisk, hvis TDC ikke var på danske hænder. Og det er den situation, vi står i nu.« Sigurd Agersnap (SF) vil ikke svare på, hvorfor lufthavnen skulle nationaliseres, når TDCs kritiske telenet ikke skal.Fold sammenLæs mereFoto: Ida Marie Odgaard/Ritzau Scanpix. Hvad tænker du om, at Macquarie kan købe kritisk infrastruktur i form af et telenet, men at lufthavnen skulle nationaliseres på grund af samme køber? »Da man besluttede, at TDC kunne sælges fra, gav man jo køb på at kunne beskytte det som kritisk infrastruktur, og derfor har det levet en mærkelig hybridtilværelse, men vi er kritiske over for det og kalder på, at regeringen kommer på banen.« Man havde jo også givet køb på, at lufthavnen skulle have særlig beskyttelse som kritisk infrastruktur. Der valgte I stadig, at staten skulle bruge 32 milliarder på at købe majoriteten. Hvad tænker I om det? »Vi synes, at det var fornuftigt, at staten gik ind og købte den sidste del af lufthavnen, og det er med blik på et senere frasalg,« siger han med henvisning til, at det er statens ambition at nedbringe sin ejerandel i lufthavnen fra knap 100 til 50,1 procent. Men burde staten så også have købt TDC? »Nu skal jeg have den vurdering, før jeg kan udtale mig så firkantet om det. Hvor kritisk er det for de funktioner, som alle andre teleudbydere bruger? Det vil jeg bede erhvervsministeren om at svare på først. Og så må vi tage den derfra.« Erhvervsministeriet oplyser, at hverken ministeriet eller erhvervsminister Morten Bødskov (S)har nogen kommentarer til salget af kritisk infrastruktur til den udskældte kapitalfond. Ministeriet henviser i stedet til Erhvervsstyrelsen, der oplyser følgende i et skriftligt svar: »Sager, der behandles efter investeringsscreeningsloven, er undtaget aktindsigt. Erhvervsstyrelsen kan derfor hverken be-eller afkræfte, om styrelsen har en sag om den nævnte virksomhed.«",
        "metadata": {
            "source": "https://www.berlingske.dk/virksomheder/politikere-afviser-at-svare-paa-centrale-spoergsmaal-brugte",
            "image_url": "https://berlingske.bmcdn.dk/media/cache/resolve/image_x_large/image/192/1921962/24951971-tdc-koncernen-bestr-af-to-forretningsben-det-ene.jpg",
            "publication_time": "Fredag d. 16. maj 2025, kl. 07.48",
            "author": "Tobias Lind Larsen",
            "related_links": [],
            "attachments": []
        }
    }
}