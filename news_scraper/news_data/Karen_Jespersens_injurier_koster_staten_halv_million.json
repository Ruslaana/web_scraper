{
    "version": "1.0",
    "document": {
        "id": 19041,
        "title": "Karen Jespersens injurier koster staten halv million",
        "content": "Regningen kan nu gøres op for statens udgifter til injuriesagen mod den tidligere velfærdsminister Karen Jespersen (V). Ifølge socialminister Benedikte Kiær (K) har Socialministeriet i forbindelse med retssagerne i by- og landsretten i alt betalt 544.425,71 kroner til Kammeradvokaten. Østre Landsretstadfæstede i juli Københavns Byrets dom over Karen Jespersen, der - som velfærdsminister - i 2008 beskyldte den tidligere talsmand for Muslimernes Fællesråd, Zubair Butt Hussain, for at støtte stening. Efter at Zubair Butt Hussain havde stævnet Karen Jespersen for injurier, blev hun dømt til at betale ham en godtgørelse på 10.000 kroner for at overtræde straffeloven samt fire dagbøder á 250 kroner. Enhedslistens gruppeformand, Per Clausen, kalder det \"dybt uanstændigt\", at en minister på den måde kan trække på statskassen, mens den forurettede borger selv må betale. - Jeg synes, det mest rimelige var, at ministeren selv betalte i sådanne sager. Jeg har ikke meget lyst til at være med til at betale for Karen Jespersens tåbeligheder, siger Per Clausen og tilføjer: - Alternativt må det offentlige stille lige så mange penge til rådighed for modparten i disse sager. Flere partier har da også talt om at ændre reglerne for fri proces, fordi Zubair Butt Hussain selv har måttet betale sagsomkostningerne, som skønnes at løbe op i en kvart million kroner. Efterfølgende har en støttegruppe - med blandt andre de tidligere udenrigsministre Uffe Ellemann Jensen (V) og Mogens Lykketoft (S) samt den tidligere operative chef i Politiets Efterretningstjeneste (PET) Hans Jørgen Bonnichsen - samlet ind for at dække Zubair Butt Hussains advokatregning. Ved den seneste opgørelse havde denne indsamling rundet 134.625,00 kroner. /ritzau/",
        "metadata": {
            "source": "https://www.berlingske.dk/politik/karen-jespersens-injurier-koster-staten-halv-million",
            "image_url": "https://berlingske.bmcdn.dk/media/cache/resolve/image_x_large/image/71/717757/4405515-karen-jespersen.jpg",
            "publication_time": "Torsdag d. 18. august 2011, kl. 16.54",
            "author": null,
            "related_links": [],
            "attachments": []
        }
    }
}