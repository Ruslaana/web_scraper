{
    "version": "1.0",
    "document": {
        "id": 3208,
        "title": "Han ser den dystre udvikling indefra og kommer med opråb om Europas fremtid: »Vi kan ikke leve af, at vi er de mindst ringe«",
        "content": "For Carsten Toft Boesen er der ikke noget at rafle om. Som mangeårig topchef i den rådgivende ingeniørkæmpe NIRAS ser han udviklingen indefra. Et dystert billede, der nu forstærkes af en ny rapport, som genantænder debatten om det kapløb, Danmark og hele Europa er ved at tabe. »Det burde få os til at vågne op,« siger Carsten Toft Boesen. Foruden sin rolle som administrerende direktør er han ligeledes præsident for Akademiet for de Tekniske Videnskaber (ATV), der onsdag lancerer rapporten om de kritiske teknologier, som Europas fremtid hviler på. En rapport, der stiller sig på skuldrene af den stærkt omtalte og dagsordensættende Draghi-rapport, hvor den tidligere europæiske centralbankchef og tidligere italienske statsleder Mario Draghimed syvtommersøm slår fast, at Europa risikerer at blive en lus mellem to negle. USA og Kina fører massivt, når det kommer til udviklingen af den teknologi, der i fremtiden vil skabe vækst og velstand. Sådan lyder den nedslående melding fra Carsten Toft Boesen såvel som Mario Draghi. Af ATV selv bliver den nye rapport betegnet som den danske Draghi-rapport. Spørgsmålet er, hvor Danmark står? Det er blandt andet et af temaerne, da Berlingske møder Carsten Toft Boesen på NIRAS’ københavnske kontor. Få er uenige i, at Europa som region taber terræn til USA og Kina. Over for Berlingske har udenrigsministerLars Løkke Rasmussen (M) ligeledes identificeret problemet og ytret bekymring for, at Danmark kan blive en slags vindernation i en taberregion. Carsten Toft Boesen er ikke uenig i, at Danmark »ligger i den bedre ende«. »Men vi kan ikke leve af, at vi er de mindst ringe,« siger han. Carsten Toft Boesen forudser, at Europas slagne konkurrenceevne, når det kommer til teknologi, kan få kritisk indflydelse på både geopolitik og sikkerhedspolitik.Fold sammenLæs mereFoto: Mathias Svold. Han ser et igangværende opgør med den udtalte forståelse i EU og måske særligt i Danmark, at vi er videnssamfund – og det er det, der gør os rige. Og opgøret er vigtigt. For det er ikke viden alene, der gør os rige. Det handler i lige så høj grad om vores evne til at omsætte viden til produkter, arbejdspladser og dermed velstand. »Det er også viden, der gør os rige, men ikke kun viden. Der er jo ikke noget, der tyder på, at vores gennemsnitlige begavelse er højere end andre nationers,« siger Carsten Toft Boesen. Spørgsmålet er, om det så er en fejlslutning, at Danmark i fremtiden kan leve af at være superdygtige? Ikke i den nuværende situation, hvor alle teknologikapløbets ledere ikke er i Europa, lyder konklusionen. Derfor skal vi kunne »hjemtage viden« eller, som rapporten lægger op til, begynde at skabe den selv. Som rapporten påpeger, har EU selv udpeget ti teknologier – herunder kvante- og bioteknologi –som Europa, efter unionens opfattelse, bør være førende på. Kigger man et årti tilbage, var EU førende på enkelte og var med i kapløbet. Nu konkluderer rapporten, at vi er bagud på alle ti sammenlignet med Kina og USA. Udviklingen er ikke stoppet – den foregår i andre lande. »Vi sakker mere og mere bagud – endda på det, vi synes er det allervigtigste,« siger Carsten Toft Boesen. Derfor råbes der vagt i gevær over for det tabte terræn. Der skal ske noget, for det handler ikke kun om teknologi og konkurrenceevne. For det at lede udviklingen inden for en række teknologier er vigtigt. Alternativet er kritisk – ikke kun økonomisk, men også sikkerhedspolitisk – lyder en af hovedkonklusionerne i akademiets rapport. »Selvfølgelig kan Danmark og EU ikke eje og have patent på alle teknologier, men vi skal hvert fald have adgang til dem. Det bliver pludselig også strategisk, hvem der ejer teknologien,« siger Carsten Toft Boesen. Carsten Toft Boesen sender en klar opfordring til politikerne – danske såvel som europæiske.Fold sammenLæs mereFoto: Mathias Svold. Han fremhæver Kina, hvor styret med massiv statsstøtte forsøger at skabe markedsledere – og det ser ud til at lykkes. »Det, der virkelig gør det tydeligt, er rivaliseringen mellem Vesten og Kina, som er gået fra at være en samarbejdsrelation til, at vi nu er konkurrenter. Der er mange lande, der gennem tiden har fundet ud af, at teknologi er en måde at udvikle landet på og gøre det rigere.« I sidste ende handler det om velstand, og at teknologi er blevet en reel magtfaktor, mener han. »Dem, der ejer teknologien, har det bedre end dem, der skal købe den. Og dem, der kan købe den, har det bedre end dem, som ikke kan købe den,« siger Carsten Toft Boesen. Og i den nuværende situation er den europæiske konkurrenceevne så udfordret, at fremtidens velstand ikke er sikret, konkluderer rapporten. Problemet er identificeret flere steder – nu skal erkendelserne blive til handling. Det er formålet med rapporten, lyder det fra Carsten Toft Boesen. Det er Akademiets for de Tekniske Videnskabers forhåbning, at rapporten vækker genklang på Christiansborg og i EU.Fold sammenLæs mereFoto: Mathias Svold. Draghi-rapporten forventes at blive en stor del af køreplanen for den tiltrædende EU-kommission. Der foreslås investeringer som løsningen. I hele Europa skal mellem 5.600 og 6.000 milliarder investeres årligt – det svarer til to gange Danmarks BNP – eller 4,4-4,7 procent af Europas BNP i 2023. Mens Draghi-rapporten lægger op til kolossale ekstra investeringer, giver ATV-rapporten også danske politikere en række anbefalinger. Herunder en anbefaling om, at de tekniske videnskaber i højere grad skal med på råd, og at der lanceres en såkaldt bred teknologistrategi. »Teknologi er sikkerhedspolitik, det er udenrigspolitik, det er økonomisk politik og erhvervspolitik,« opsummerer Carsten Toft Boesen. »Det er alt for vigtigt til kun at have i et eller to ministerier.« Politikerne skal kort sagt beslutte sig for, hvad Danmark vil være gode til, lyder opråbet.",
        "metadata": {
            "source": "https://www.berlingske.dk/virksomheder/han-ser-den-dystre-udvikling-indefra-og-kommer-med-opraab-om-europas",
            "image_url": "https://berlingske.bmcdn.dk/media/cache/resolve/image_x_large/image/185/1858468/24833815-carsten-toft-boesen-er-topchef-i-ingenirfirmaet-n.jpg",
            "publication_time": "Søndag d. 17. november 2024, kl. 20.54",
            "author": "Tobias Lind Larsen",
            "related_links": [],
            "attachments": []
        }
    }
}