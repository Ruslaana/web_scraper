{
    "version": "1.0",
    "document": {
        "id": 19454,
        "title": "Tidligere biskop Jan Lindhardt er død",
        "content": "Jan Lindhardt, tidligere biskop ved Roskilde Stift, døde tirsdag efter længere tids sygdom. Han blev 76 år. Jan Lindhardt blev biskop i Roskilde i 1997. Da han stoppede for seks år siden, fortsatte han som en markant debattør i den offentlige debat, indtil demens satte en stopper for engagementet. Tidligere skrev Jan Lindhardt en-to bøger årligt - 40 udgivelser blev det til i alt. Jan Lindhardt var uddannet cand.theol. fra Københavns Universitet, var hjælpepræst i en årrække og virkede i over 30 år i universitetets tjeneste. I 1994 forsøgte Jan Lindhardt at blive biskop i Aarhus, men blev slået på stregen af Kjeld Holm. I 1997 vandt han så bispevalget i Roskilde. Jan Lindhardt efterlader - udover hustruen Tine Lindhardt, der er biskop over Fyens Stift - seks børn, svigerbørn og 13 børnebørn. BNB",
        "metadata": {
            "source": "https://www.berlingske.dk/samfund/tidligere-biskop-jan-lindhardt-er-doed",
            "image_url": "https://berlingske.bmcdn.dk/media/cache/resolve/image_x_large/image/76/767561/7897933-lindhardt.jpg",
            "publication_time": "Tirsdag d. 11. november 2014, kl. 16.42",
            "author": null,
            "related_links": [],
            "attachments": []
        }
    }
}