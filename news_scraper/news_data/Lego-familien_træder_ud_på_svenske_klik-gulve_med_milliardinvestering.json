{
    "version": "1.0",
    "document": {
        "id": 4810,
        "title": "Lego-familien træder ud på svenske klik-gulve med milliardinvestering",
        "content": "Danmarks rigeste familie Kirk Kristiansen vil bygge mere end Lego-huse og køber sig nu for cirka tre milliarder kroner ind i den svenske byggevareproducent Välinge Group, der producerer bl.a. laminatgulve. Det er Lego-familiens pengetank, Kirkbi, der køber 49,8 pct. af aktierne i selskabet fra den store amerikanske kapitalfond Kohlberg, Kravis & Roberts (KKR). Kirkbi bliver medejer af virksomheden sammen med den oprindelige stifterfamilie. Kirkbis investeringsdirektør Thomas Schleicher har store forventninger til opkøbet. »Välinge passer rigtig godt ind i vores portefølje, fordi det er en veldrevet og velindtjenende virksomhed, der er dygtigt ledet. Vi tror det står foran en spændende vækstrejse. Det er lige præcis denne type langsigtede investeringer, vi gerne vil foretage,« siger Kirkbi-direktøren og fortsætter:  »Välinge er sikkert et selskab, der en dag kunne børsnoteres, hvis det kommer til det. KKR har strømlinet og konsolideret den. Det er de lykkedes med, og selskabet er vokset hurtigere end planlagt, så derfor laver KKR en tidlig exit,« siger Schleicher. Investeringen i Välinge bliver Kirkbis femte blandt de direkte investeringer i privatejede eller børsnoterede selskaber. I forvejen ejer Kirkbi en stor aktiepost i børsnoterede ISS (ca. 10 pct.), en stor aktiepost i Nilfisk (over 10 pct.), samt er medejer af Falck og Minimax Viking. »I de seneste måneder har adskillige investorer vist stor interesse i at købe KKRs aktiepost, men Kirkbi var vores foretrukne partner, fordi de er en familieejet, langsigtet investor med et fantastisk ry. Kirkbi har dyb ekspertise i industri, brandudvikling og marketing og er en perfekt partner for vores gulvvirksomhed,« siger Darko Pervan, topchef i Pervanovo Invest AB og stifteren af Välinge.  Välinge har produceret gulve i mange år, og det er virksomheden bag den teknologi, der gør, at man kan klikke et parketgulv sammen fremfor at lime eller skrue det fast. Og den teknologi er der meget større muligheder i, vurderer Kirkbi. »De revolutionerede gulvmarkedet for en del år siden. Det gjorde det nemmere og hurtigere at samle gulve, og siden har de fået en licensbetaling for hver kvadratmeter klik-gulv andre producenter har lagt,« siger Thomas Schleicher. Klik-teknologien rummer stort potentiale. »Der er nogle interessante muligheder i møbelindustrien for at bruge den teknologi, hvor man klikker parket-gulve sammen. IKEA har eksempelvis meldt ud at de på sigt vil gøre deres møbler klikbare, så de kan samles uden dyvler og lim,« siger Thomas Schleicher.  Risikerer I ikke at købe på toppen, når I investerer i en virksomhed relateret til byggebranchen, som er en konjunkturfølsom branche? »Jeg mener ikke, at gulvmarkedet er så konjunkturfølsomt. Välinge fokuserer ikke kun på nybyggeri, men der er også en stor del renovering af både private hjem og kontorer, hvor der løbende bliver lagt nye gulve uanset hvor i et konjunkturforløb, man befinder sig,« siger Schleicher.",
        "metadata": {
            "source": "https://www.berlingske.dk/virksomheder/lego-familien-traeder-ud-paa-svenske-klik-gulve-med-milliardinvestering",
            "image_url": "https://berlingske.bmcdn.dk/media/cache/resolve/image_x_large/image/2/24772/19662366-kirk.jpg",
            "publication_time": "Mandag d. 08. januar 2018, kl. 17.18",
            "author": "Jesper Kongskov",
            "related_links": [],
            "attachments": []
        }
    }
}