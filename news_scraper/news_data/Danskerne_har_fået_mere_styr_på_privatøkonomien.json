{
    "version": "1.0",
    "document": {
        "id": 9886,
        "title": "Danskerne har fået mere styr på privatøkonomien",
        "content": "Fra juli 2014 til juli 2016 er antallet af dårlige betalere faldet med næsten 7.000 personer, så det danske register over dårlige betalere, RKI, nu tæller 225.000 danskere. Gælden er samtidig faldet med i alt 1,7 milliarder kroner, så den samlede pulje nu udgør 15,6 milliarder kroner. Det skriver Politiken og henviser til en opgørelse, som kreditoplysningsbureauet Experian fremlægger mandag. Og danskerne har fået bedre privatøkonomiske vaner, fortæller Louise Skjødsholm, specialkonsulent i finansielt forbrug i Finanstilsynets penge- og pensionspanel.  Panelet offentliggør mandag en spørgeundersøgelse, som analyseinstituttet TSN Gallup har udarbejdet. Den viser blandt andet, at tre ud af fire danskere, eller 77 procent, sparer penge op hver eneste måned til uforudsete udgifter, ferier og oplevelser eller større ting til boligen. - Vi ser tydelige fremskridt i forhold til vore tidligere undersøgelser. Der er flere, der lægger budgetter og flere, der sparer op. Det er en meget positiv udvikling, der viser, at flere træffer sunde pengevalg, siger Louise Skjødsholm til Politiken.  Undersøgelsen viser også, at tre ud af fire danskere har prøvet at lægge et budget for familiens privatøkonomi. Samtidig opdaterer langt de fleste aktivt budgettet, når der er behov for det, fordi bilen skal på værksted, eller tandlægeregningen blev større end forventet.  Danske Banks privatøkonom Louise Aggerstrøm Hansen forklarer udviklingen med, at flere er kommet i job og dermed har fået flere penge i husholdningen. - Når vi samtidig har meget lave renter, giver det mere luft i mange familiers økonomi. Man er ikke lige så hårdt spændt for som i kriseårene, siger hun til Politiken.",
        "metadata": {
            "source": "https://www.berlingske.dk/business/danskerne-har-faaet-mere-styr-paa-privatoekonomien",
            "image_url": "https://berlingske.bmcdn.dk/media/cache/resolve/image_x_large/image/10/104200/14049336-save-money-for-prepare.jpg",
            "publication_time": "Mandag d. 18. juli 2016, kl. 07.49",
            "author": null,
            "related_links": [],
            "attachments": []
        }
    }
}