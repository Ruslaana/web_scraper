{
    "version": "1.0",
    "document": {
        "id": 13028,
        "title": "Amerikanske banker har beholdt risikable derivater på bøgerne",
        "content": "Det demokratiske parti og senator Elizabeth Warren, der ofte er kritisk over for Wall Street, har for første gang citeret tal fra de amerikanske bankmyndigheder, der indikerer, at risikable aktiver for op mod 10.000 mia. dollar, næsten 70.000 mia. kr., stadig befinder sig på bankbøgerne. Det skriver Financial Times. De risikable aktiver findes stadig på bankbøgerne på grund af en kontroversiel beslutning om at inkludere en tilbagerulning af visse dele af Dodd-Frank-lovgivningen i et lovforslag i slutningen af 2014, der har ført til stor kritik af bankernes lobbyisme og indflydelse på de amerikanske politikere.  - Beslutningen ville på ingen måde være blevet gennemført, hvis den var blevet drøftet åbent, så bankerne har måttet snige det ind i et lovforslag, der var yderst nødvendigt at få vedtaget. For en industri, som påstår at ville genvinde offentlighedens tillid, så var det en meget usædvanlig ting at gøre, siger Sheila Bair, tidligere formand for Federal Deposit Insurance Corporation og nu præsident for Washington College i Maryland, til Financial Times. Bankerne skulle efter Dodd-Frank-lovgivningen have placeret de risikable aktiver i enheder, der var adskilt fra bankernes egne balanceark, så de ikke kunne blive forsikret af skatteydernes penge. På grund af tilbagerulningen er aktiverne stadig på bankbøgerne, og dermed kan de amerikanske skatteydere potentielt blive nødsaget til at betale for de risikable aktiver som en del af en såkaldt bail-out, hvis de store, systemisk vigtige banker kommer i problemer. Det er i bankernes interesse at beholde handlerne på deres bøger, fordi deres marginer er højere på den måde. Modparterne i eventuelle handler kræver også mere sikkerhed fra en ikke-forsikret enhed, siger Sheila Bair ifølge Financial Times. ",
        "metadata": {
            "source": "https://www.berlingske.dk/aktier/amerikanske-banker-har-beholdt-risikable-derivater-paa-boegerne",
            "image_url": "https://berlingske.bmcdn.dk/media/cache/resolve/image_x_large/image/18/189203/11318569-markets-stocksusa.jpg",
            "publication_time": "Onsdag d. 11. november 2015, kl. 10.55",
            "author": null,
            "related_links": [],
            "attachments": []
        }
    }
}