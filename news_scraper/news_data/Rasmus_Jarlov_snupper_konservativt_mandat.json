{
    "version": "1.0",
    "document": {
        "id": 13011,
        "title": "Rasmus Jarlov snupper konservativt mandat",
        "content": "Den konservative folketingskandidat Rasmus Jarlov (K) er med 3.419 personlige stemmer blevet valgt ind i Folketinget. Den 38-årige Rasmus Jarlov, der er spået en stor fremtid hos de Konservative, var udset til at kæmpe med partikollegaen Mads Holger (K), om partiets enlige mandat i Københavns Omegns Storkreds. Men Mads Holger, der i valgkampen har vakt opsigt på grund af kritik af sit eget parti, endte ifølge TV 2 et godt stykke fra Jarlov.  Faktisk fik to af de øvrige kandidater, Casper Strunge og Merete Scheelsbeck, begge to flere stemmer end Mads Holger, der endte på 977 personlige stemmer. Rasmus Jarlov takker på Facebook for dem, der har stemt på ham. »Det lykkedes, og nu er det endeligt. Tusind tak til de 3.419 mennesker, der har stemt på mig,« skriver han. »Det er naturligvis noget af det største i mit liv, og jeg er lykkelig. Glæder mig fantastisk meget til at kæmpe for fædrelandet,« skriver han videre. BNB",
        "metadata": {
            "source": "https://www.berlingske.dk/politik/rasmus-jarlov-snupper-konservativt-mandat",
            "image_url": "https://berlingske.bmcdn.dk/media/cache/resolve/image_x_large/image/18/188492/9359724-jarlov.jpg",
            "publication_time": "Fredag d. 19. juni 2015, kl. 20.10",
            "author": null,
            "related_links": [],
            "attachments": []
        }
    }
}