{
    "version": "1.0",
    "document": {
        "id": 7614,
        "title": "Kulturlivet vil hjælpe københavnske singler: »Jeg følte, at jeg var gået i swingerklub. Bare iført tøj«",
        "content": "De ankommer med bussen. Grupper af festklædte kvinder på vej til singlefest i en af kulturelitens højborge. Klædt festligt på den kulturelle måde. Dyre tørklæder matchet med farverigt kvalitetstøj fra noget vintage. Jeg er forskrækket over, at så mange har taget en veninde under armen. Jeg troede, at vi var enige om at være alene. Det gør den første halve time besværlig for mig. Det er min første singlefest nogensinde, og jeg aner ikke, hvordan jeg står på en måde, der virker stolt og samtidig imødekommende. Jeg køber et glas hvidvin og vælger et hjørne ved siden af et zinkfarvet afsætningsbord. Det virker skødesløst, ikke for oplagt. Først efter en halv time opdager jeg, at jeg står lige under skiltet for »dirty dishes«. Jeg har endnu ikke vænnet mig til at være del af singlelivet. »Jeg er her som journalist,« gentager jeg for mig selv. »Jeg er her som journalist«. Jeg ved ikke, hvorfor det føles skamfuldt. Der er 166.004 singlehusstande i Københavns Kommune, viser Danmarks Statistiks tal fra 2024. Marie Laurberg er direktør på kunstcentret Copenhagen Contemporary, der ligger på Refshaleøen i København. Sidste år lavede man den første singlefest og nu lover Laurberg, at der bliver flere.Fold sammenLæs mereFoto: Mathias Svold. Antallet har været støt stigende siden 2016. Det er en gammel nyhed, at singlerne er mange og primært kvinder, i hvert fald i København. Aldrig før har vi gået så meget ud. Aldrig før har vi været så alene. Det er også derfor, at Copenhagen Contemporary har meldt sig ind i kampen. Under overskriften »Find your soulmate party« har det københavnske kunstcenter sat 400 billetter til salg til singlefest i »de bedste rammer«. I kærlighedens tegn. »Da de første museer fik cafeer, blev det betragtet som pjat og pop. I dag kan vi næsten ikke forestille os et udstillingssted uden en café. I samme ånd må vi blive ved med at være nysgerrige og udvikle den måde, vi er kunsthal på,« siger Copenhagen Contemporarys direktør, Marie Laurberg, der gerne vil »bryde vanetænkningen« og afprøve nye måder at lade folk mødes omkring kunsten. Hun understreger, at kunstcenterets publikum generelt er yngre end dem, der besøger de andre museer. Samtidig skriger tiden på at hive folk væk fra deres skærme. »Rigtig mange er udfordret af, at alt sker på telefon. Vi har brug for mere fysisk kontakt, og her er museerne de bedste rammer, fordi de netop er rum, der ikke på samme måde som biografer og teatre møder konkurrence fra iPhones. Museer og kunsthaller er helt særlige i deres evne til at give folk en fysisk oplevelse af kunst.« Det kan godt være, at det er lidt fjollet at gemme sig bag opvasken, men min udsigt fra zinkbakken er glimrende. Ved baren kan jeg se skiltet, der bebuder, at alle, der køber to drinks, får et spørgsmålskort med. Så man har noget at tale om. Mænd er der meget få af. De enkelte der kommer, udløser med det samme opmærksomhed fra alle de kvinder, der har taget opstilling i hvidvinsbaren ved indgangen. Mens de skiller sig ud, er mændene påfaldende ens. Mange har fundet den strammeste T-shirt frem i skabet. Måske en lille vest eller en halsklud for at virke moderne. Man kender sine virkemidler og er ikke bange for at bruge dem. Pludselig spotter jeg en kvinde, jeg har mødt før. Kunsthallen Copenhagen Contemporary er begyndt at invitere singler indenfor. Af hensyn til de deltagende blev der ikke taget billeder. Fotografiet er taget ved Emma Talbots åbningsfest.Fold sammenLæs mereFoto: Copenhagen Contemporary. Selvom hun har været single i nogle år, er det hendes første singlebal. Hvad tiltrak hende? »Jeg kunne godt lide ideen om, at man kunne mødes om noget kunst og tale om det, man så. Hvis det var afholdt i en fodboldklub, var jeg aldrig gået derhen,« siger hun. Jeg fortæller, at jeg fandt det ret akavet at være til stede den første halve time, hvor jeg stod alene. Jeg følte, at jeg var gået i swingerklub. Bare iført tøj. Hun griner. »Der er helt klart noget AA over det. »Hej, jeg hedder Signe. Jeg er også single«. Men det er jo sandt nok. Jegersingle, og det er en ærlig sag at ville finde en anden. Jeg kan mange ting selv, men jeg mangler lidt en, der vil gøre dem sammen med mig. Han behøver ikke at være bedre til at håndtere en boremaskine, end jeg er. Det er også fint, hvis vi kan grine af, hvor dårlige vi er sammen.« Vi går op på den øverste etage for at se udstillingen. Til vores undren er der lukket. Åbent er til gengæld et slags voksenlegeplads, hvor folk kan lave en sjov hat i pap og piberensere. Et par mænd render rundt med noget hjemmelavet på hovedet. Mine singleveninder har fortalt, at de ofte føler sig usynlige. Det gælder vist ikke for mænd. De skal bare ligne nogen, der har råd til Spotify Premium og sætte en lyserød fjer på hovedet. I 2020 havde 38 procent af de danske mænd i aldersgruppen ikke en kæreste, mens det samme var tilfældet for 40 procent af de danske kvinder. I 1986 gjaldt det kun 28 procent af mændene og 25 procent af kvinderne. Det viser tal fra Danmarks Statistik.Fold sammenLæs mereFoto: Niels Ahlmann Olesen. NU er der kvinder i baren. Langhårede kvinder. Smukke kvinder. Det er som at være til udsalg i Magasin, og her dufter lige så godt. Nogen er nyligt fraskilte. Andre har været alene i så mange år, at de kalder det »selvvalgt«. Alle er enige om, at de er kommet, fordi det er på Copenhagen Contemporary. Og alle er enige om, at de føler sig snydt, når den eneste kunst, der er adgang til, er den, man selv skal lave. »Det var ellers en oplagt måde at snakke om nogle andre ting,« siger en af dem. Gudesmuk, mørk afro. Hun går tidligt hjem. »For meget gedemarked,« lyder hendes dom. »For få mænd,« hører jeg. Kvinder i alle størrelser står i kø efter gintonic og paloma. 90 kroner for noget, der er så stærkt, at man vil danse med hvem som helst. Vi er snart så mange kvinder på gulvet, at det ligner en feministisk ølejr. Mange af dem, jeg taler med, er holdt op med at mingle. De gider ikke stå i ring om mændene, når de kan danse med kvinderne. »Jeg tror faktisk, at det er sjovere at snakke med jer,« siger en lyshåret kvinde fra Solrød. Hun har taget sin bror med under armen. Jeg forsøger at få øjenkontakt med ham, men det er næsten umuligt. Selvom teknologien burde have givet os historisk gode betingelser for at finde en partner, er flere danskere end nogensinde singler. Nu vil kulturlivet lokke dem indenfor. Foto fra Copenhagen Contemporary.Fold sammenLæs mere Han er væk, ikke fysisk, men som mand. Halsen er lige så langstrakt som på et menneskeligt periskop. Han behøver slet ikke gøre sig så umage. Kønsfordelingen er til hans fordel. At finde en kvinde her er som at få mæslinger i en børnehave: Næsten for nemt. »Der skal noget mere til for at få mændene ud af hulen,« medgiver Marie Laurberg. »Det må vi udvikle på. Vi er kun lige gået i gang. Det vigtigste er, at vores arrangementer giver dig mulighed for at møde folk, der har samme kulturelle interesse.« Hvordan vil I få fat i mændene? Skal der være fri fadøl? »Det er noget, vi må udvikle på. Der er flere kvinder på jagt efter kærligheden i København. Det er et storbyproblem. Vi har prøvet at gøre det sådan, at vi bad gæsterne om at medbringe en ven af det modsatte køn. Men vi må finde ud af, om vi kan komme en anden vej rundt om det.« Der var ikke adgang til udstillingen. Det var mange skuffede over. »Det bliver ændret ved de kommende singlefester, hvor hele huset vil være åbent. Den første singlefest, vi afholdt, foregik i Marta Minujíns udstilling, men den er lige lukket. Nu har vi Monster Chetwynd på programmet, og det er en kunstner, der interesserer sig for kreativ samskabelse,« siger Marie Laurberg. Det virker måske mest som en børneudstilling … »Monster Chetwynds kunst er vild og spontan, og den er også til voksne. Udstillingen er sindssygt populær for familier, men især i hverdagene er der rigtig mange unge mennesker, der bruger de kreative workshops, den rummer. Der er en tørst i tiden efter at bruge hænderne. Af samme grund syntes vi også, at udstillingen passede til en singlefest, hvor man kunne være sammen i et kreativtspace.« Foto: Ida Guldbæk Arentsen/Ritzau Scanpix (arkiv). De kvinder, jeg taler med, har ikke brug for mere saks og klister. De drømmer ikke om at bikse noget nyt og ufærdigt sammen. De drømmer om noget stabilt. En livspartner, de kan tale med. En, der også griner af de dårlige dage. Jeg forsøger at tale med et par mænd, og mange af dem ser anderledes på det. De vil bare have det sjovt. En af dem er nærmest lige blevet single. Fem dage er der gået, siden han forlod hende, han sagde, at han skulle være sammen med altid. Jeg ved det, fordi hun også er her. København er en lille by. Hun fortæller mig, hvordan han slog op med hende søndagen før. Han var på vej ud på Brøndby Stadion og ville gerne nå frem til kampstart. Det skulle gå lidt tjept. 22 minutter tog det. »Jeg har truffet min beslutning. Skal vi sige, at det var det?« Så rakte han hånden frem. Fem års samliv afsluttet på mindre end en time. Nu står han her og køber drinks til en ny kvinde, mens han lader som om, at han ikke kan se sin tidligere kæreste. Pludselig forstår jeg den skam, jeg følte, da jeg stod under skiltet for opvask. Det er følelsen af ikke at være tilvalgt af nogen. At ingen tænker, at man er den, de vil ringe til, når alt andet går galt. At man kan erstattes af hvem som helst, når som helst, så længe de bare udfylder hullet hos ham. At det åbenbart skal gå meget hurtigt, fordi intet har sat sig særlige spor. At man er nem at erstatte. Sådan kan man også have det, mens man er i forhold, det husker jeg mig selv på. Og da Copenhagen Contemporary endelig begynder at spille musik fra 1990erne, er vi en gruppe kvinder, der cykler ud i natten sammen. Vi vil bade i havnen. Nej, vi vil på værtshus. Og vi skal besøge hinanden og holde flere fester fulde af vidunderlige, single- og dejlige mænd, der kan holde øjenkontakt og vise interesse og blive stående. Også når tingene er svære. »Hvad med at tage hjem til mig?« er der en, der siger. »Jeg har gin og plader og ægte Jane Morten.« Vi griner højt og tuder som ulve mod himlen. Byen er vores. Sommeren bor i den. Det hele skal nok gå. Der er steder nok at gå hen, og der kan ikke være ekskærester på dem alle.",
        "metadata": {
            "source": "https://www.berlingske.dk/scene/kulturlivet-vil-hjaelpe-koebenhavnske-singler-jeg-foelte-at-jeg-var-gaaet-i",
            "image_url": "https://berlingske.bmcdn.dk/media/cache/resolve/image_x_large/image/192/1920613/24949428-billeder-fra-emma-talbots-bningsfest-p-copenhage.jpg",
            "publication_time": "Fredag d. 16. maj 2025, kl. 19.49",
            "author": "Sarah Iben Almbjerg",
            "related_links": [],
            "attachments": []
        }
    }
}