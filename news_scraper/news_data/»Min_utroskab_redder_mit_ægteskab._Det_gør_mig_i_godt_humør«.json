{
    "version": "1.0",
    "document": {
        "id": 12199,
        "title": "»Min utroskab redder mit ægteskab. Det gør mig i godt humør«",
        "content": "Sex er sundt. Sex skal være godt, eksperimenterende og livligt. Sådan lyder samfundsopdraget, når det gælder den intime del af vores liv. Terapeut Magnus Larusson møder dem, der har taget ordene til yderste konsekvens: Dér hvor sex og porno bliver en langt mere ødelæggende kraft. Hvor man desperat hver dagskalind på pornosiderne ellerskalslå et skamfuldt smut forbi en prostitueret. »De sexafhængiges benægtelser kan være fuldstændig langt ude. Jeg kan huske én mand, der sagde: »Min utroskab redder mit ægteskab. Det gør mig i godt humør«. De er dygtige til at give partneren skylden for deres problemer og bliver gode løgnere. De kan have meget kørende på samme tid med mange emailkonti og mobiltelefoner.«  59-årige Magnus Larusson har igennem flere år været vidne til, hvordan det ser ud, når danskernes sexliv bliver en besættelse. Han er uddannet sociolog, misbrugsrådgiver og skal nu stå i spidsen for et nyt behandlingstilbud hos behandlingscenteret Tjele, der er blevet oprettet alene på grund af stor efterspørgsel fra klienterne selv. Noget, der indskriver sig i rækken af tidligere meldinger fra klinikker med speciale i diagnosen: At et stigende antal danskere oplever en sexafhængighed. Det kan både være ægtepar, hvor den ene ægtefælle ringer ind, og virksomheder, hvor en ansat er blevet taget i at have uforholdsmæssigt meget porno på arbejdstelefonen eller computeren. »Diagnosen har egentlig eksisteret i længere tid. Da var den forbundet med de prostituerede og et mere lyssky miljø. Det er teknologien, der har accelereret det. Både mænd og kvinder har adgang til ting, der ikke var tilgængelige før. Det er anonymt, og det er ret ofte gratis. Det er en farlig kombination og det har fået sex- og pornoafhængigheden til at eksplodere,« siger terapeuten.  Den typiske sexafhængige er i 30-40 års alderen. De mennesker, han ser i sin praksis, er den øverste del af samfundet. Det er mennesker med god uddannelse og job. Ofte er det partneren, der ikke kan holde til mere og beder om et fuldt stop. »Den sexafhængige overskrider mange grænser, og partneren har måske oven i købet deltaget i de her overskridelser i et forsøg på at være med. Og hvad er så det næste, der skal ske? Hvis der er børn i huset, frygter kvinderne især, at manden en dag misbruger børnene.« Porno er blevet hverdagskost i mange husstande. Det samme gælder et sexliv, hvor man er åben om det, man ønsker sig. Det normale, udforskende sexliv bliver anormalt i det øjeblik, det fylder alt. »Du bliver mere opslugt af at tænke på det. Du mister kontrollen, og du skal bare lige åbne computeren én gang til. Så sidder du der stadig tre timer eller tolv timer senere. Man stopper ikke, selv om ægteskabet er på spil. Du bruger for meget tid og penge på det. Du begynder at få det dårligt med dig selv og dine omgivelser. Du bliver bekymret og får angst. Og så bliver du bange for at blive opdaget,« siger han.  Sexafhængighed er først og fremmest en flugt. Som en ludoman fjerner sig fra hverdagen igennem spil, forsøger den sexafhængige at komme væk fra det virkelige liv igennem det, der ellers skulle være en nydelse. »Det er en bedøvelse. Mens du er i fantasien, er rusen der. Når orgasmen er slut, ophører magien. Jeg havde et par i terapi, hvor kvinden mente, at man ikke skulle kalde det sexafhængighed, for det var slet ikke det, som det handlede om. Det var jagten og spændingen, hendes mand var interesseret i. Ikke sex i sig selv.« Ofte har partneren en fornemmelse af, at den andens historier ikke helt holder. En mand har fortalt, at han havde slettet de afslørende beskeder fra sin mobil, men konen og hendes veninde fik hacket sig ind i hans iCloud-konto, hvor beskederne pludselig dukkede op. En anden kvinde gik tilfældigvis ud i sin mands arbejdsbil og opdagede, at han havde en ekstra mobil liggende på sædet, og inde i den åbnede sig en helt anden verden.  »Den sexafhængige er ikke altid lige så overbevist om, at der er et problem. Når man begynder at grave i det, dukker der ofte andre misbrugsproblemer op eller ting og sager fra barndommen. De har brug for at forstå, hvordan det her kunne opstå for at kunne stoppe det helt,« siger Magnus Larusson – der godt kan forstå, at det kan være svært at finde ud af, hvad der er normalt i en tid, hvor alt virker tilladt. »Hvis du som mand begynder at opleve rejsningsproblemer, når du har sex med din partner, eller møder dødtræt ind på arbejde, fordi du er listet ud af sengen om natten for at se porno, er der måske noget galt. Det handler ikke om, hvor meget tid du bruger på det. Det handler om, hvor meget smerte det koster, og hvilke konsekvenser det skaber.«  Han ser med bekymring på især den gruppe af unge, der med intensitet har taget internet-pornoen til sig. Dem, for hvem sex på nettet er mere attraktiv end den sex, der foregårin real life. »Man kan jo se, at det gør noget ved de unge at se porno fra en ganske ung alder. Nogle får rejsningsproblemer, og det var jo uhørt for 20 år siden, at det skete for drenge. Jeg føler mig lige så magtesløs som mange andre i forhold til, hvad vi som samfund kan gøre for at løse det her. Du kan jo ikke gribe ind i nettet. Ligesom du heller ikke kan forbyde alkohol i håb om at forebygge alkoholisme.«",
        "metadata": {
            "source": "https://www.berlingske.dk/samfund/min-utroskab-redder-mit-aegteskab.-det-goer-mig-i-godt-humoer",
            "image_url": "https://berlingske.bmcdn.dk/media/cache/resolve/image_x_large/image/16/162276/13105996-26indmagnus-larusson-164308jpg.jpeg",
            "publication_time": "Mandag d. 25. april 2016, kl. 21.22",
            "author": "Nathalie Ostrynski",
            "related_links": [],
            "attachments": []
        }
    }
}