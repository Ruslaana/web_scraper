{
    "version": "1.0",
    "document": {
        "id": 8134,
        "title": "»Her i den digitale æra er vi så begejstrede for alt vores skinnende nye legetøj, at vi helt overser dets ødelæggende kraft«",
        "content": "»Den italienske mester« tager sit udspring i Roms kunstmiljø i 1950erne. Hvorfra kom ideen? »Jeg tænkte over, hvorfor så mange store kunstnere er sådan nogle bizarre og farlige skabninger. Inden jeg gik i gang med romanen, havde jeg kendt mange forfattere, men få billedkunstnere og skulptører. Deres kreativitet og vildskab tiltrak mig. Med hensyn til kunstverdenen i 1950erne, så var den så fyldt med rædselsfulde genier. Det var jeg nødt til at kaste mig over.« Folk, der på den ene eller anden måde kommer i klemme, er et tilbagevendende tema i dine bøger. Hvad er det, du har med folk, der står i skyggen? »De udstødte tiltrækker mig. Nogle er gale, nogle onde, andre sniger sig rundt på randen af samfundet og funderer over, om de hører til her - og er usikre på, om de overhovedet har lyst til det. Jeg sympatiserer med den slags folk. Jeg får øje på dem i enhver gruppe, taler med dem. Og så ender de i mine bøger.« »Før jeg skrev bogen, kunne jeg dårligt nok tegne en tændstikmand, så jeg begyndte at studere billedkunst - malerier, tegninger, kunsthåndværk. Jeg interviewede også kunstnere, både succesfulde og frustrerede. Jeg satte mig ind i kunsthistorien og brugte utallige timer på at kigge på kunst,« fortæller Tom Rachman.Fold sammenLæs mereFoto: Rasmus Schou / PR Picasa. Du har selv boet i Rom, da du arbejdede som korrespondent for Associated Press, hvordan kunne du bruge det i skriveprocessen? »Det er en fornøjelse at skrive om Italien, men det vigtigste her var erfaringen med, hvordan det er at leve i et fremmed land. Hvordan det frisætter og fanger en. Jeg har følt mig nationalt forvirret, siden jeg var omkring syv år gammel, og mine romankarakterer farer rundt i verden, på jagt efter noget.«  Har du en særlig interesse for kunst? Hvordan researchede du til bogen? »Før jeg skrev bogen, kunne jeg dårligt nok tegne en tændstikmand, så jeg begyndte at studere billedkunst - malerier, tegninger, kunsthåndværk. Jeg interviewede også kunstnere, både succesfulde og frustrerede. Jeg satte mig ind i kunsthistorien og brugte utallige timer på at kigge på kunst.« Du og jeg mødtes i London i 2011, da »De ufuldkomne« udkom i Danmark. Dengang så du ret pessimistisk på mediebranchens fremtid. På de fysiske avisers overlevelse og mediernes evne til at omstille sig til en digital tid. Hvordan ser du på det i dag? »Jeg har en dårlig statistik, når det kommer til forudsigelser: »Trump kan umuligt vinde!« og »no way, briterne vil stemme for Brexit!«, men når det kommer til mediebranchens fald, er det gået så slemt, som jeg forudså. Nej, faktisk er det gået værre. Tech-revolutionen underminerede den måde, information bliver formidlet på og kortsluttede den menneskelige logik. Vi lever nu i en verden, som nogle mennesker er overbevist om er flad. Det er skræmmende. Jeg er dybt bekymret for fremtiden, men lad os håbe, jeg tager fejl igen.« Du er er bekymret for fremtiden, men er der ikke en fare for at forfalde til nostalgi? »Hvis nostalgi betyder en higen efter at komme tilbage til fortiden, så er det frugtesløst. Og ingen kan selvfølgelig trække de tekniske forandringer tilbage. Det ville være som at råbe ad havet: »Hold op med at bevæge dig!« I stedet mener jeg, det er vigtigt at lægge mærke til, hvad det er, vi har kastet bort. De værste sider af den digitale æra, tror jeg, er et udslag af en voldsom naivitet. Vi er så begejstrede for alt vores skinnende nye legetøj, at vi helt overser dets ødelæggende kraft og tillader det at ændre vores samfund og hjerner, så begge dele lider skade. Og så er den digitale revolution stadig ung. Måske har den seneste årti blot været et tidligt varsel. Det vil blot blive mere forførende, og mere farligt, herfra.« Du forlod mediebranchen som 30-årig for at blive forfatter. Hvad tænker du om den beslutning her 15 år senere? »Jeg har hele tiden gerne villet skrive både fiktion og non-fiktion, og jeg hopper stadig frem og tilbage. Jeg tror, det er farligt for en forfatter at bruge årevis på sit kontor og på den måde miste følingen med verden omkring. Jeg vil gerne, at mine bøger skal have en forbindelse til tiden. Det vi er midt i nu er ikke blot endnu en periode i historien. Det er en tranformation. Jeg holder øje med det, tager noter om, hvad der er forsvundet, og om hvordan det er at være et lille menneske midt i sådan en stor revolution.« Det lyder som en ny bog? »Åh ja, journalister spørger altid, hvad man nu er i gang med - jeg ved det, for jeg har selv været en af dem. Og lige så sikkert er det, at forfattere altid afviser at svare på det spørgsmål.« Foto: Rasmus Schou / PR. ",
        "metadata": {
            "source": "https://www.berlingske.dk/boeger/her-i-den-digitale-aera-er-vi-saa-begejstrede-for-alt-vores-skinnende-nye",
            "image_url": "https://berlingske.bmcdn.dk/media/cache/resolve/image_x_large_vertical/image/112/1120187/22668234-bmr.jpg",
            "publication_time": "Torsdag d. 21. februar 2019, kl. 20.00",
            "author": "Jeppe Bangsgaard",
            "related_links": [],
            "attachments": []
        }
    }
}