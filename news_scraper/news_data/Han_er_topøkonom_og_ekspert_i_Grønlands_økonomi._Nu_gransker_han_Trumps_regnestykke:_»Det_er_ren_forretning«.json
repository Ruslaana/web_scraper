{
    "version": "1.0",
    "document": {
        "id": 22236,
        "title": "Han er topøkonom og ekspert i Grønlands økonomi. Nu gransker han Trumps regnestykke: »Det er ren forretning«",
        "content": "Det er ikke regnestykket i sig selv, som topøkonomen Torben M. Andersen hæfter sig ved. Det, der optager professoren, som underviser i økonomi og er formand for Grønlands Økonomiske Råd, er de elementer, der indgår i det. »Det siger meget om, hvordan amerikanerne ser på situationen, når der bliver talt om at kontrollere Grønland. De vurderer det ligesom en byggegrund, og det viser, at det er ren forretning for dem,« siger han: »Det lader til, at USA på det her stadie tænker i en model, hvor man skal have dækket de omkostninger, der vil være ved at få kontrol over Grønland. Altså noget for noget.« Af princip har Torben M. Andersen ventet med at sige noget, til det nyvalgte grønlandske selvstyre formelt blev indsat, og det skete så i denne uge. Nu udtaler formanden sig for første gang om det våben, som amerikanske embedsmænd ifølgeThe Washington Posthar taget i brug i kampen om Grønland. Tre anonyme kilder fortæller, at ansatte i Det Hvide Hus bevæbnet med lommeregnere er gået i gang med at oversætte den amerikanske præsidents drømme til konkret politik. »Det er et meget kompliceret regnestykke, der potentielt kan få stor betydning for Grønland,« siger Torben M. Andersen. »Men når alt kommer til alt, handler det selvfølgelig om meget, meget mere end økonomi,« slår han fast. Det vakte opsigt, at vicepræsident J.D. Vance for nylig besøgte den amerikanske base Pituffik Space Base i Nordgrønland.Fold sammenLæs mereFoto: Jim Watson/Reuters/Ritzau Scanpix. Berlingske har forsøgt at få USAs ambassade i København til at be- eller afkræfte de oplysninger, som The Washington Post lægger frem om de økonomiske perspektiver ved at indlemme Grønland i USA. Det har ikke været muligt, men det vil ikke undre Torben M. Andersen, hvis den er »god nok«, som han siger: »Det ville nærmest være mærkeligt, hvis man ikke undersøgte det.« Ud fra oplysningerne i The Washington Post tager Trump-administrationen højde for fire ting i beregningerne: Fra et økonomisk perspektiv er den model, amerikanerne ifølge Torben M. Andersen tilsyneladende ser for sig, meget anderledes end ordningen, der er mellem Danmark og Grønland i dag. »Det tyder på, at amerikanerne brygger på en aftale, der vil betyde, at Grønland skal give afkald på retten til undergrunden. Som det er nu, forventer Danmark ikke at få noget økonomisk igen for de milliarder, der bliver sendt afsted,« siger han. Jens-Frederik Nielsen, der er ny leder i Grønland, fortsætter den linje, der er lagt. Vi vil ikke være amerikanere, lyder det.Fold sammenLæs mereFoto: Emil Stach Freelance/Ritzau Scanpix. For at forstå, hvad de amerikanske embedsmænd arbejder med, er aftalen med Danmark et godt sted at starte. »Pakken«, som Torben M. Andersen kalder det, består lige nu af flere forskellige »elementer«. Der er det såkaldte bloktilskud, der går direkte i landskassen i Nuuk, og så er der de opgaver, som Danmark fortsat udfører i Grønland som forsvar, politi og retsvæsen. Det består tilsammen af omkring seks milliarder årligt. Derudover udfører danske ministerier og styrelser en række opgaver for grønlandske myndigheder, der – sidst det blev opgjort i 2019 – løb op i mellem 500 til 600 millioner årligt. Ud over de faste udgifter bidrager Danmark også til enkelte øremærkede projekter, stiller lånegarantier til rådighed, for eksempel i forbindelse med at der skulle bygges to store, nye lufthavne. Danmark forventer ikke som sådan at få noget igen – medmindre et fremtidigt mineeventyr i Grønland bliver en realitet. I så fald fremgår det af selvstyreloven fra 2009, at bloktilskuddet skal reduceres, hvis indtægterne fra sådan et projekt begynder at overstige 75 millioner kroner årligt. Den danske stat har stillet lånegarantier, i forbindelse med at der skulle opføres nye og større lufthavne i Nuuk og Ilulissat.Fold sammenLæs mereFoto: Johan Nilsson/TT/Ritzau Scanpix. Hvis man kun regner i kroner og øre og pakker følelserne væk, vil det så ikke være noget, USA kan matche? »Det kan vi ikke afvise. Men det vil formentlig være knyttet sammen med nogle betingelser, som Danmark ikke stiller,« siger Torben M. Andersen. Du siger, at Trump-administrationen ser det som en forretning. Vurderer du, at det vil være en god forretning for Donald Trump? »Det er umuligt at svare på ud fra det, vi ved. Man kan tale om forretning, når det er et enkelt projekt, men der er så mange aspekter, der gør, at man er nødt til at gå til det på en bredere måde,« siger Torben M. Andersen: »Den amerikanske model bruger en logik, der gælder, hvis man skal købe en byggegrund eller fabrik. Jeg vil sætte spørgsmålstegn ved, om den startpræmis overhovedet giver mening.« Geologisk set er der ifølge topøkonomen ingen tvivl om det potentiale, der er i Grønland. I disse år har det dog ikke været en reelbusiness case. »Der er ikke nogen store miner, der er kommet i gang,« siger Torben M. Andersen, men peger så på et andet forhold: »Den geopolitiske situation kan ændre noget, fordi der er større vægt på forsyningssikkerhed, men det skal så også omsættes til en betalingsvillighed.« Lige nu er der dog ikke noget, der tyder på, at Grønland vil sige ja til noget som helst udspil fra USA, hvis det skulle komme på bordet. Så sent som i mandags afviste den nyvalgte landsstyreformand, Jens-Frederik Nielsen, »kategorisk«, at Grønland vil lade sig friste.  ",
        "metadata": {
            "source": "https://www.berlingske.dk/indland/han-er-topoekonom-og-ekspert-i-groenlands-oekonomi-nu-gransker-han-trumps",
            "image_url": "https://berlingske.bmcdn.dk/media/cache/resolve/image_x_large_vertical/image/190/1909422/24927923-formand-for-ekspertgruppen-torben-m-andersen-pro.jpg",
            "publication_time": "Onsdag d. 09. april 2025, kl. 17.48",
            "author": "Anne Meisner Synnestvedt",
            "related_links": [],
            "attachments": []
        }
    }
}