{
    "version": "1.0",
    "document": {
        "id": 1900,
        "title": "Berlingske mener: Mineralaftale er en triumf – og udstiller Trumps totale svigt af Europa",
        "content": "Mineralaftalen mellem Ukraine og USA er en af de mest opløftende nyheder i den over tre år lange krig, som blev udløst af Ruslands overfald i februar 2022. Frygten for, at USA skamfuldt og æreløst ville svigte Ukraines frihedskamp er medmineralaftalenumiddelbart gjort til skamme. Én ting er aftalens substans, som selvsagt er vigtig nok. Næsten vigtigere er indpakningen, den kommer med. »Denne aftale signalerer klart til Rusland, at Trump-administrationen er forpligtet på en fredsproces centreret omkring et frit, suverænt og velstående Ukraine,« siger USAs finansminister, Scott Bessent, i enpressemeddelelseog gør klart, at »ingen stat eller person, som finansierede eller forsynede Ruslands krigsmaskine, vil få lov at nyde godt af genopbygningen af Ukraine«. USAs finansminister, Scott Bessent, slår fast, at USA vil bidrage til et frit, suverænt og velstående Ukraine.Fold sammenLæs mereFoto: Elizabeth Frantz/Reuters/Ritzau Scanpix. Mineralaftalen er langt bedrefor det krigshærgede Ukraine end nogen havde turdet håbe på. Aftalen indeholder ikke en forudsætning om, at Ukraine står tilbage med en tung gæld, som skal tilbagebetales til USA, for den militære og humanitære hjælp under krigen. Ukraine bevarer ejendomsretten over sine mineraler, ligesom overskuddet i den fælles fond i de første ti år skal anvendes til at genopbygge Ukraine. Man skal i aftalen spejde forgæves efter løfter om militær hjælp eller sikkerhedsgarantier. Det skal man kun delvis beklage. Mineralaftalen er en aftale, som dels handler om genopbygning og dels adgangen til kritiske mineraler, ikke en forsvarspagt. Jurister ville pege på svagheden ved en aftale, som indeholder alle mulige forudsætninger, garantier og betingelser. Kernen er, at mineralaftalen konkret forpligter USA til at hjælpe Ukraine med at overvinde krigen. På den måde modsiger aftalen den isolationisme og fjendtlighed, der ligger i den toldkrig, som Trump har erklæret mod hele verden. Man skal omvendt heller ikke være blind over for aftalens svagheder. Trump viser sin åbenlyse nedladenhed og foragt over for sine europæiske allierede ved at indgå en soloaftale mellem USA og Ukraine. Her ligger det store problem i Trumps Ukraine-aftale begravet, for Trump vil ikke lukke Europa ind og lader fejlagtigt som om, USA nærmest har betalt hele regningen for Ukraines forsvar. Kendsgerningen er ifølgeKiel-Instituttet, at Europa har støttet Ukraine med 138 milliarder euro og USA med 116 milliarder euro.  Med mineralaftalen opfører USA sig som en kolonimagt i Europa frem for som en loyal allieret i forhold til EU. Det USA, vi engang kendte, før Trump blev præsident, havde engageret EU og andre velvillige kræfter i en aftale om Ukraines genopbygning og mineraler ligesom med Marshallplanen efter Anden Verdenskrig. Ukraine deler grænse med fire EU-lande mod vest, Polen, Slovakiet, Ungarn og Rumænien. En kerne i Ukraines genopbygning bliver en massiv udbygning af handel og investeringer med EU. Mineralaftalen lukker i det mindste ingen døre i forhold til Ukraines fremtidige EU-medlemskab. Den dør er stadig vidt åben, heldigvis. Den kritik uagtet skal præsident Volodymyr Zelenskyj og forhåbentlig det ukrainske parlament, Verkhovna Rada, naturligvis sige skrigende ja til aftalen med USA midt i sin frihedskamp. Midt i frustrationen over behandlingen af Europa kan man i det mindste glæde sig over, at Vladimir Putin vil være fnysende og frådende af raseri over, at USA har sat et flag i Ukraines jord. Det er lettere at sluge de bitre piller i den ukrainsk-amerikanske mineralaftale, når man ved, hvor meget den må gøre ondt på Putin. THOMAS BERNT HENRIKSEN ",
        "metadata": {
            "source": "https://www.berlingske.dk/ledere/berlingske-mener-mineralaftale-er-en-triumf-og-udstiller-trumps-totale",
            "image_url": "https://berlingske.bmcdn.dk/media/cache/resolve/image_x_large_vertical/image/191/1917296/24942564-mske-det-var-mdet-i-peterkirken-mellem-prsident.jpg",
            "publication_time": "Torsdag d. 01. maj 2025, kl. 16.03",
            "author": null,
            "related_links": [],
            "attachments": []
        }
    }
}