{
    "version": "1.0",
    "document": {
        "id": 8835,
        "title": "Direktør forlader prominent kriseramt ledelsescenter",
        "content": "Efter 16 år i Center for Ledelse (CfL)  fratræder Poul Blaabjerg den 15. august stillingen som adm. direktør. Hans fratræden sker midt i en økonomisk genopretning af virksomheden, som har mistet egenkapitalen og året ud lever på Nykredits nåde. Ifølge CfL's bestyrelsesformand Claus Madsen har Poul Blaabjergs exit ikke noget at gøre med CfLs aktuelle udfordringer Som Berlingske for nylig skrev faldt omsætningen hos CfL sidste år med næsten ti pct. til 70 mio. kr. Bundlinjen blinker rødt med et minus på ti mio. kr. Og egenkapitalen er negativ med 350.000 kr. Der burde ellers ikke mangle ledelseskraft hos ledelseskonsulenterne, for i bestyrelsen sidder flere kendte topfolk fra erhvervslivet. Blandt andre CEO i Københavns Lufthavne, Thomas Woldbye, Carlsbergs bestyrelsesformand, Flemming Besenbacher, og DRs generaldirektør, Maria Rørby Rønn. Alligevel er det gået helt galt for ledelseshuset. CfLs bestyrelsesformand, Claus Madsen, som til daglig er topchef i ABB Danmark, opsummerede baggrunden i Berlingske: . »Vi har været for optimistiske, markedet har været vigende, vi har haft produkter, vi ikke tjente penge på, og så har et af de fem forretningsområder, nemlig rådgivning, haft et særdeles turbulent år med meget stor personaleomsætning og ændringer i ledelsen, og det har ramt os ekstremt hårdt. Det har været en hård tid,« lød det fra Claus Madsen, der har været formand siden 2013. Problemerne i forretningsområdet »rådgivning« skyldes en fatal fejlansættelse af en direktør i 2016, men ledelseshusets nedtur begyndte allerede så småt i 2014.  Center for Ledelse lever på Nykredits nåde resten af året. Banken har stillet en kreditramme på én million kroner til rådighed frem til udgangen af juni samt en kreditramme på to mio. kr. frem til udgangen af december, forudsat at centeret overholder de indsendte budgetter. Ifølge Claus Madsen har Poul Blaabjergs exit ikke noget at gøre med CfLs aktuelle udfordringer. Han er hverken blevet fyret eller opfordret til at finde sig et andet job.\"Han er blevet tilbudt et fantastisk job, som han valgt at sige ja til. Vi blev informeret for en uges tid siden,\" siger Claus Madsen.Hvorvidt, der skal ansættes en ny adm. direktør, kan Claus Madsen pt. ikke sige noget om. Indtil videre drives CfL videre af ledelsesteamets tre øvrige direktører: Mogens Fog, Anja Neiiendam og Thomas Hanssen \"Vi har nedsat det her trekløver, som driver forretningen videre, og så vil bestyrelsen i nærmeste fremtid tage stilling til, hvordan den endelige ledelse  skal se ud,\" siger Claus Madsen.For nylig forlod Susana Borras CfLs bestyrelse, og ifølge Claus Madsen skal hendes exit heller ikke ses i sammenhæng med CfLs aktuelle udfordringer. \"Hun valgte at prioritere sin tid anderledes, så det var i god ro og orden, at hun forlod bestyrelsen,\" siger Claus Madsen. Claus Madsen hæfter sig ved, at CfL er kommet godt fra start i 2017 og vælger at se positivt på Blaabjergs jobskifte. \"Jeg har en forventning om, at det her vil frigive noget ny energi og kan bringe os videre på den rejse, vi er i gang med,\" siger Claus Madsen. Aarhus Universitetshospital skriver i en pressemeddelelse, at Poul Blaabjerg efter sine mange år hos CfL har en »omfattende erfaring med strategisk og operationel ledelse, udvikling og ledelsessparring«, og oplyser desuden, at Poul Blaabjerg kender hospitalet fra sin nuværende stilling, hvor han har arbejdet sammen med ledelser på alle niveauer i en række udviklingsprojekter. - Vi har ansat en kompetent og udviklingsorienteret leder med stor strategisk erfaring og stor indsigt i sundhedsvæsenet. Poul Blaabjerg kan balancere mellem både at levere stor gennemslagskraft og udøve evnen til at lytte og bruge andres faglighed og talent. Han er ambitiøs, han er en dygtig kommunikator, og han kan på en god måde udfordre den vanetænkning, der er i enhver organisation, siger koncerndirektør Ole Thomsen.    ",
        "metadata": {
            "source": "https://www.berlingske.dk/virksomheder/direktoer-forlader-prominent-kriseramt-ledelsescenter",
            "image_url": "https://berlingske.bmcdn.dk/media/cache/resolve/image_x_large/image/15/159016/17620042-poul-blaabjerg.jpg",
            "publication_time": "Tirsdag d. 20. juni 2017, kl. 15.11",
            "author": "Vibe Hyltoft",
            "related_links": [],
            "attachments": []
        }
    }
}