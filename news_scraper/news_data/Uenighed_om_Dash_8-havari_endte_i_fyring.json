{
    "version": "1.0",
    "document": {
        "id": 10252,
        "title": "Uenighed om Dash 8-havari endte i fyring",
        "content": "I 2011 forulykkede et Dash 8-fly fra Air Iceland i Nuuk på Grønland. Flyet landede hårdt og skred ned ad landingsbanen med knækket landingsstel. Heldigvis kom ingen om bord alvorligt til skade. To erfarne inspektører fra Havari­kommissionen, Lars Christoffersen og en kollega, rejste til Reykjavik og Nuuk for at undersøge omstændighederne omkring havariet og sikre sig flyets »sorte bokse«.  I foråret 2013 var de to inspektører klar til at lægge sidste hånd på rapporten om havariet i Nuuk. Under arbejdet kritiserede Havarikommissionens chef, Martin Puggaard, deres 115 sider lange rapports detaljeniveau, tidsforbruget og »afledte budskab«. Kritikken fremgår af retsdokumenter fra Københavns Byret i en sag om uberettiget fyring af havariinspektør Lars Christoffersen. Martin Puggaard forlangte, at Lars Christoffersen kortede i længde og detaljerigdom og var langtfra tilfreds med havariinspektøren indsats.  »Jeg forstod ikke Martin Puggaards indvendinger. Jeg havde analyseret, hvorfor piloterne afveg fra Air Icelands standard-procedure for landing. Der var gået lidt cowboy-flyvning i den,« siger Lars Christoffersen til Berlingske.  Lars Christoffersen oplyser, at han bl.a. havde anbefalet, at man fremover sikrede sig, at piloterne ikke blot kendte til procedurerne for landing, men også fulgte dem. Air Iceland havde sagt god for rapporten, og flyselskabets egen sikkerhedsafdeling nåede siden selv frem til samme konklusion. »Jeg fik ikke anbefalingen med i rapporten. Martin Puggaard mente, at det var til skade for et andet land, hvis man skrev sådan noget. Det hele endte i en diskussion, hvor jeg blev affærdiget og personligt angrebet af Martin Puggaard,« siger han. Martin Puggaard valgte til sidst selv at tage sagen, og Lars Christoffersens rapportudkast blev skåret ned fra 115 til 70 sider og renset for sikkerhedsanbefalinger, inden den blev publiceret i 2013.  I august 2013 blev Lars Christoffersen fyret. Ledelsen fandt, at han var uegnet til at efterleve ledelsens indstillinger og instrukser, og at hans opgaveløsning var af mangelfuld karakter. I 2015 kendte Københavns Byret fyringen af Lars Christoffersen for uberettiget. Martin Puggaard ønsker ikke at udtale sig om sagen med Dash 8-­ havariet på Grønland.",
        "metadata": {
            "source": "https://www.berlingske.dk/virksomheder/uenighed-om-dash-8-havari-endte-i-fyring",
            "image_url": "https://berlingske.bmcdn.dk/media/cache/resolve/image_x_large/image/11/111963/15550437-24inddash8-155902jpg.jpeg",
            "publication_time": "Torsdag d. 24. november 2016, kl. 06.07",
            "author": "Birgitte Erhardtsen",
            "related_links": [],
            "attachments": []
        }
    }
}