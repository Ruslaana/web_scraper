{
    "version": "1.0",
    "document": {
        "id": 18347,
        "title": "Vi hedder Jens, er 40 år og læser Familiejournalen",
        "content": "Hvis du er en typisk dansker, hedder du - alt afhængig af dit køn - enten Jens eller Anne, du har 1,75 børn, og du drikker 11,3 liter ren alkohol om året. Det viser Statistisk Årbog 2012, som Danmarks Statistik netop har sendt på gaden. Årbogen er et tværsnit af Danmark anno 2012 og viser nærmest alt mellem himmel og jord om den gennemsnitlige dansker, som eksempelvis ser tre timer og 18 minutters TV om dagen. Flere runder de 100 år Det er der også kommet bedre tid til, for vi bliver ældre og ældre. Vores gennemsnitsalder ligger nu på 40,5 år, og det er knap fire år højere end gennemsnitsalderen var i 1980. Samtidig er antallet af danskere over 100 år steget markant siden 1980. 1. januar 2012 var der således 924 danskere på 100 år og derover mod sølle 158 i 1980. På kultursiden kører det også udmærket for danskerne. Landets museer oplevede stort set alle fremgang i besøgstallene i 2011, og på den litterære front er vi også godt med. Folkebibliotekerne udlånte 31 millioner bøger i 2010, og det svarer til, at hver dansker låner seks bøger om året. Til gengæld ser det skidt ud på avismarkedet, hvor det dårlige salg fortsætter. Dagbladenes søndagsoplag er faldet med fem procent fra 877.000 i 2010 til 833.000 i 2011. Samme tendens gælder hverdagsoplaget, der sammenlagt er faldet med 4,7 procent fra et oplag på 1.471.000 til 1.402.000. Faldet fortsætter dermed den tendens, som man har set gennem flere år. Kongelige vielser og Kandis hitter Til gengæld går det bedre for magasiner som Familiejournalen og Billed-Bladet, som med et salg på 172.000 er de mest læste blade i Danmark. De kulørte blade om kongelige bryllupper og Kandis-Johnny læses gerne på ferien, hvor Spanien er den foretrukne destination. 13 procent af alle rejser går til det økonomisk trængte land i Sydeuropa. Når vi ikke sidder i et fly på vej mod storbyferie i Barcelona eller afslapning på de kanariske øer, er personbilen vores favorittransportmiddel. Mere end 77 procent af al transport i Danmark sker således i en ganske almindelig bil, og her er den foretrukne model Volkswagen, som i 2011 tegnede sig for knap 10 procent af alle nyregistrerede biler. Læs mere om dig selv og den gennemsnitlige dansker på Danmarks Statistiks hjemmeside.",
        "metadata": {
            "source": "https://www.berlingske.dk/samfund/vi-hedder-jens-er-40-aar-og-laeser-familiejournalen",
            "image_url": "https://berlingske.bmcdn.dk/media/cache/resolve/image_x_large/image/65/658486/5255880-familiendanmark.jpg",
            "publication_time": "Onsdag d. 13. juni 2012, kl. 15.34",
            "author": null,
            "related_links": [],
            "attachments": []
        }
    }
}