{
    "version": "1.0",
    "document": {
        "id": 18873,
        "title": "Dorthe Kollo stopper som dansktop-dronning",
        "content": "Danmarks ukronede dronning af Dansk Top, Dorthe Kollo stopper sin karriere. Det skriverjp.dk. Dorthe Kollos karriere startede allerede for 55 år siden, da hun som niårige blev kaldt ”Lille Dorthe” og hed Larsen til efternavn. Hun vandt sin første pladekontrakt, da hun deltog i en konkurrence i Århus Hallen i 1956. Hendes debutudgivelse, ”Min Piphans”, kom i 1957, men hun slog rigtigt igennem i 1960 med ”Åh, det er søndag.”  I 1960’erne valgte dansk musiks grand old man Bent Fabricius-Bjerre at markedsføre Dorthe Kollo i Tyskland. Det betød en omfattende og mangeårig karriere i nabolandet mod syd. Påsin egen hjemmesideudtaler Dorthe Kollo om at synge på tysk i starten: - Det var en stor oplevelse at indspille første single i Tyskland uden at forstå ét eneste ord af, hvad jeg sang, siger hun. Opskriften på hendes succes lå først og fremmest gennem oversættelser. Hun brød igennem ved at oversætte danske sange og indspille dem på det tyske sprog. Således blev f.eks. ”Gid du var i Skanderborg” til ”Wärst Du Doch In Düsseldorf Geblieben.”  Hun indspillede nogle sange med dansk top-sangeren Johnny Reimer i løbet af 1960’er og 70’erne, som hendes succes i Danmark stilnede lidt af for blot at tage til i Tyskland. I slutningen af 1980’erne og starten af 1990’erne arbejdet Dorthe Kollo for den tyske TV- og radiostation NDR, hvor hun blandt andet optrådte som vært for sit eget TV-show. Dorthe Kollo har levet længe i udlandet – ikke kun Tyskland men også i USA – men hun er for nylig dukket op på landsdækkende dansk TV. Hun valgte nemlig at medvirke i TV 2s underholdningsprogram ’Toppen af Poppen’, hvor en gruppe kendte danske musikere mødes på et solbeskinnet hotel og synger hinandens sange. Blandt andet gav Kollo den fuld skrue, da hun optrådte med sin helt egen ”dansk toppede” version af rapperen Jokerens ”Jeg er fra Havnen”. Du kan se Dorthe Kollo i sømandskostume synge Jokerens sang og de andre optrædener fra programmet påTV 2s hjemmeside. Dorthe Kollo har gennem sin karriere været god til at holde sit privatliv for sig selv. Det til trods for, at har været begivenhedsrigt. I 1967 blev hun gift med den tyske operasanger Rene Kollo, som hun fik datteren Nathalie med. Efter ti år brød hun med Kollo, og Dorthe Kollo blev gift igen med Berndt Klinkert, som hun fik endnu en datter med, Jill i 1983. I begyndelsen af 1990’erne fandt hun sammen med sin tredje mand Ralph Teuer. Det holdt heller ikke, og hun giftede sig for fjerde gang i Holmens Kirke med filmproducent Just Betzer, som hun tog sammen med til Los Angeles. Efter bare tre et halvt år gik parret fra hinanden, og der skulle gå mange år, inden Dorthe Kollo giftede sig igen. Det femte ægteskab skete i skjul – selv for vennerne – og var med den tyske skibsredder Heiner Dettmer. - Om morgenen 16. juli inviterede min mand og jeg hver sin datter på champagne og overraskede dem ved at annoncere, at vi skulle giftes, har Dorthe Kollo fortalt tilfri.dk.",
        "metadata": {
            "source": "https://www.berlingske.dk/kultur/dorthe-kollo-stopper-som-dansktop-dronning",
            "image_url": "https://berlingske.bmcdn.dk/media/cache/resolve/image_x_large/image/70/703235/4630923-dorthe-kollo.jpg",
            "publication_time": "Mandag d. 24. oktober 2011, kl. 14.49",
            "author": "Laura Labarca Clausen",
            "related_links": [],
            "attachments": []
        }
    }
}