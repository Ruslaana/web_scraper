{
    "version": "1.0",
    "document": {
        "id": 9459,
        "title": "Det er størrelsen, det kommer an på, når Det Kongelige tager på skovtur",
        "content": "Verdens undergang! Men også dens begyndelse. I hvert fald som en verden, hvor menneskeheden er overladt til sig selv. Hvor alle fortøjninger er kappet. Hvor guderne er døde, og det lille menneskebarn i skikkelse af pigekrigeren Liv sendes tilbage til jordelivet efter at have hængt ud med de nu udraderede guder og fulgt deres sidste dage på nærmeste hold. Nu står hun så helt alene på egen mark med kærligheden som eneste pejlemærke. Nogenlunde sådan slutter Det Kongelige Teaters spektakulære kæmpeshow påfriluftsscenen i Dyrehaven, »Ragnarok«, historien om de nordiske guders endeligt. Kim Fupz Aakesonhar skrevet et primitivt manuskript, hvor parallellerne til vores egen verden sagtens kan trækkes på baggrund af den nordiske mytologi og de historier, vi kender så godt, selv om de her fortælles lidt uklart. Fanny Louise Bernths som Asgårds helt egen Jeanne d'Arc, menneskebarnet Liv.Fold sammenLæs mereFoto: Miklos Szabo. Ligner vi egentlig ikke på den ene side de nordiske guder, som her fremstilles som drikfældige, selvoptagede væsener, der laller rundt i evigheden og ignorerer de farer, der vokser lige uden for Asgård? På den anden side også det menneske, der står der som nyfødt på kanten af én civilisations sammenbrud med et spinkelt håb om, at noget andet kan opstå? Det er i hvert fald det, vi sendes hjem med: Vi er nødt til at håbe, tro, finde en mening. Så det prøver vi på at finde: En mening med det hele. Men det er snarere mere det hele end en mening, det handler om i Dyrehaven. Groft sagt. Om alt det andet, hvis man skal være ærlig. Om udstyret. Efter alle disse år med friluftsspil i lysningen i Ulvedalene ved Det Kongelige Teater, hvad der fungerer og ikke fungerer på den krævende friluftsscene. Fupz Aakesons nogenlunde familievenlige manuskript er skitsepræget med korte scener, der holder dialogen nede – det slingrer mellem højstemt oldævl og lavkomiske pointer. Resten er overladt til det, man med sikkerhed ved begår sig under den åbne himmel mellem de granvoksne bøgetræer: Billederne. Scenografi, lys – og lyd, koreografi. Imponerende og sensationelle ind- og udgange. Og hele dén side af sagen har vel næppe været mere funklende flot ført ud i livet end i årets monstershow. Synerne står i kø. Hvor skal man begynde? Med indgangen til dødsriget som en linegang højt over tilskuernes hoveder? Med hele hule helvede, hvor Meike Bahnsens kraniedronning heavyragnarocker som en edderkop i et kæmpespind, mens de afsjælede kravler zombieskæve rundt? Med jættegubben Udgårdsloke som et kæmpestort, bevægeligt stenansigt, der samles af de klippesten, som rulles over bakkekammen af et mylder af statister? Med Balders død – dræbt af den undselige mistelten – som vanvittigt flot realiseret øjeblik: Alle strenge brister i bogstaveligste forstand. Og med det afgørende slag, hvor ordene efterhånden er sluppet op, og guderne aflives én for én på drabelig, udpenslet vis, som var det en actionfilm? Dukketeater i kæmpeformat: Sådan getaltes Odins ottebenede ganger, Sleipner.Fold sammenLæs mereFoto: Miklos Szabo. Scenografen Gjermund Andresen har skabt en overvældende anvendelig panoramascenografi, der maksimalt udnytter et smalt meterlangt vandspejl på tværs af hele scenens bredde. Med en flot realiseret, høj, cirkulær portal, der tillader kig igennem til den omgivende naturs bøgeskov, hvor de mægtige kroner kan lyses slående blodrødt op i takt med, at mørket falder på. Hvor alskens væsner, heste, gedebukke og ravne, kan realiseres fantasifuldt som dukketeater i kæmpeformat. Det er de storslåede udenomsværker, der spiller hovedrollen, hvor hårdt Fanny Louise Bernth end forsøger at tilkæmpe sig den nødvendige opmærksomhed som menneskeligt – og derfor i vore dage kvindeligt! – identifikationspunkt og lægger hele sin lille krop og lidenskabelighed i den unge pigekriger, der vågner op i Asgård og får lov til at hænge ud med guderne, men som efterhånden må ofre sine idealer, sådan som man nu engang må i verden. Øverst i gudehierarkiet erTroels Lybyen godmodig hyggefar af en Odin, der ikke fatter meget af det hele. Med Malin Rømer Brolin-Tani som en statuarisk, smukt talende Frigg, der bliver offer for sin egen moderlige hævntørst, da hendes søns, Balders, død åbner for Ragnarok – Stanley Bakar spiller Livs kærlighedsobjekt ganske spændende som en veg drømmer for god til denne verden. Jacob Moth-Poulsen er en primitivt tænkende, bomstærk Thor. Og endelig gør Joen Højerslev en god, skarpslebet figur som den tvetydige Loke, smågenialt spaltet i to. I det hele taget er der leget effektivt og opfindsomt med fordobling af mulighederne, for en lang række dygtige nycirkusartister muliggør, at forestillingen får den koreograferede, opfindsomme kropslighed, der skal til for at fylde scenen ud. På afstand kan vi ikke nødvendigvis se, at skuespillerne er erstattet af en artist i et identisk kostume, ligesom artister sagtens kan spille roller, hvis de mimer til de replikker, skuespillere har indspillet. Thor (Jacob Moth-Poulsen) i kamp med selveste midgårdsormen.Fold sammenLæs mereFoto: Miklos Szabo. Man må også rose kostumedesigneren Astrid Lynge Ottosen for både glitrende, men også pædagogisk overarbejde, ligesom lyddesigneren Jonas Vest er med til at realisere ideerne flot. Og naturligvis ikke glemme instruktøren Heinrich Christensen for at have styret den enorme produktion som en veritabel hærfører. Så langt, så flot. Man har det lidt, som befandt man sig i det gamle Rom og betragtede et actionpræget cirkusshow med gladiatorer og vilde dyr. Det er, i sagens natur, en forestilling, der satser mere på det ydre end det indre. Det er størrelsen, det kommer an på. Jo, nationalscenen har overgivet sig til det underholdende, fantasybølgende og drønflot eksekverede, men også sært udvendige mastodontteater i det, der skal være med til at banke belægningsprocenterne i vejret. »Velkommen i Det Kongelige Teater,« siger skuespilchefMorten Kirkskovvia højttaleranlægget, inden vi sendes ud i natten. Det kan han så håbe på. Teatret som indholdsmæssigt meningsgivende øvelse derimod? Det svinder ind på de givne betingelser. Hvad det angår, er forestillingen – nå, ja – det rene ragnarok, om ikke verdens undergang. En advarsel: Indtil vi når længere hen i spilleperioden, er det en god idé at klæde sig varmt på. Man skal, ganske enkelt, tage mere tøj på, end man tror, og ikke undervurdere to en halv time på et plastiksæde i majnatten. Man begynder at forstå, hvorfor de gamle vikinger betragtede helvede som et meget koldt sted at befinde sig. »Ragnarok« Manuskript: Kim Fupz Aakeson. Iscenesættelse. Heinrich Christensen. Scenografi: Germund Andresen. Kostumedesign: Astrid Lynge Ottosen. Musik: Myrkur. Koreografi: Sofie Akerø. Teatret i Ulvedalene, Dyrehaven. Til 1, juli.                  ",
        "metadata": {
            "source": "https://www.berlingske.dk/scene/det-er-stoerrelsen-det-kommer-an-paa-naar-det-kongelige-tager-paa-skovtur",
            "image_url": "https://berlingske.bmcdn.dk/media/cache/resolve/image_x_large_vertical/image/167/1679022/24435396-bmr.jpg",
            "publication_time": "Mandag d. 22. maj 2023, kl. 16.57",
            "author": "Jakob Steen Olsen",
            "related_links": [],
            "attachments": []
        }
    }
}