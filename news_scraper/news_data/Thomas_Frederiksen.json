{
    "version": "1.0",
    "document": {
        "id": 20552,
        "title": "Thomas Frederiksen",
        "content": "Alder: 27 årBy: OdenseBeskæftigelse: StuderendeThomas' hjemmeside Thomas Frederiksen er med sine 27 år en af Liberal Alliances unge folketingskandidater. Han er opstillet på Fyn, hvor han er født og opvokset. Han er aktiv i Liberal Alliances Ungdom (LAU), hvor han er integrationsordfører, fordi han mener, at der mangler en liberal stemme i integrationsdebatten, hvor indvandrere ofte kun omtales som ofre. Desuden har han været med til at starte den lokale LAU-forening på Fyn, hvor han tidligere har været bestyrelsesmedlem. Thomas stiller op til Folketinget for Liberal Alliance, fordi han ønsker et samfund, hvor man er fri til at gøre, som man vil, så længe det ikke begrænser andres frihed til at gøre det samme. Den personlige frihed skal tilbage i centrum, og der skal gøres op med politikernes forbudsiver, fordi det ifølge Thomas ikke nytter noget, at politikerne tager ansvaret fra borgerne og pakker dem ind i vat. Thomas Frederiksen har tidligere været ungdomstræner i den odenseanske boldklub 1909, hvorfor han, hvis han kommer i Folketinget, også vil kæmpe for at gøre hverdagen lettere for de mange ildsjæle, der arbejder frivilligt, ved at mindske bureaukratiet og afskaffe snærende regler. - Har allerede gennemført sit første politiske forlig sammen med ”ungebanden”, som udover LA også tæller S, SF, DF samt K. Et bredt forlig, som indeholder otte politiske punkter, som de unge kandidater vil forsøge at samarbejde tværpolitisk omkring, hvis de altså vælges til Folketinget. - Har været med til at starte en lokalafdeling af Liberal Alliances Ungdom på Fyn, hvor han har været bestyrelsesmedlem og med til at arrangere en ungdomspolitisk debat om integration. - Har været med til at lave politikudvikling i LAU. ",
        "metadata": {
            "source": "https://www.berlingske.dk/politik/thomas-frederiksen",
            "image_url": "https://berlingske.bmcdn.dk/media/cache/resolve/image_x_large/image/97/976100/4067375-thomas.jpg",
            "publication_time": "Mandag d. 09. maj 2011, kl. 15.25",
            "author": "Steen A. Jørgenssen",
            "related_links": [],
            "attachments": []
        }
    }
}