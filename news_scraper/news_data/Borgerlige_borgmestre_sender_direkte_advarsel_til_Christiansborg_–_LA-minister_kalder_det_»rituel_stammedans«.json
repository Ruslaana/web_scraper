{
    "version": "1.0",
    "document": {
        "id": 17403,
        "title": "Borgerlige borgmestre sender direkte advarsel til Christiansborg – LA-minister kalder det »rituel stammedans«",
        "content": "Når politikerne i den kommende folketingsvalgkamp slynger om sig med løfter, risikerer det at gå ud over velfærden i kommunerne, og det risikerer at være de helt forkerte prioriteringer. Sådan lyder advarslen fra borgmestre, der opfordrer politikerne på Christiansborg til at holde igen med de mange politiske løfter. En af dem er den konservative borgmester i Lyngby-Taarbæk Kommune, Sofia Osmani. »Det her er en udfordring, når politikere udsteder en masse løfter på kommunernes vegne eller lover noget, som måske slet ikke passer til det behov, vi ser hos borgerne,« siger hun. Advarslen kommer, efter at formand for Kommunernes Landsforening, Jacob Bundsgaard (S)torsdag i Berlingskesagde, at folketingspolitikerne skal holde igen med politiske løfter under den forestående valgkamp, hvis regningen skal finansieres af det økonomiske råderum. Råderummet skal nemlig bruges til ordentlig pleje af vores ældre og pasning af vores børn, for den demografiske udvikling – som viser at flere bliver ældre – kommer til at koste 23,5 mia. kr. i ældrepleje, og det svarer næsten til hele råderummet. Det finanspolitiske råderumer i dag ifølge Finansministeriet på 25 mia. kr. frem mod 2025 med udgangspunkt i 2018-tal og modregnet bevillingsløft i forsvaret. Ifølge Danmarks Statistiks befolkningsfremskrivning forventes antallet af personer over 80 år at stige med 87.000 personer i perioden 2018-2025. Foruden Jacob Bundsgaard har 22 borgmestre været i medierne i forbindelse med Kommunalpolitisk Topmøde torsdag og fredag i Aalborg for at komme meden samlet advarsel: Landspolitikerne skal droppe symbolpolitikken, stoppe med deres underlødige kritik af kommunerne og sætte det stigende antal børn og ældre øverst på dagsordenen i valgkampen. Borgmester Sofia Osmani er en af de politikere, og hun siger, at politikerne i den forestående valgkamp først og fremmest skal sikre, at kommunerne har råd til at opretholde den nuværende standard, før de kommer med nye løfter, som vil koste penge. »Med demografien for øje får vi en udfordring med at opretholde det nuværende serviceniveau for de ældre. Det er vigtigt at prioritere den udfordring i en valgkamp,« siger hun. Men politikerne skal også have en anden vigtig pointe for øje, når de kommer med valgløfter, advarer hun. Kommunerne har nemlig forskellige prioriteringer, og i Lyngby-Taarbæk Kommune er de ældre allerede prioriteret højt. Derfor ønsker borgmesteren hellere penge, der kan bruges på f.eks. skoleområdet. »Vi er en af de kommuner, der bruger flest penge per ældre. Når vi allerede har prioriteret de ældre, har vi mere brug for at kunne prioritere andre områder. Det bliver svært, hvis politikerne gennem en hel valgkamp har lovet, at nu skal der være bedre forhold for de ældre, for så tænker vores borgere også, at de skal have bedre forhold. Selv om de måske ligger langt over landsgennemsnittet,« siger hun: »Jo mere, folketingspolitikerne udsteder løfter, jo mindre kommunalt selvstyre har vi og dermed mindre mulighed for at prioritere det, netopvoresborgere efterspørger.« Ældreplejen i landets kommuner har været heftigt debatteret, da det i februar kom frem, atældre mennesker i beskyttede boliger i Assens ikke længere vil få gjort rent hver tredje uge.I stedet ville de få svunget støvsugeren derhjemme af ældreplejen hver femte uge. Årsagen var ifølge kommunen, at der skulle spares 4,35 mio. kr på ældreområdet. Borgmesteren i Assens, Søren Steen Andersen (V), er en af de 22 borgmestre bag dagens advarsel til Christiansborg, og han er enig i, at politikerne skal passe på med at »forgribe sig på råderummet«. »Det er vigtigt først at sikre, at vi kan opretholde plejen af de ældre, og det kan knibe i kommuner som vores. Da der var kritik af vores ældrepleje, følte jeg ikke, at der var nogen, der kom og sagde, at de godt kunne se, vi var pressede, så her var en hjælpende hånd,« siger han og tilføjer, at det bl.a. er fordi, det netop er op til kommunerne at prioritere pengene. »Det er min pligt at skaffe en økonomi, der hænger sammen. Derfor gik besparelserne også ud over skolebørn, politikervederlag og andre områder. Ikke kun de ældre. Det er kommunal prioritering, men når politikerne i en valgkamp kommer med løfter, skal de huske, at vi har en økonomi i kommunerne, som vi skal have til at hænge sammen for alle borgere.« Økonomi- og indenrigsminister Simon Emil Ammitzbøll-Bille (LA) afviser, at den demografiske udvikling kræver flere penge til ældreområdet. »Jeg accepterer ikke en mekanisk opfattelse af, at en demografisk ændring giver en én til én økonomisk stigning. Borgmestrene taler om, at vi skal indføre et transportbånd af udgifter ud til kommunerne, hvor regningen bare skal udskrives til skatteyderne. Det tager jeg stærkt afstand fra,« siger han. Vil Liberal Alliance komme med valgløfter, der finansieres via råderummet? »Det er da klart, at vi vil. Vi tror på, at der kan findes masser af effektiviseringer, der kan sikre en god service.« Jacob Bundsgaard har bl.a. argumenteret med, atdet koster det, det koster, at give en ældre et bad.Det kan du ikke bare effektivisere? »Med alt respekt for Jacob Bundsgaards ekspertise, må jeg bare sige, at han ikke er en vismand, der kan forudse fremtiden. Jeg har besøgt kommuner, hvor de betjener de ældre via en ipad. Det kunne ikke forudses for ti år siden,« siger Simon Emil Ammitzbøll-Bille: »Det er rituel stammedans, når KL kræver flere penge.«",
        "metadata": {
            "source": "https://www.berlingske.dk/politik/borgerlige-borgmestre-sender-direkte-advarsel-til-christiansborg-la",
            "image_url": "https://berlingske.bmcdn.dk/media/cache/resolve/image_x_large/image/113/1131237/22733495-kommunalpolitisk-topmde-2019.jpg",
            "publication_time": "Torsdag d. 21. marts 2019, kl. 18.08",
            "author": "Helene Kristine Holst",
            "related_links": [],
            "attachments": []
        }
    }
}