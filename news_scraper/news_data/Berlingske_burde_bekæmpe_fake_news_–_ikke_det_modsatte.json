{
    "version": "1.0",
    "document": {
        "id": 311,
        "title": "Berlingske burde bekæmpe fake news – ikke det modsatte",
        "content": "Det er velkendt, at den amerikanske opinion er havnet i en giftig splittelse, hvor de to fløje ikke længere taler sammen eller respekterer hinandens standpunkt, men i stedet dyrker konspirationsteorier om, at den anden fløj lyver, snyder og burde være i fængsel. Men derfor behøver danske medier ikke følge trop, sådan som Berlingske gør 19. oktober i deres nekrolog over general Colin Powell. Han var af den opfattelse, at Iraks Saddam Hussain ikke bare ønskede og efterstræbte masseødelæggelsesvåben, men også aktivt var ved at skaffe dem, efter at Saddam havde smidt FNs våbeninspektører ud. Der har været et hav af officielle undersøgelser efterfølgende, og allerede den amerikanskeDuelfer Reportog den engelskeButler Reportkunne i 2004-05 bekræfte, at det var rigtigt, at Saddam efterstræbte disse våben, hvoraf blandt andet giftgas er en standardvare på enhver mellemøstlig diktators hylder, som Syriens Assad jævnligt har demonstreret. Men undersøgelserne har også vist, at efterretningerne om, hvor langt Saddam var kommet, var forkerte. At de var forkerte, skyldtes dårlige efterretninger og »gruppetænkning« om, at Saddam nok fortsat snød, som han havde gjort før, men ingen undersøgelser nåede frem til, at der blev løjet, hverken af efterretningstjenesterne eller af Bush-administrationen. Havde man konstateret det, ville da der også have været et retligt efterspil, for allerede i Bushs sidste præsidentperiode havde han et flertal imod sig i Kongressen, der meget gerne ville have fældet ham, hvis de kunne. Samme resultat som de amerikanske undersøgelser nåede i øvrigt også alle andre landes undersøgelser, herunder de engelskeButler- og Chilcot-udvalg, og i Danmark kan man pege pådommen over Grevil, der blev dømt, fordi han ikke var en whistleblower, der havde noget at »afsløre«, og den seneste krigsudredning fra 2019. Alle disse officielle kilder er åbent tilgængelige og har været det i mange år, alligevel lever myten videre. Det er således forkert og uden belæg, når Berlingske skriver, at Bushs spindoktorer »bryggede en løgn«, og at der var et »komplot«, hvor falske beviser blev »fabrikeret«. Det er også velkendte fake news, at Bush-regeringen ved Scooter Libby hævnede sig på CIA-agenten Valerie Plame, fordi hendes mand, Joe Wilson, modsagde Bush-regeringens påstand om, at Saddam ville købe uran i Niger, som kunne fortsætte Iraks atomvåbenprogram. Tværtimod bekræftede Wilson, at Iraks henvendelse til Niger angik uran, og Plame blev ikke afsløret af Libby, men af Richard Armitage, der var i opposition til Bush-regeringen. Hollywoods fremstilling af Plame-sagen valgte ganske rigtigt at fremstille sagen sådan, men her trådte kvalitetsavisen Washington Post i karakter og undsagde pålederpladsfilmens brug af fake news. Disse fake news om Irak-krigens begyndelse er vigtige at imødegå, fordi de markerer begyndelsen på den uheldige tendens med at beskylde politiske modstandere for at lyve og begå strafbare forhold, som Trump senere tog til sig og gjorde til sin. Demokraterne har heller ikke selv holdt sig tilbage siden, for eksempel kastede de sig ud i tilsvarende udokumenterede påstande omkring et russisk samarbejde med Trump, fordi man ikke ville anerkende det snævre valgnederlag i 2016. Disse fake news og dæmoniseringen af politiske modstandere som onde mennesker, der burde være i fængsel, forgifter den politiske debat og burde bekæmpes af en kvalitetsavis som Berlingske. At det så sker i en nekrolog, gør det kun værre. Jesper Lau Hansen er jurist og professor ved Københavns Universitet Svar fra redaktionen: Berlingske har på ingen måde bragt »fake news« i nekrologen over Colin Powell. Nekrologen beskriver Powell som en mand, der ofrede sin troværdighed på Irak-krigens alter – og fortrød. Det foreligger der rig dokumentation for. Det er også veldokumenteret, at Bush-regeringen indledte Irak-krigen på baggrund af tvivlsomme efterretninger. Det er også velbeskrevet, hvordan Colin Powells popularitet blev brugt i et politisk spil, der handlede om at skabe folkelig og international opbakning til krigen.",
        "metadata": {
            "source": "https://www.berlingske.dk/kommentarer/berlingske-burde-bekaempe-fake-news-ikke-det-modsatte",
            "image_url": "https://berlingske.bmcdn.dk/media/cache/resolve/image_x_large_vertical/image/147/1478869/23904369-usa-powell.jpg",
            "publication_time": "Onsdag d. 27. oktober 2021, kl. 10.00",
            "author": null,
            "related_links": [],
            "attachments": []
        }
    }
}