{
    "version": "1.0",
    "document": {
        "id": 12275,
        "title": "Kryptovalutaer stiger stort efter Trump-udmelding",
        "content": "Kurserne på fem kryptovalutaer er steget markant, efter at de ved navn er blevet nævnt af præsident Donald Trump søndagsom en del af USAs strategiske valutareserve. Den største og mest kendte af kryptovalutaerne, bitcoin, steg med mere end 11 procent til 94.164 dollar, mens den næststørste, ether, steg med omkring 13 procent til 2.516 dollar. Derudover er kryptovalutaerne XRP, Solana og Cardano med i den beholdning, som skal sikre, at den amerikanske økonomi har noget at stå imod med. Donald Trumpnævnte de fem valutaer i et opslag på sit eget, sociale medie Truth Social, hvilket udløste kursstigninger på helt op til 62 procent på XRP, Solana og Cardano. Dem nævnte han i et første opslag efter at have underskrevet en ordre til opbygningen af en strategisk kryptoreserve. Først en time senere tilføjede han i et andet opslag, at »naturligvis« var bitcoin og ether også med, skriver BBC. Både bitcoin og ether er dog faldet lidt igen mandag morgen. Kryptovalutaer har i en tid haft modvind, efter at tidligere præsident Joe Biden slog ned på de digitale valutaer ud frabekymringer om svindel og pengehvidvask. Gennem de seneste uger er priserne på kryptovalutaer faldet markant, og nogle af de største af dem har næsten mistet hele den gevinst, som de har opnået, siden Donald Trump vandt præsidentvalgkampen, skriver nyhedsbureauet Reuters. Donald Trump lod allerede under præsidentvalgkampagnen forstå, at han havde lagt sin tidligere modstand mod kryptovalutaer på hylden og nu gik ind for at give dem bedre vilkår. Kort efter hans indsættelse 20. januar nedsatte han pr. dekret en særlig arbejdsgruppe, som skulle se på ny kryptolovgivning og -regulering. Blandt opgaverne var også at se på at oprette en valutareserve, som skulle kunne anvende »kryptovalutaer, der lovligt er blevet beslaglagt af den føderale regering gennem sine bestræbelser på at opretholde lovgivningen«. I begyndelsen af 2024 gav den amerikanske centralbank, Federal Reserve, grønt lys for, at kryptovalutaer kan indgå i investeringspuljer. Dermed blev det mindre risikabelt at investere i blandt andet bitcoins, og det var med til atsende kurserne på kryptovalutaer opad gennem hele året. Ifølge den britiske finansavis Financial Times er flere republikanske kongresmedlemmer imod kommende lovforslag, som pålægger det amerikanske finansministerium at købe kryptovalutaer. De mener, at skatteydernes penge bringes i fare, og selve kryptovalutareserven har også skabt nogen debat om interessekonflikter, fordi flere Trump-rådgivere har bundet investeringer i kryptovalutaer.  ",
        "metadata": {
            "source": "https://www.berlingske.dk/virksomheder/kryptovalutaer-stiger-stort-efter-trump-udmelding",
            "image_url": "https://berlingske.bmcdn.dk/media/cache/resolve/image_x_large/image/189/1895553/24901951-kryptovalutaen-bitcoin-er-en-af-dem-som-nu-skal-i.jpg",
            "publication_time": "Mandag d. 03. marts 2025, kl. 09.35",
            "author": "Thomas Breinstrup",
            "related_links": [],
            "attachments": []
        }
    }
}