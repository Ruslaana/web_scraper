{
    "version": "1.0",
    "document": {
        "id": 9556,
        "title": "Virkelighedens Breaking Bad: Tidligere kemilærer i retten for at lave metamfetamin",
        "content": "En midalderende high school-lærer fra New Mexico, der kaster sig over narkofremstilling. Det er plottet fra AMC’s successerie Breaking Bad med Bryan Cranston i hovedrollen som kemilæreren Walter White, der bruger sine talenter til andet og mere end at gøre eleverne bekendte med det periodiske system. Nu synes virkeligheden imidlertid at efterligne fiktionen.Tirsdag annoncerede anklagemyndigheden i Las Cruces, New Mexico, at den tidligere kemilærer John W. Gose har erklæret sig skyldig i fremstilling af metamfetamin og flere andre narkorelaterede sigtelser. Det skriver avisenLas Cruces Sun-News.  Gose, der også tidligere har været arresteret for narkorelaterede forbrydelser, har været fængslet siden den 2. oktober, hvor en betjent opdagede en kasse, der indeholdt gummislanger, glaskolber og kemikalier til brug ved fremstilling af metaamfetamin. Ved en efterfølgende ransagning af Goses hjem fandt myndighederne yderligere remedier til fremstilling af stoffet og har anslået, at han havde udstyr til fremstilling af mindst et pund, der svarer til lidt mindre end et halvt kilo, af stoffet, som på gadeplan ville have haft en værdi af omtrent 300.000 kroner. Ifølge Gose selv har han været stofmisbruger siden han var i 20’erne, men begyndte først at bruge metamfetamin som smertestillende middel i 2005, efter at han faldt ned fra et tag.  Selvom Gose har erklæret sig skyldig i fremstilling af metamfetamin, er der dog intet, som tyder på, at han har haft en karriere som narkogangster, der minder om den fiktive Walter Whites, der efter et ellers retlinet liv som lærer forvandlede sig til en velhavende og kompromisløs narkobaron med tilnavnet Heisenberg. Selvom Gose har erklæret sig skyldig i fremstilling af stoffet, hævder han, at det faktisk aldrig lykkedes for ham af fabrikere, og han afviser da også i et interview medLas Cruces Sun-News, at han er at sammenligne med Walter White. »Jeg er slet ikke god nok til kemi til at gøre det,« udtaler han til avisen i et interview fra Doña Ana County Detention Center. »Bare fordi jeg underviste en bunke niendeklasseselever i kemi, betyder det ikke, at jeg kørte et komplet metamfetamin-laboratorium.«  Hvis Gose bliver dømt, hvilket han formodentlig bliver efter at have tilstået en række forhold, risikerer han op til 20 år og seks måneders fængsel. Om John Gose forsøgte at fremstille den særlige Blue Sky-variant af metamfetamin med en renhed på over 99 procent, som Walter White og Jesse Pinkman fremstillede i serien, fremgår dog ikke. ",
        "metadata": {
            "source": "https://www.berlingske.dk/internationalt/virkelighedens-breaking-bad-tidligere-kemilaerer-i-retten-for-at-lave-metamfetamin",
            "image_url": "https://berlingske.bmcdn.dk/media/cache/resolve/image_x_large/image/9/97427/17159086-top.jpg",
            "publication_time": "Fredag d. 05. maj 2017, kl. 10.38",
            "author": "Mikkel Andersson",
            "related_links": [],
            "attachments": []
        }
    }
}