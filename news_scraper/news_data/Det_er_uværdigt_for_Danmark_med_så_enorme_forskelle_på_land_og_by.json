{
    "version": "1.0",
    "document": {
        "id": 547,
        "title": "Det er uværdigt for Danmark med så enorme forskelle på land og by",
        "content": "Der er et utal af problematikker, når man bor på landet, ligesom der er problemer ved at bo i storbyerne. Heldigvis er der en øget opmærksomhed på problemernes forskelligartethed, og der er nogle, som er villige til at levere løsningsforslag. Eksempelvis Bjørn Brandenborg (S) og Lars Olsen i bogen »Det de kalder udkant kalder vi hjem«. Allerede i titlen bliver konflikten mellem land og by dog kridtet op. Det, de onde storbyboere kalder Udkantsdanmark, er jo faktisk vores hjem. Jeg er så træt af hele retorikken om land og by, for den skaber konflikt uden at producere holdbare løsninger. Så kan der skrives debatindlæg fra hver side om, hvorvidt det er retfærdigt at give en 50er for et stykke bagværk, og man kan sidde derhjemme og blive forarget, alt imens politikernes ambitioner ikke rækker længere end at flytte et par uddannelser ud – for så at lukke nogle andre uddannelser. Ulighedenmellem kommunerne er enorm både i indkomst og i de tilbud, som kommunerne kan tilbyde. Det er ikke værdigt for et så lille land, som Danmark er. Men hvis jeg heller ikke selv præsenterer en eneste løsning, er jeg ikke bedre end dem, der bare sparker den retoriske dåse længere ned ad vejen. Vi bliver nødt til at udligne mere mellem kommunerne, for de nuværende forskelle er alt, alt for voldsomme. I Gentofte Kommune har man eksempelvis installeretmarmorkantsten på nogle gadehjørner,mens man andre steder i landet er nødsaget til at skære i det ene og det andet. Det bliver tydeligt for mig, bare jeg tager toget 2,5 timer hjem til Esbjerg. Konflikten mellem land og by har desværre også skabt et særskilt problem, nemlig mistillid mellem de forskellige landsdele. Man har pustet fordomme op i så høj en grad, udelukkende i retorikkens navn, at man har forhindret forståelse mellem landsdelene. Ideer om beboerne i storbyen som arrogante, jantelovsignorante caffe latte-drikker, og befolkningen i mere landlige kommuner som værende primitive, CO₂-udledende The Julekalender-agtige karakterer. Og når geografi er så stor en identitetsmarkør, som den er, skaber det skel. Vi skal selvfølgelig ikke gøre sådan, at alle landsdele bliver ens, for de mange dele af Danmark kan så meget forskelligt, hvis vi giver dem mulighed for at vokse. Vi skal sørge for, at alle har samme muligheder, og vi skal fremhæve de ting, som alle de smukke byer i Danmark kan hver især. Dette blik forhindrer nemme og hurtige løsninger på alle landdistriktsproblemerne, men der er heller ikke brug for hurtige løsninger. Se bare på udflytningsreformen af universitetsuddannelserne. Alexander Blavnsfeldt er tidligere politisk leder i SF Ungdom ",
        "metadata": {
            "source": "https://www.berlingske.dk/kommentatorer/det-er-uvaerdigt-for-danmark-med-saa-enorme-forskelle-paa-land-og-by",
            "image_url": "https://berlingske.bmcdn.dk/media/cache/resolve/image_x_large_vertical/image/184/1846503/24812446-man-har-pustet-fordomme-op-i-s-hj-en-grad-udel.jpg",
            "publication_time": "Tirsdag d. 15. oktober 2024, kl. 19.43",
            "author": "Alexander Blavnsfeldt",
            "related_links": [],
            "attachments": []
        }
    }
}