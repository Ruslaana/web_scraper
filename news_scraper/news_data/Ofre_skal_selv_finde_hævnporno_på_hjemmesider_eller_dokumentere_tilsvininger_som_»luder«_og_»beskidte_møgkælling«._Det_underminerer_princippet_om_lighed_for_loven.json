{
    "version": "1.0",
    "document": {
        "id": 7504,
        "title": "Ofre skal selv finde hævnporno på hjemmesider eller dokumentere tilsvininger som »luder« og »beskidte møgkælling«. Det underminerer princippet om lighed for loven",
        "content": "For fem år siden blev psykisk vold kriminaliseret i Danmark. Det var et vigtigt skridt, men afstanden mellem lovgivning og reel handling er stadig alt for stor. Psykisk vold er en af de mest udbredte voldsformer i Danmark – mere end125.000 danskerebliver hvert år udsat for denne form for vold. Samtidig er psykisk vold en væsentlig risikofaktor i drab på kvinder, hvor jalousi ofte er blandt de hyppigste motiver, ifølge Center for VoldsforebyggelsesFemicide Watch. Alligevel anmeldes kun få sager, og endnu færre fører til dom. At der i 2023 kun blev afsagt48 domme på landsplan, rejser et afgørende spørgsmål: Hvorfor er der ikke flere? Center for Voldsforebyggelse afholdt for nylig en konference på Christiansborg, hvor fokus var på de mange barrierer, voldsudsatte møder i det danske retssystem. Nina Palesa Bonde, formand for Dommerfuldmægtigforeningen, foreslog her, at der indføres måltal for politikredse om minimum antal sager om psykisk vold, der skal retsforfølges årligt. Når vi som samfund ved, at tusindvis af mennesker udsættes for psykisk vold, burde det være en selvfølge, at politiet prioriterer disse sager. En af de største udfordringer ved psykisk vold er dens skjulte og fordækte natur. Det kræver en massiv indsats at dokumentere og bevise overgrebene, og ofte bliver ansvaret for bevisbyrden skubbet over på den voldsudsatte selv. »Det er på høje tid, at vi prioriterer kampen mod den skjulte vold og sikrer, at retssystemet bliver en reel mulighed for de voldsudsatte,« skriver Ditte Bjerregaard.Fold sammenLæs mereFoto: Linda Kastrup. I Center for Voldsforebyggelse møder vi sager, hvor ofre selv skal finde hævnporno på hjemmesider eller tage billeder af hundredvis af sms’er medtilsviningersom »luder« og »beskidte møgkælling«. At skulle undersøge og dokumentere sin egen sag lægger en urimelig byrde på ofrene og skaber en ulighed i retssystemet, hvor ressourcestærke personer har en klar fordel. Dette underminerer princippet om lighed for loven. Psykisk vold bliver ofte underprioriteret i forhold til mere synlige former for vold, som fysisk vold. Der eksisterer et voldshierarki, hvor nogle former for vold anses som værre eller mere skadelige end andre. Denne prioritering er tydelig i det retssystem, der burde håndtere sagerne, og konsekvenserne er alvorlige for de mange, der lider under psykisk vold. På Lev Uden Volds konference i efteråret opfordrede dommer ved Østre Landsret Mette L. Knudsen til, at flere sager om psykisk vold bringes for retten – også de sager, hvor tiltalen alene omhandler psykisk vold. Det er afgørende, at vi som samfund ændrer vores syn på psykisk vold. Et nødvendigt skridt er at tage hensigten bag kriminaliseringen alvorligt: fysisk og psykisk vold skulle være ligestillet – men det er desværre langtfra tilfældet. Psykisk vold er ikke mindre alvorlig end andre voldsformer. Tværtimod kan konsekvenserne være mindst lige så ødelæggende. Det er på høje tid, at vi prioriterer kampen mod den skjulte vold og sikrer, at retssystemet bliver en reel mulighed for de voldsudsatte. Vi har ikke brug for flere undskyldninger – vi har brug for handling. Ditte Bjerregaard er direktør for Center for Voldsforebyggelse ",
        "metadata": {
            "source": "https://www.berlingske.dk/kommentarer/ofre-skal-selv-finde-haevnporno-paa-hjemmesider-eller-dokumentere",
            "image_url": "https://berlingske.bmcdn.dk/media/cache/resolve/image_x_large_vertical/image/186/1869065/24853536-i-center-for-voldsforebyggelse-mder-vi-sager-hv.jpg",
            "publication_time": "Onsdag d. 18. december 2024, kl. 12.43",
            "author": null,
            "related_links": [],
            "attachments": []
        }
    }
}