{
    "version": "1.0",
    "document": {
        "id": 13550,
        "title": "Professor: Truss fortsætter politisk hvor Johnson slap",
        "content": "Storbritanniens konservative har valgt en leder med en helt anden stil end Boris Johnson – men næppe en anden politisk retning. Det vurderer Edward Ashbee, professor MSO ved Copenhagen Business School og ekspert i britisk politik, efter at Liz Truss mandag er valgt som ny konservativ partileder. Dermed bliver hun også Storbritanniens næste premierminister og Boris Johnsons efterfølger. »På mange måder vil Liz Truss fortsætte Boris Johnsons politiske retning,« siger Ashbee. »Men hendes støtter tror, at hun vil kunne tilbyde en mere velorganiseret og sammenhængende ledelsesstil, fortsætter han med henvisning til de mange dårlige sager, som til sidst fældede Johnson.« Truss er næppe et navn, der vækker megen genklang blandt danskerne. Det er det faktisk heller ikke i den bredere britiske offentlighed, selv om hun er afgående udenrigsminister, påpeger Ashbee. Professoren beskriver Truss som en politikertype, der »ligesom Johnson« tilpasser sig omstændighederne. Han mener, at hendes karriere er fyldt med modsætninger. »Hun var en brexitmodstander i 2016, men nu ses hun som en mere stålfast brexitfortaler end sin konservative modkandidat Rishi Sunak,« forklarer Ashbee. »Hun har gjort meget ud af sin ydmyge baggrund i det nordlige England, men hun gik også på University of Oxford. Hun var tidligere liberaldemokrat og er nu leder af Det Konservative Parti.« »Politisk har hun været lidt her og der og alle vegne. Men så vidt vi ved, er Liz Truss blandt den fløj af de konservative, der går ind for lave skatter, færre regler og en laissez faire-tilgang.« Boris Johnson gik i juli af som leder for Det Konservative Parti. Det skete efter stort pres både internt i partiet og fra offentligheden. Og ikke mindst på grund af »partygate« – flere fester i Downing Street 10 under coronanedlukningerne. Truss overtager tirsdag posten som premierminister fra Johnson. Ifølge Ole Helmersen, som er lektor ved CBS med speciale i britiske politik, er hun en væsentlig mere »kedelig« skikkelse med færre talegaver end Johnson, men til gengæld også langt større grundighed. Det interessante bliver, hvordan hun klarer nu at skulle tale til alle briter og ikke blot De Konservative. »Når hun i morgen træder ud foran Downing Street 10 og skal tale til nationen, så står hun i en fuldstændig anden virkelighed,« siger Helmersen. »Her skal hun tale til 65 millioner briter, hvoraf mange er skeptiske over for hende. Mange er også dødtrætte af Det Konservative Parti efter en treårig periode med en Boris Johnson, som på lange stræk har smadret tilliden til partiet.« »Derudover skal hun prøve at komme med planer for de mange dybe problemer, som landet står i,« fortsætter Helmersen og peger på den tårnhøje inflation og de fortsatte udfordringer med brexit. /ritzau/ ",
        "metadata": {
            "source": "https://www.berlingske.dk/internationalt/professor-truss-fortsaetter-politisk-hvor-johnson-slap",
            "image_url": "https://berlingske.bmcdn.dk/media/cache/resolve/image_x_large/image/158/1588404/24193246-liz-truss-announced-as-next-uk.jpeg",
            "publication_time": "Mandag d. 05. september 2022, kl. 15.19",
            "author": null,
            "related_links": [],
            "attachments": []
        }
    }
}