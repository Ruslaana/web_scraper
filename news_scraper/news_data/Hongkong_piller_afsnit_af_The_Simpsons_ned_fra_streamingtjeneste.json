{
    "version": "1.0",
    "document": {
        "id": 3879,
        "title": "Hongkong piller afsnit af The Simpsons ned fra streamingtjeneste",
        "content": "Må et afsnit af den amerikanske tegnefilmsserie »The Simpsons« vises i Kina, når ordet tvangsarbejdslejr nævnes med henvisning til netop Kina? Svaret er et rungende nej. Derfor er et afsnit af serien blevet fjernet fra streamingtjenesten Disney Plus i Hongkong. Det skriver det amerikanske medie CNN. Scenen stammer fra afsnittet »One Angry Lisa« i den seneste sæson af den populære tegneserie, hvor en af hovedkaraktererne, Marge Simpson, sidder på en spinningcykel med en instruktør på skærmen foran sig. På skærmen vises en virtuel baggrund af Den Kinesiske Mur. Og under scenen siger spinninginstruktøren: »Betragt Kinas vidundere. Bitcoin-miner, tvangsarbejdslejre, hvor børn laver smartphones, og romantik.« Og det er mere, end Hongkong vil tillade sine borgere at blive eksponeret for. Det er ikke første gang, at et afsnit af tv-serien er blevet fjernet fra streamingplatformen i Hongkong. I november 2021 blev et afsnit fjernet på grund af en scene, som foregik på Den Himmelske Freds Plads i Beijing, hvor der i 1989 var store protester fra civile kinesere over det kinesiske styre. Ifølge et dokument, som blev offentliggjort i 2017, af den britiske ambassadør i Kina i 1989, Sir Alan Donald, døde mindst 10.000 mennesker, da den kinesiske regering åbnede ild mod de protesterende borgere. I afsnittet af »The Simpsons«, som foregår på pladsen, står et skilt med teksten: »On this site, in 1989, nothing happened.« I 2020 blev en national sikkerhedslov indført i Hongkong. Den forbyder oprør, løsrivelse og undergravning mod regimet i Beijing. Ifølge CNN har Disney afvist at kommentere sagen. Til mediet oplyser en talsmand for regeringen i Hongkong, at man ikke kommenterer enkelte beslutninger. Ej heller, om man har henvendt sig til Disney for at få fjernet episoden. /ritzau/ ",
        "metadata": {
            "source": "https://www.berlingske.dk/skaerm/hongkong-piller-afsnit-af-the-simpsons-ned-fra-streamingtjeneste",
            "image_url": "https://berlingske.bmcdn.dk/media/cache/resolve/image_x_large/image/164/1644046/24339559-file-photo-disneys-hongkong.jpeg",
            "publication_time": "Tirsdag d. 07. februar 2023, kl. 11.54",
            "author": null,
            "related_links": [],
            "attachments": []
        }
    }
}