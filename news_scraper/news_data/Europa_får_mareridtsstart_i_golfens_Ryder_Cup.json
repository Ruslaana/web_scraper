{
    "version": "1.0",
    "document": {
        "id": 6093,
        "title": "Europa får mareridtsstart i golfens Ryder Cup",
        "content": "Chaska. Europa fik fredag en frygtelig start på titelforsvaret i Ryder Cup i golf. På Hazeltine National Golf Club i Chaska, Minnesota, vandt værterne USA alle de fire første foursomes og fører dermed 4-0, før fredagen afsluttes med fire fourballs. Begge hold havde til den første af fredagens foursomes valgt en duo, som gik ubesejret gennem Ryder Cup i 2014 og har masser af store sejre bag sig. USA-duoen var Jordan Spieth og Patrick Reed, mens Justin Rose og Henrik Stenson slog ud for Europa. Rose og Stenson vandt henholdsvis guld og sølv ved OL, mens Jordan Spieth blev årets spiller på PGA Touren sidste år, hvor han i de fire majors hentede to førsteplads, en andenplads og en delt fjerdeplads. Patrick Reed har gang i den bedste sæson i sin karriere og har allerede hentet knap 5,7 millioner dollar i præmiepenge. I foursomes har hvert hold imidlertid kun én bold i spil, og spillerne fra holdet skiftes til at slå til bolden. Derfor er teamwork og fælles strategi en vigtig del af en god foursome. Den disciplin håndterede amerikanerne bedst, og mens den europæiske duo gik hvert eneste af de første otte huller i par, lykkedes det Spieth og Reed at lave tre birdies. Efter en europæisk reducering førte amerikanerne med to vundne huller med fem tilbage af spille. Det forspring lod amerikanerne ikke glide fra sig, og med endnu en birdie på 16. hul vandt de 3&amp;2 - hvilket vil sige, at de førte med tre vundne huller med to tilbage at spille. Også i de øvrige foursomes var USA dominerende. Phil Mickelson og Rickie Fowler hev en 1&amp;0-sejr hjem over Rory McIlroy og Andy Sullivan, som ellers førte med to huller undervejs. Jimmy Walker og Zach Johnson besejrede Sergio García og Martin Kaymer med 4&amp;2, mens Dustin Johnson og Matt Kuchar præsterede i opvisningsstil. De to vandt fjerde match med 5&amp;4 over Thomas Pieters og Lee Westwood. Senere fredag spilles fire fourballs. Der spilles igen to-mod-to, men hver spiller benytter kun sin egen bold. Når hullet afsluttes, er det den bedste score blandt de fire spillere, som vinder hullet. Det hold, som først opnår 14,5 ud af de i alt 28 point, vinder Ryder Cup. Ender dysten 14-14, beholder europæerne pokalen, fordi de er forsvarende mestre. /ritzau/",
        "metadata": {
            "source": "https://www.berlingske.dk/sport/europa-faar-mareridtsstart-i-golfens-ryder-cup",
            "image_url": "https://berlingske.bmcdn.dk/media/cache/resolve/image_x_large/image/3/39099/14934050-2016-ryder-cup---morning-fours.jpeg",
            "publication_time": "Fredag d. 30. september 2016, kl. 19.00",
            "author": null,
            "related_links": [],
            "attachments": []
        }
    }
}