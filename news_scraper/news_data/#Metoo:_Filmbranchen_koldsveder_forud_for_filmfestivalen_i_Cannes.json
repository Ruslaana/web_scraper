{
    "version": "1.0",
    "document": {
        "id": 21219,
        "title": "#Metoo: Filmbranchen koldsveder forud for filmfestivalen i Cannes",
        "content": "Den prestigefyldte filmfestival i Cannes løber af stablen i næste uge. Med røde løbere, kjole og hvidt og kindkys. Forud for den årlige festival har der imidlertid været udbredte rygter om, at der eksisterer en  hemmelig liste med over ti mænd fra filmbranchen, herunder ledende skuespillere, instruktører og producere, som skal have gjort sig skyldige i vold mod og seksuelle krænkelser af kvinder. Det skriver den franske avisLe Figaro. Navnene bliver beskrevet som »eksplosive«. De menes at være blevet sendt anonymt til Centre national du Cinéma et de l'Image animée (CNC) i Paris og andre selskaber i Frankrig, der beskæftiger sig med finansiering af film. Ifølge Le Figaro og det franske satiremagasin Le Canard enchaîné har festivalarrangørerne nu nedsat et krisestyringsteam, der under festivalen skal stå klar til at reagere på anklagerne. Samtidig skal film muligvis udgå, hvis nogle personer fra »listen« er involveret i dem. Reaktionen på #metoo-bevægelsen i Frankrig har været langsommere og mere nuanceret end i Danmark og i USA, hvor #metoo-bølgen for alvor tog fart tilbage i 2017. Den franske skuespiller Catherine Deneuve var blandt dem, der i første omgangnedtonedevigtigheden af ​​at retsforfølge mænds »krænkende opførsel« ved at forsvare deres såkaldte »ret til at plage«. Men i forrige uge vedtog den franske nationalforsamling enstemmigt at nedsætte en undersøgelseskommission, der efter flere nylige anklager skal undersøge seksuel og kønsbaseret vold i filmverdenen og andre kulturelle sektorer. Forslaget blev fremsat af skuespilleren Judith Godrèche, som har anklaget instruktørerne Benoît Jacquot og Jacques Doillon for at have begået seksuelle overgreb mod hende tilbage i 80erne, da hun var teenager. Begge har benægtet anklagerne. Den nye kommission skal undersøge »forholdene for mindreårige i de forskellige sektorer inden for film, tv, teater, mode og reklame« samt for voksne, der arbejder i disse sektorer, lyder det. Nationalforsamlingens afstemning kom, efter at den 41-årige skuespiller Isild Le Besco i en selvbiografi havde skrevet, at hun var blevet voldtaget af Benoît Jacquot, som hun indledte et forhold til, da hun var 16 år. Hun sagde efter udgivelsen, at hun ikke ville anmelde overgrebet. Judith Godrèche har derimod stævnet den 25 år ældre, prominente instruktør med en påstand om overgreb, der skal have fundet sted i forbindelse med et forhold, der blev indledt, da hun var 14 år. Hun har også formelt anklaget Jacques Doillon for at have misbrugt hende som 15-årig, da hun var med i en film, han instruerede. ",
        "metadata": {
            "source": "https://www.berlingske.dk/kultur/metoo-filmbranchen-koldsveder-forud-for-filmfestivalen-i-cannes",
            "image_url": "https://berlingske.bmcdn.dk/media/cache/resolve/image_x_large/image/179/1794366/24702210-der-er-spekulationer-om-at-en-skandale-vil-ryste.jpg",
            "publication_time": "Søndag d. 12. maj 2024, kl. 12.11",
            "author": "Sofie Amalie Elmelund",
            "related_links": [],
            "attachments": []
        }
    }
}