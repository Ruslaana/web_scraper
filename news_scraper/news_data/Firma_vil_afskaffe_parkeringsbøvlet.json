{
    "version": "1.0",
    "document": {
        "id": 15769,
        "title": "Firma vil afskaffe parkeringsbøvlet",
        "content": "De fleste bilister har prøvet at stå i kø for at trække en parkeringsbillet, så den firehjulede kan placeres, uden at man risikerer at få en »hilsen« i forruden. På sigt skal det være slut med at proppe mønter og betalingskort i en parkeringsautomat. Faktisk skal mange af automaterne afskaffes, lyder det fra Aarhus-firmaet CoolPark, der blev etableret sidste år med det formål at udvikle og producere innovativ parkeringsteknologi. - Om ikke ret mange år vil parkeringsbilletter og parkeringstilladelser i papirform være væk. Om lidt flere år vil det stort set være slut med parkeringsautomater i Danmark. Til den tid kører det på mobiltelefoner og internet. Vores horisont siger, at der går i hvert fald ti år, inden der for alvor er luget ud i parkeringsautomaterne, siger direktør Jørgen Pedersen og forklarer, hvorfor CoolPark blev etableret: - Parkering fylder mere og mere i manges liv, og ofte på en gammeldags og besværlig måde. Vi syntes ikke, at de teknologiske muligheder blev udnyttet optimalt, så vi besluttede os for at udvikle et helt nyt system fra grunden. Moderne teknologi kan gøre parkering meget lettere for alle parter, siger han. CoolPark har allerede brugt millioner på udviklingen, og det har båret frugt. Selv om firmaet forudser, at mange automater forsvinder med tiden, har de udviklet nogle, der indtil da kan lette livet for bilisterne: - Vores parkeringsautomater skiller sig væsentligt ud. Vores betjenes udelukkende via en stor touchskærm og har således ingen mekaniske knapper. Det gør den meget handicapvenlig, og handicapvenligheden kommer blandt andet til udtryk ved, at skærmbilledet ved berøring af en knap kan sænkes til kørestolshøjde. Den store skærm giver mulighed for både tekster på dansk og for eksempel engelsk, men også for detaljerede oversigtskort, informationer om for eksempel det hospital, det indkøbscenter eller den skole, som automaten står ved, siger Jørgen Pedersen. Han fortæller, at en traditionel parkeringsautomat tager 35 sekunder om at skrive en billet ud. - Vores gør det på fire sekunder. Du kan praktisk talt ikke nå at få kortet ud af automaten, inden du har billetten, siger han. CoolParks internetløsning, P-web, blev for cirka tre måneder siden taget i brug af en aarhusiansk uddannelsesinstitution med knap 2.000 faste parkanter. - Løsningen indebærer, at hverken uddannelsesinstitutionen eller eleverne skal benytte papir-parkeringstilladelser. Alt administreres online, siger Jørgen Pedersen og uddyber: - Vi forventer om kort tid at have den første hotelløsning kørende. Den betyder, at gæsterne blot kan melde sig ved receptionen og ikke skal ud for at placere en parkeringstilladelse i bilen, siger han og nævner, hvordan moderne parkeringsteknologi har lettet livet på Odense Universitetshospital. - Hospitalet har cirka 750.000 besøgende om året. Tidligere sad medarbejdere og skrev tilladelser, som folk kunne bruge, når de skulle parkere ved hospitalet. Nu kan folk - den dag, de er indkaldt - stikke sygesikringskortet i automaten og så få en gratis parkeringstilladelse. Den løsning sparer hospitalet for meget arbejde, siger Jørgen Pedersen.",
        "metadata": {
            "source": "https://www.berlingske.dk/virksomheder/firma-vil-afskaffe-parkeringsboevlet",
            "image_url": "https://berlingske.bmcdn.dk/media/cache/resolve/image_x_large/image/32/320740/5465688-pix-parkering.jpg",
            "publication_time": "Torsdag d. 09. august 2012, kl. 19.50",
            "author": null,
            "related_links": [],
            "attachments": []
        }
    }
}