{
    "version": "1.0",
    "document": {
        "id": 10073,
        "title": "Atlético Madrid henter angrebsstjerne hos konkurrent",
        "content": "Madrid. Atlético Madrid har forstærket konkurrencen på angrebspositionerne frem mod den kommende sæson. Klubben meddeler lørdag, at man har købt den franske angriber Kevin Gameiro i Sevilla, hvor han de seneste tre sæsoner har været med til at vinde Europa League. Gameiro får en fireårig kontrakt i hovedstadsklubben, betinget af at han består lørdagens lægetjek. Ifølge Reuters bliver Sevilla betalt 32 millioner euro, hvilket svarer til 238 millioner kroner, for at slippe den lynhurtige angriber. Beløbet kan alt efter præstationer stige yderligere. Han har scoret 39 mål i 92 ligakampe for Sevilla. Hertil kommer en række mål i såvel den spanske pokalturnering samt i flere europæiske turneringer. Sevilla fik allerede afløseren på plads fredag, da man lejede den argentinske angriber Luciano Vietto i netop Atlético Madrid. Før skiftet til spansk fodbold spillede Gameiro for Paris Saint-Germain, Lorient og Strasbourg i hjemlandet. /ritzau/",
        "metadata": {
            "source": "https://www.berlingske.dk/sport/atletico-madrid-henter-angrebsstjerne-hos-konkurrent",
            "image_url": "https://berlingske.bmcdn.dk/media/cache/resolve/image_x_large/image/10/107946/14190636-fc-barcelona-vs-sevilla---copa.jpeg",
            "publication_time": "Lørdag d. 30. juli 2016, kl. 12.11",
            "author": null,
            "related_links": [],
            "attachments": []
        }
    }
}