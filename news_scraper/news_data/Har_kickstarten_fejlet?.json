{
    "version": "1.0",
    "document": {
        "id": 16170,
        "title": "Har kickstarten fejlet?",
        "content": "Halvvejs inde i 2012 er det imidlertid svært at finde indikationer på, at det er lykkedes. Væksten er stadig meget lav, og ledigheden stiger fortsat. Kan man heraf konkludere, at kickstarten har fejlet og i værste fald at »pengene har været spildt«? Nogle vil mene, at det simpelthen er for tidligt at fælde en dom over kickstarten, da dens virkninger er planlagt at udfolde sig i 2012 og 2013, og vi er trods alt kun godt halvvejs inde i 2012. Men når der ingen tegn er på stigende beskæftigelse midtvejs i 2012, vil det blive utroligt svært at nå målet om en øget beskæftigelse på 9.000 personer (på årsbasis) i det kommende halvår. Yderligere skulle det være klart, at en egentlig kickstart er der ikke tale om. En kickstart er tænkt som en igangsætter af økonomisk fremgang, således at fremgangen fortsætter på en selvbærende måde, når de fremrykkede offentlige investeringer er gennemført, og det er i hvert fald ikke sket. Set ud fra den målestok er det svært at betegne kickstarten som andet end en fiasko. Selvom det ikke er lykkedes at kickstarte økonomien, kan det jo godt give mening at bruge timingen af de offentlige investeringer til at holde hånden under beskæftigelsen (som f.eks. VK-regeringen gjorde i 2009-2010 for at afbøde de værste konsekvenser af finanskrisen). Om det er lykkedes, er det sværere at vurdere for nuværende. Beskæftigelsen er ikke steget, men omvendt kunne det jo være, at beskæftigelsen havde været endnu lavere uden de fremrykkede offentlige investeringer; det ved vi basalt set ikke. Mere sandsynligt er det dog, at det, vi observerer, er det, mange økonomer har fremhævet som et problem ved at bruge de offentlige investeringer til at regulere de økonomiske konjunkturer, nemlig at det tager tid at igangsætte den slags initiativer. I så fald kan vi forvente, at kickstarten i virkeligheden kommer til at sprede sig over en længere periode end tiltænkt, formentlig helt ind i 2014 og 2015. Det er måske ikke så stort et problem, da konjunkturerne i verdensøkonomien formentlig ikke bliver fundamentalt bedre i 2014-15, end de vil være i 2012-13. Problemet med regeringens kickstart er i virkeligheden, at den er markedsført som en igangsætter af væksten, og det er simpelthen ikke muligt under de nuværende økonomiske realiteter. Der er ikke nogle umiddelbare udsigter til, at de fundamentale økonomiske forhold forbedres de næste 3-4 år, og i så fald er det lidt naivt at tro, at en fremrykning af nogle offentlige investeringer er tilstrækkeligt til at sparke den nødlidende vækst i gang.",
        "metadata": {
            "source": "https://www.berlingske.dk/kommentatorer/har-kickstarten-fejlet",
            "image_url": "https://berlingske.bmcdn.dk/media/cache/resolve/image_x_large/image/62/628771/5468055-bo.gif",
            "publication_time": "Fredag d. 10. august 2012, kl. 22.30",
            "author": null,
            "related_links": [],
            "attachments": []
        }
    }
}