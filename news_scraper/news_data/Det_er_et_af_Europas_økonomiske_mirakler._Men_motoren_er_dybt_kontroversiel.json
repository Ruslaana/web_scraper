{
    "version": "1.0",
    "document": {
        "id": 414,
        "title": "Det er et af Europas økonomiske mirakler. Men motoren er dybt kontroversiel",
        "content": "Vi hører sjældent så meget til Spanien. Når vi gør, handler det om ekstreme oversvømmelser og historiske strømafbrydelser. Eller illegale indvandrere, der vasker op på de spanske kyster. Men det er synd, for Spanien er en af Europas succeshistorier. Efter en benhård coronanedlukning har den økonomiske vækst været blandt de højeste i euroområdet. Den spanske økonomi er otte procent større end før coronatiden. Sammen med fremgang i de mindre lande i euroområdet har Spanien holdt det samlede vækstregnskab i plus. Det er de lande, der blev hårdest ramt af finans- og eurokrisen, der nu er vækstførende: Spanien, Irland, Portugal og Grækenland. Omvendt er der nulvækst eller direkte tilbagegang i de store økonomier. Der er vendt op og ned på europakortet.  Det seneste år er beskæftigelsen i Spanien steget med dobbelt så meget som i Tyskland, Frankrig og Italien – tilsammen. Siden 2019 er beskæftigelsen steget med to millioner personer eller ti procent. Det spanske væksteventyr har flere ben. Det er turismen, der er den store drivkraft. Sidste år kom der mere end 94 millioner besøgende, og i årets første måneder ligger antallet af udenlandske besøgende endnu højere end sidste år. Dermed er Spanien ikke langt fra at kunne udfordre Frankrig som verdens mest populære turistdestination. Det betyder milliarder af euro i kassen – og mange nye job. Turisme står for mere end 12 procent af den samlede spanske økonomi. Men der er også et andet vigtigt ben. Spanien har investeret massivt i vedvarende energi og har i en årrække ligget side om side med Tyskland i den hurtigste forøgelse af kapaciteten. Vind er fortsat den førende kilde, men det er især sol, der er blevet udbygget. Den 16. april i år oplevede Spanien for første gang, at al strøm i elnettet kom fra vedvarende energi. Spanien spiller også en anden vigtig rolle i den samlede europæiske energiforsyning. Det er forbindelsesled til Algeriet og Marokko, hvor der også sker store investeringer i udbygningen af kapaciteten med henblik på eksport. Det kommer gennem store kabler til Spanien, men for at resten af Europa skal få fuld gavn af de gode forhold for vind og sol sydpå, kræver det en massiv udbygning af det europæiske elnet. Her har nationale interesser ofte stået i vejen. Ikke mindst Frankrig har været forbeholden på grund af den store produktion af strøm fra kernekraftværkerne. Men dykker man ned i væksttallene, finder man også et tredje ben. Og det er straks mere problematisk. Når man ser på alle økonomiens motorer, stikker Spanien ud ved, at det er det offentlige forbrug, der har været vækstførende de senere år. Fraregnet inflation er det offentlige forbrug i dag 20 procent højere end i begyndelsen af 2019. Det er den socialistiske regering under ledelse af Pedro Sánchez, der har stået i spidsen for en forhøjelse af en række offentlige ydelser. Mindstelønnen blev forhøjet. Den hårde pensionsreform fra kriseårene i 2012 blev rullet delvist tilbage. Og antallet af offentligt ansatte er vokset kraftigt. Dertil kommer, at de offentlige investeringer har nydt godt af, at Spanien var den næststørste modtager af hjælp fra EUs genopretningsfond efter coronatiden. Der er masser af gode elementer i Spaniens investeringsprogram. Den grønne energi er ét element. Men man har også satset hårdt på digitalisering, og Spanien er et af de lande i EU, der er kommet længst i opfyldelsen afEUs digitaliseringsstrategi. Blandt bundskraberne finder man Tyskland. Men den store udvidelse af den offentlige sektor betyder, at de mange ekstra milliarder i statskassen som følge af fremgang og stigende beskæftigelse er blevet brugt. Resultatet er, at underskuddet på de offentlige finanser sidste år var på tre procent, og regeringen forventer samme underskud i år.  EU godkendte i november Spaniens program for de kommende år, selvom væksten i det offentlige forbrug også her vil være højere, end Europa-Kommissionen anbefalede. Regeringen ønsker at holde en vækst i forbruget på tre procent resten af årtiet. Til sammenligning har væksten i det danske offentlige forbrug de seneste ti år i gennemsnit ligget på lige under én procent om året. Det betyder, at staten vil fylde en stadig større del af spansk økonomi. Det betyder også, at gælden næsten ikke står til at falde, selvom den fortsat er over 100 procent af BNP. Dermed står Spanien i skærende kontrast til Grækenland, der kører med overskud på de offentlige finanser, nedbringer gælden med ekspresfart – og sender dele af budgetoverskuddet tilbage til borgerne. Det er præcis denne adfærd, professor Niels Thygesen kommenterede i efteråret i forbindelse med fremlæggelsen af sin sidste rapport som formand for EUs finanspolitiske råd. Thygesen talte om»løsagtighed« i finanspolitikken: »Der har været høj beskæftigelse og moderat vækst, men det er ikke lykkedes at nedbringe gælden. Og det er ildevarslende, fordi det viser, hvor lidt de europæiske regeringer har styr på de offentlige finanser.« Det skaber problemer på den længere bane med den finanspolitiske holdbarhed og øger risikoen for, at et økonomisk tilbageslag vil kræve store nedskæringer – igen. I Spanien skal det også ses i forhold til den helt store udfordring. Spanierne er en uddøende race. Under Francos diktatur havde Spanien nogle af de højeste fødselsrater i den vestlige verden. Men med overgang til demokratiet kollapsede fertiliteten, og sådan har det været lige siden. I 2023 stod hver spansk kvinde til at føde 1,13 børn. Det er det laveste nogensinde målt i Spanien. Samtidig betyder de tidligere høje fødselsrater, at millioner står foran at skulle på pension. De næste 20 år vil 14 millioner spaniere gå på pension. Det er derfor, tilbagerulning af pensionsreformer er så ekstra følsomt i Spanien, og regeringen har været nødsaget til at stramme adgangen til tidligere tilbagetrækning. De kommende år vil øgede udgifter til en aldrende befolkning presse de offentlige finanser yderligere. Dermed kommer vi til det, der er kernen i den spanske vækstrejse. Den hviler påmassiv indvandring. Over ni millioner af Spaniens 48 millioner indbyggere er nu indvandrere, og tilflyttet arbejdskraft har de seneste par år stået for næsten halvdelen af stigningen i beskæftigelsen. Det skaber i sig selv mere efterspørgsel, fordi der er flere hænder at mætte.  Det er på tværs af økonomien, men ikke mindst landbrug, byggeri og turisme, der er bygget på udenlandsk arbejdskraft. Det er især dette, der har givet næring til det højrenationale VOX-parti. Men uden indvandring ville Spanien ikke have råd til at finansiere sin velfærdsstat – og slet ikke den udbygning, der har været. Det er lidt den samme diskussion, som vi også har herhjemme, hvor den udenlandske beskæftigelse spiller en afgørende rolle i de løbende opjusteringer af det finanspolitiske råderum. Det skal også ses i sammenhæng med, at de få unge spaniere, der er, i stigende grad vælger en længere uddannelse. Det er godt for økonomiens potentiale, selvom mange også vælger at bruge deres uddannelse i resten af Europa, hvor der er bedre beskæftigelsesmuligheder og højere lønninger. Men det giver gabende store huller. Nabolandet Marokko fører an, og sidste år passerede antallet afmarokkanere i Spanienén million. Men den dominerende gruppe er fra de gamle spanske kolonier i Syd- og Mellemamerika, der har særlig lempelig adgang til ophold og statsborgerskab på grund af kolonifortiden. Det er de mange økonomiske kriser i Sydamerika, der har fungeret som katalysator, og dermed er situationen modsat den, der var under finanskrisen, hvor mange unge spaniere tog til resten af Europa for at finde arbejde. På bare tre år er der kommet næsten 400.000 fra Colombia og 200.000 fra Venezuela. Over halvdelen af alle udlændinge i Spanien er fra Sydamerika – også når man tæller solhungrende nordeuropæiske tilflyttere med. Fordelen med indvandringen fra Sydamerika er åbenlys. Det er spansktalende katolikker. Men den er stadig kontroversiel. Den kraftige indvandring har mangedoblet et problem, som også de andre Middelhavslande er ramt af. Der er en massiv mangel på boliger, hvilket presser huslejer og boligpriser i vejret.  Det rammer ikke mindst de unge. Her bidrager turismen også, for en stor del af de øgede antal overnatninger anvender korttidsudlejning som Airbnb og tager dermed fra den tilgængelige boligmasse. Investeringerne i hotelbyggeri er ikke fulgt med turistfesten op. Det har ført til store protester, og blandt andet Barcelona har lagt begrænsninger på privat udlejning. Problemet er også blevet forstærket af, at kollapset på boligmarkedet under krisen fortsat er dybt rodfæstet. Selvom der har været en lille stigning, ikke mindst i offentligt boligbyggeri, ligger boliginvesteringer 70 procent lavere end i rekordåret 2006. De flotte vækstrater dækker også over et kæmpe problem, der udgør en trussel mod den langsigtede holdbarhed. Den økonomiske fremgang er primært sket i de sektorer, der har lavest produktivitet. Der har været nulvækst i den samlede produktivitet det seneste årti. Dermed ligger Spanien i samme båd som Tyskland, men niveauet i Spanien er ligesom i de øvrige middelhavslande lavere end i Nordeuropa. Det er derfor, lønniveauet også er lavere, og uden vækst i produktiviteten kommer der ikke øget velstand. Det rammer igen de unge mest. Og behovet for arbejdskraft vil være så meget desto større. Det paradoksale er, at den andel af den spanske befolkning, der er i beskæftigelse, fortsat er ret lav. Den strukturelle ledighed er blandt de højeste i EU. Den Internationale Valutafond (IMF) peger isin seneste analysepå behovet for at aktivere en større del af den spanske befolkning. Det vil være upopulært – men vil også reducere behovet for udenlandsk arbejdskraft. Det, Spanien har allermest brug for, er, at perioden med høj vækst bliver brugt på en aggressiv konsolidering af de offentlige finanser. Dernæst reformer, der kan forøge produktiviteten og understøtte innovation og iværksætteri. Det er et af Europas notorisk store problemer, som Europa-Kommissionen forsøger at sætte på dagsordenen, men succesen vil afhænge af de enkelte landes tiltag.  Desværre går regeringens seneste slagnummer i den modsatte retning. Arbejdstiden står til at blive reduceret fra 40 til 37,5 timer. For danskere, der fortsat føler sig røvrendt over afskaffelsen af store bededag, kan det lyde voldsomt. Og lavere arbejdstid vil give muligheder for en bedre balance mellem arbejde og fritid. Men for økonomien betyder det endnu mere mangel på arbejdskraft, hvis ikke det samtidig giver anledning til en højere vækst i produktiviteten. Og det forøger omkostningerne for erhvervslivet. Spaniens fortsatte vækstrejse afhænger af, at regeringen ikke gemmer sig bag de pæne tal for fremgangen og mindre røde offentlige finanser end i andre eurolande. For det var præcis det samme, man gjorde i årene før finanskrisen. Dengang var det en boligboble, der endte med at punktere økonomien. Nu er risikoen, at der ikke er råd til at indfri de mange velfærdsløfter, regeringen har givet. Og så kræver den spanske vækstmodel millioner af indvandrere til at fylde hullerne. Det truer samfundets sammenhængskraft. Ulrik Harald Bie er Berlingskes økonomiske redaktør",
        "metadata": {
            "source": "https://www.berlingske.dk/oekonomi/det-er-et-af-europas-oekonomiske-mirakler-men-motoren-er-dybt",
            "image_url": "https://berlingske.bmcdn.dk/media/cache/resolve/image_x_large_vertical/image/192/1921994/24952005-spaniens-premierminister-pedro-snchez-har-stet.jpg",
            "publication_time": "Lørdag d. 17. maj 2025, kl. 13.02",
            "author": "Ulrik Harald Bie",
            "related_links": [],
            "attachments": []
        }
    }
}