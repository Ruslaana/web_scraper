{
    "version": "1.0",
    "document": {
        "id": 9066,
        "title": "»De levende er ovenpå, de døde er nedenunder, og midt i mellem befinder vi os«",
        "content": "BARCELONA: Der var ikke megen trøst at hente, da Guiseppe Pignatone torsdag orienterede det italienske parlaments antimafia-kommission. Ifølge chefanklageren i Rom, der står i spidsen for de seneste ugers operation mod den såkaldte mafia capitale, udgør de foreløbige afsløringer af et kriminelt netværk med politiske forgreninger på højt niveau nemlig blot »toppen af isbjerget«.  »Dette er det første skridt og vil i løbet af kort tid blive fulgt af andre, både med direkte forbindelse til denne store operation og som resultat af parallelle efterforskninger,« bebudede Pignatone, der allerede har anholdt 39 personer og sigtet endnu flere i sagen – heriblandt Giovanni Alemanno, der fra 2008 til 2013 var borgmester i Rom valgt for Silvio Berlusconis nu nedlagte parti, Il Popolo della Libertà. Men ikke nok med det. Chefanklageren fastslog også, at mafia capitale er 100 pct. made in Rome, og at den, bortset fra lejlighedsvist samarbejde, fungerer totalt uafhængigt af de traditionelle organisationer i Napoli, Calabrien og på Sicilien. Mafiaen er hidtil blevet betragtet som et i alt væsentligt syditaliensk fænomen. De kriminelle broderskaber er, med deres pseudoreligiøse indvielsesritualer, udtryk for en problematisk folkekarakter, mener nogle, mens andre ser dem som et resultat af de socioøkonomiske strukturer i den underudviklede sydlige del af landet. Pignatones efterforskning viser, at norditalienerne sagtens kan være med. Men også, at hovedstadens mafia fungerer på andre og mere sofistikerede præmisser. »Den afspejler i en vis forstand det romerske samfund og må derfor nødvendigvis fungere i samspil med det politiske liv,« forklarede chefanklageren i parlamentet.  Denne »politisering« kommer bl.a. til udtryk ved, at organisationen så at sige er blevet regeret hen over midten. Lederen Massimo Carminati – også kendt som »Den Blinde« efter at have mistet et øje under en skudveksling med politiet – var i 1970erne medlem af den neofascistiske terrorgruppe Nuclei Armati Rivoluzionari, mens hans højre – eller måske nærmere venstre – hånd, Salvatore Buzzi, tilhører den modsatte ende af det politiske spektrum. Det forhindrede på ingen måde de to nu fængslede mænd i at lave forretninger sammen. Tværtimod gjorde den ideologiske spændvidde blot kontaktfladen så meget desto større, når politikere med bestikkelse eller trusler skulle overtales til at overlade kommunale enterpriser på alt fra affaldsindsamling til drift af flygtningecentre til deres netværk af kooperativer. Med katastrofale konsekvenser for serviceniveauet men et afkast så stort, at det ifølge Buzzi var mere lønsomt end narkohandel. I den kulturinteresserede Carminatis selvforståelse spillede hans organisation samtidig en vigtig rolle som mægler. En mission udført i et samfundsmæssigt limbo, som han med inspiration fra J.R.R. Tolkiens eventyrunivers betegnede som Il Mondo di Mezzo eller, på dansk, Midgård. »De levende er ovenpå, de døde er nedenunder, og midt i mellem befinder vi os,« siger mafiabossen i en aflyttet samtale til en af sine håndlangere og tilføjer: »Dette er Midgård, stedet hvor alle kan mødes. F.eks. når nogle af dem ovenpå skal have nogle af dem nedenunder til at gøre noget, som ingen andre kan. Det er her, det hele blandes sammen.«  Omfanget af mafia capitales lyssky op­gaveformidling vil formentlig vise sig i løbet af de kommende uger. Men allerede nu står det klart, at politikere fra samtlige partier med undtagelse af protestbevægelsen Movimento 5 Stelle har været indblandet i ulovlighederne. Og ifølge avisen Il Fatto Quotidiano rækker organisationens indflydelsessfære langt videre end det kommunale niveau, som foreløbig har været i søgelyset. Bl.a. skal Salvatore Buzzi have deltaget i en fundraising-middag for selveste Matteo Renzi. Den socialdemokratiske premierminister har reageret på mistankerne med lynvedtagelsen af en lov, der øger straframmen og forlænger forældelsesfristen for korruptionsforbrydelser.  »De korrupte kommer til at betale. Indtil den sidste cent og indtil den sidste dag,« lovede han forleden på Twitter. Det vil vise sig.",
        "metadata": {
            "source": "https://www.berlingske.dk/internationalt/de-levende-er-ovenpaa-de-doede-er-nedenunder-og-midt-i-mellem-befinder-vi-os",
            "image_url": "https://berlingske.bmcdn.dk/media/cache/resolve/image_x_large/image/8/87567/8038254-14udlitaly-rome-election-majpg.jpeg",
            "publication_time": "Lørdag d. 13. december 2014, kl. 20.00",
            "author": null,
            "related_links": [],
            "attachments": []
        }
    }
}