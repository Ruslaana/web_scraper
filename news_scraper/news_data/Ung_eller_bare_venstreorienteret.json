{
    "version": "1.0",
    "document": {
        "id": 17884,
        "title": "Ung eller bare venstreorienteret",
        "content": "Et faktum er det, at i andre lande når politikerne først deres toppositioner i den alder, da danske politikere går på pension. Thorning-regeringens teenage-ministre har praktiseret politik ved at dele folk op i grupper og støde nogen fra sig. Den nu afgåede skatteminister fastslog, at regeringen var til for dem i kedeldragter, men ikke for advokater, læger og lignende uønskede. Sundhedsminister Astrid Krag har, som Berlingske Business-redaktør Claus Skovhus pegede på i søndags, erklæret en hel sektor, finanssektoren, krig, og miljøminister Ida Auken skrev i lørdags i Jyllands-Posten med en arrogant magtfuldkommenhed, som man nok skal være meget uerfaren og hedde Auken for at udtrykke, at hun kun vil have med brancheorganisationen »Bæredygtigt Landbrug« at gøre, hvis den tager afstand fra sin egen formand. Om denne tilbøjelighed til at tage afstand, til at dele op i ønskede og uønskede, gode og onde er specielt ung, kan vel diskuteres. Derimod er det helt sikkert, at den først og fremmest dyrkes af venstrefløjen.",
        "metadata": {
            "source": "https://www.berlingske.dk/groft-sagt/ung-eller-bare-venstreorienteret",
            "image_url": "https://berlingske.bmcdn.dk/media/cache/resolve/image_x_large/image/57/578448/5607063-hansen.jpg",
            "publication_time": "Mandag d. 22. oktober 2012, kl. 22.30",
            "author": null,
            "related_links": [],
            "attachments": []
        }
    }
}