{
    "version": "1.0",
    "document": {
        "id": 18068,
        "title": "Vi, de uværdige",
        "content": "Kan vi snakke os til en bedre verden? Er gode intentioner, et positivt ’mindset’ og et venligt klap på skulderen tilstrækkeligt, hvis vi ønsker en mere vellykket integration i Danmark? Svaret herpå fik vi for nylig, da hovedstadens integrationsborgmester, Anna Mee Allerslev, med sin kronik (19/7) her i avisen lagde sig lige i slipstrømmen på det nye Radikale projekt: oplysning til borgerne om de rette værdier. Allerslevs kronik affødte to reaktioner i undertegnede: den første reaktion var direkte målløshed; den anden reaktion, der fulgte, var en indignation så kraftig, at mine tindinger dunkede som jungletrommer. Det er nemmest at forklare årsagen til indignationen, men lad os alligevel starte med årsagen til målløsheden. For nogle uger siden kunne man læse om to forskere, der argumenterede for, at negative tanker sandsynligvis ville lede til et bedre liv for den enkelte (Weekendavisen 27.07.). Det lyder dystert og en kende paradoksalt: vi skal se sort på tilværelsen, hvis vi ønsker at se hvidt. Det er det nu ikke - dystert, altså. Hvad det derimod er et udtryk for, er, at vi skal søge balance i tingene, ikke være naive og ikke stole blindt på, at verden nok skal indrette sig efter vores formeninger - blot vi taler og tænker på den rigtige måde. For de to forskere var hensigten kritisk at imødegå de sidste årtiers jubelbølge af managementfilosofi, der manisk har forsøgt at tvinge os væk fra virkeligheden - den kunne jo være grim, uhåndterlig og sågar gøre modstand. Hvis du taler om virkeligheden på en anden måde, kun ser det positive og undertrykker det negative, så ender du der, hvor paradisets porte vil vise sine konturer. Det slidte mantra »perception is reality«, transformeres til »perception becomes reality«, en metode, der teoretisk understøttes af vulgær diskursteori. Snak dig til virkeligheden. Tal problemerne væk. Det lyder jo herligt og nemt, men desværre er det både hamrende naivt og tillige forkert - vel netop fordi, det er naivt. Det, Anna Mee Allerslev enten ikke kan eller vil indse, er, at institutioner spiller en altafgørende rolle for, hvordan vi opfatter hinanden, tænker om hinanden og på hvilket plan vi vil hinanden. Hvis man kan få sig selv til at erkende dette, bliver næste skridt så at turde være politisk ukorrekt og insistere på, at institutioner har forskelligt indhold, virker forskelligt og dermed enten kan være produktive eller kontra-produktive i forhold til de mål, vi ønsker samfundet skal nærme sig. Et eksempel, hvor både islam og kristendom inddrages, kan illustrere tankegangen: Kristendommen er en institution i Danmark. Det er ikke alle, der bekender sig til kristendommen (vi har velsagtens flere nominelle end konfessionelle kristne i Danmark), men for mange danskere skaber den alligevel, som så mange andre institutioner, noget værdifuldt - ja, man tør næsten ikke skrive det: sammenhængskraft. Men det vigtige i denne sammenhæng er ikke så meget de bånd, kristendommen skaber - islam skaber jo ligeledes sammenhængskraft - men mere den afgørende forskel, der eksisterer i indholdet mellem institutionerne kristendom/islam. Som institution har kristendommen i Danmark udviklet sig til at være inkluderende, fordomsfri, tolerant og anti-autoritær. Det er selvfølgelig altid muligt at finde eksempler på det modsatte, men her tænkes der i hegemonier og ikke i enkelttilfælde. Nogle mener, at årsagen hertil skal findes i sekulariseringen, hvorefter kristendommen har været tvunget til at modernisere sig selv for at bibeholde sin relevans, mens andre mener, det er en direkte følge af den lutherske reformation. Det ville være synd at påstå, at islam som institution har undergået samme reform-proces: islam opfattes som relativt ekskluderende, fordomsfuld, ikke som specielt tolerant og slet ikke som værende anti-autoritær. Oversat til klartekst: islam er reaktionær og præ-moderne. Betyder det, at muslimer, alle til hobe, er reaktionære og præ-moderne? Naturligvis ikke. Betyder det, at muslimer per definition ikke kan integreres i det danske samfund? Slet ikke. Betyder det, at vi kan tale om hinanden som vi vil uden konsekvenser? På ingen måde - jeg benægter ikke, at ord kan skabe andet og mere end bare ord, men hævder blot, at positiv tænkning ikke kan bruges som tryllestav. Hvad betyder det så? Jo, det betyder ganske enkelt, at forklaringen på, hvorfor det har været svært at integrere muslimer i Danmark, Frankrig, Tyskland, Holland og Sverige (hvor diskursen ellers har fulgt de allerslevske paroler til punkt og prikke) skal findes i det faktum, at islam (tillæg hertil vilkårligt kvantum af muslimsk kultur, for dem, der mener, at islam og muslimsk kultur ikke er sammenfaldende størrelser) på mange niveauer er ualmindelig svær at få fortalt ind i en dansk og vesterlandsk virkelighed - så det giver mening. Institutionerne gør simpelthen modstand, og det er ikke en omstændighed, vi kan tale eller ønske os bort fra. Vi kan fortrænge den, som Allerslev i sin kronik gerne ser, men problemet vedbliver og vil vende tilbage med fornyet styrke, hvis vi igen, som i 90erne, hvor Jelved-muzakken var allestedsnærværende, stikker hovedet i busken. Gør vi det, som Allerslev ønsker, vil det være et overgreb - ikke alene på Danmark som nation - men i lige så høj grad på muslimerne, idet integration fremover i så fald vil blive reduceret til en aftapning af dårlig diskursteori, hvor ord og sætninger som »mangfoldighed«, »positiv ressource« og »tolerance« skal gentages indtil de mister ethvert meningsindhold. Fordi man nægter at se virkeligheden i øjnene, må integrationen af samme grund stå ret, i venteposition, til realismen indfinder sig på ny. Det er beskæmmende, og tæt på at være kynisk - hvilket bringer os fluks over til min indignation. Hvorfor blev jeg så provokeret af Allerslevs kronik? Jo, det skyldes ganske enkelt, at Allerslev ikke taler til mig eller størstedelen af den danske befolkning som om vi var ligeværdige diskussionspartnere. Nej, hun taler til mig som om, jeg skulle lide af en moralsk brist eller var udstyret med en særlig afart af menneskelig afstumpethed, fordi jeg har støttet de sidste ti års udlændingepolitik. Det er derfor hendes kronik har form af et programskrift, og derfor den er så underligt uargumenteret. Det er ikke længere et spørgsmål om, at du har ret i dette, mens jeg har ret i noget andet, ikke et spørgsmål om at diskutere tingenes substans - nej, det er et spørgsmål om, at man er et dårligt menneske med en anløben moral. Man får at vide, man har deltaget i et »uværdigt« projekt - noget, der hurtigt bringer associationerne hen på den ’nyrupske udsondrings-strategi’ - »stuerene, det bliver I aldrig«. Umiddelbart synes der at være mindst to ting, man kunne blive pikeret over i denne sammenhæng: (1) Allerslev slipper for at tage stilling til sin modstanders argumenter, da fokus skifter fra rationel diskussion til moral; (2) endnu værre og samhørende med første punkt: med en sådan diskussionsteknik reducerer Allerslev en betragtelig del af den danske befolkning til at være ofre for en ondsindet diskurs. Ofre skal naturligvis opdrages og skoles til den rette tankegang. Vi skal ’værdi-bearbejdes’. Derfor blev jeg provokeret: jeg skal ikke værdibearbejdes af nogen, jeg vil have lov at tænke selv, vil have lov til at være politisk ukorrekt, hvis jeg mener, det er det, der er løsningen på problemerne. Og frem for alt, Anna Mee Allerslev, så vil jeg insistere på at blive betragtet som en ligeværdig og rationel diskussionspartner, der ikke skal udskammes af folk, som mener at besidde en særligt privilegeret moralsk position, hvorfra de bilder sig ind at kunne bedømme retskafne menneskers politiske ståsted som værdigt eller uværdigt. Jeg synes, du er naiv, Allerslev, jeg synes du tager fejl, at du moraliserer og er smækfyldt med fordomme. Jeg tror også, uden dog at kende dig, at du er et godt menneske, at du mener tingene godt, og at du faktisk vil et bedre samfund. Kan vi ikke lade den holdning gå begge veje?",
        "metadata": {
            "source": "https://www.berlingske.dk/kronikker/vi-de-uvaerdige",
            "image_url": "https://berlingske.bmcdn.dk/media/cache/resolve/image_x_large/image/62/620809/5541164-kro-billed-040912.jpg",
            "publication_time": "Mandag d. 03. september 2012, kl. 22.30",
            "author": null,
            "related_links": [],
            "attachments": []
        }
    }
}