{
    "version": "1.0",
    "document": {
        "id": 20014,
        "title": "Han vidste han ville dø i et flystyrt",
        "content": "SANTA FE: Ted Stevens blev ofte kaldt »Mr. Alaska«. Han var en brysk og barsk lille herre, der havde i indædthed, hvad han savnede i empati, og flere af hans venner fortalte i går til amerikanske medier, at han også havde en forudanelse om, hvordan det hele ville ende: I en lille dåse af et fly. Sådan gik det i mandags, og sådan levede og døde han som »Mr. Alaska«. For Alaska er USAs største stat, men også staten med det mest primitive vejnet. Man kan ikke køre fra det øvrige USA til statens hovedstad Juneau, og alle steder bliver asfaltveje hurtigt til grus og jord og uafskærmede bjergstier, og derfor er de små propelfly en nødvendighed og en naturlighed, og derfor er flystyrt også næsten en naturlighed. Mellem 1990 og 2008 styrtede 1.566 små fly ned i USA, og en tredjedel af ulykkerne fandt sted i Alaska. Tallet omfatter kun kommercielle fly og ville have været endnu større, hvis privatfly var medtaget. 86-årig lobbyist Ted Stevens repræsenterede i en menneskealder Alaska i Senatet, og han blev udnævnt til »Århundredets alaskaborger«, og lufthavnen i den største by, Anchorage, er ironisk nok opkaldt efter ham. Efter en korruptionsskandale tabte han i 2008 sin plads i Senatet, men selv som 86-årig arbejdede han som lobbyist i Washington og var ifølge flere medier sit gamle knarvorne jeg. Han var i weekenden sammen med venner, politikere og lobbyister i en hytte ude i det alaskanske vildnis - 800 kilometer vest for Anchorage - og mandag ville han og otte andre flyve ud til en endnu mere øde beliggende fiskelejr, men flyet nåede aldrig frem til lejren, og en overflyvning afslørede hurtigt, hvad der var sket. Stevens fly var styrtet ind i en bjergside. En læge, en sygeplejerske og to sygehjælpere kunne først tirsdag flyves til stedet, og deres pilot gav i går den første øjenvidneberetning - og de første grusomme detaljer fra begivenhederne. De kom ud til et fly, som havde skrabet en 100 meter lang kløft ind i bjerget og havde fået revet sin forende af. Piloten sad død i sit sæde, men i sædet ved siden af sad en overlevende fastklemt og fastspændt. Hans ansigt var blødende, og hans ben brækkede. Hele vraget og vragområdet lugtede af flybrændstof. Ud over Stevens og piloten var tre andre døde - en chef for et telefonselskab og hendes 16-årige datter og en lobbyist. Lobbyistens 13-årige søn overlevede flystyrtet, og han havde dermed tilbragt natten på bjergsiden sammen med liget af sin far. Den tidligere chef for NASA og nuværende chef for Airbus i USA, Sean O'Keefe, og hans søn overlevede, og det samme gjorde en af Stevens' tidligere medarbejdere. Nødpiloten, Tim Tucker, havde en idé om, hvorfor de fire overlevede, og forklaringen var waders, som holder varmen inde og kulden og fugten ude. Fire undgik chok »Dermed gik de formentlig ikke i chok i løbet af natten,« sagde han på pressemødet. De døde og overlevende blev tirsdag fløjet ud fra ulykkesstedet, men på grund af regn og lavthængende tåge har flymyndighederne endnu ikke været i stand til at få efterforskerne frem til stedet. Flystyrtet var ikke Ted Stevens' første. I 1978 var han ombord på en tomotorers Learjet, som styrtede ned i Alaska, og hans daværende kone omkom ved styrtet. Men akkurat som under Anden Verdenskrig, hvor han fløj transportfly i Kina og Burma, fløj han videre - også selv om han ifølge Washing-ton Post »somme tider fortalte venner om, at han havde en forudanelse om, at han ville dø i et af de små blikfly, der krydser Alaskas vildnis«. Sådan levede han, og sådan døde han.",
        "metadata": {
            "source": "https://www.berlingske.dk/internationalt/han-vidste-han-ville-doe-i-et-flystyrt",
            "image_url": "https://berlingske.bmcdn.dk/media/cache/resolve/image_x_large/image/84/843473/2927144-alaska.jpg",
            "publication_time": "Torsdag d. 12. august 2010, kl. 06.20",
            "author": null,
            "related_links": [],
            "attachments": []
        }
    }
}