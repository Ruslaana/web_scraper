{
    "version": "1.0",
    "document": {
        "id": 8196,
        "title": "Mette Frederiksens store tema i åbningstalen får hård medfart: »Det er letkøbt«",
        "content": "Det var på den helt store klinge, at statsminister Mette Frederiksen sparkede den politiske sæson i gang med sin åbningstale ved Folketingets åbning tirsdag. Talen blev indledt med et uddrag af Henrik Pontoppidans »Naadsensbrød« om Fattig-Stine, der ender på fattiggården mod sin vilje. »Det er en hjerteskærende scene, og det er uværdigt,« lød det fra Mette Frederiksen. Det helt store tema i talen blev samfundets udsatte. »De allermest udsatte i Danmark er få, men alligevel er I for mange«, lød det. Mette Frederiksen understregede, at for de her få mennesker vil regeringen sætte ret foran pligt. Mere konkret vil regeringen sørge for, at der kommer flere stofindtagelsesrum, hvor misbrugere lovligt og under kontrollerede forhold, under opsyn af sundhedsfagligt personale, kan indtage stoffer for at tøjle deres misbrug. Statsministeren gjorde det klart, at der skulle sættes penge af, så der kan oprettes nye stofindtagelsesrum i flere danske byer, end der er nu. På nuværende tidspunkt er der to i København og et i både Aarhus, Odense og Vejle. Socialordfører for De Konservative Birgitte Bergman mener slet ikke, at Mette Frederiksens udmelding er konkret nok.Fold sammenLæs mereFoto: Arkivfoto: Mathias Eis. Derudover åbnede Mette Frederiksen for, at nogle af de allermest udsatte borgere muligvis skal have lov at afsone fængselsstraf et andet sted end i det almindelige fængsel. Det var med den begrundelse, at bander og seriekriminelle kan udnytte de allermest udsatte i landets fængsler, lød det. Budskabet skaber glæde hos flere organisationer, der arbejder med området til hverdag og driver flere stofindtagelsesrum. Det har dog ladet vente på sig, må man forstå. »Det her kommer for sent. Stofindtagelsesrum kan være forskellen mellem liv og død for de her mennesker. Men det kommer, og det er sådan set det, der er det afgørende,« siger chef for Kirkens Korshær Jeanette Bauer. Samme budskab kommer fra direktør i Mændenes Hjem Eva Secher Mathiasen. »Når man handler på noget, der virkelig trænger, kan man altid sige, at det kommer for sent. Men jeg tror hellere, at jeg vil have det perspektiv, at det kommer tiltrængt,« siger hun. De Konservative er ikke umiddelbart begejstret for Mette Frederiksens udmelding. »Det er letkøbt af statsministeren, når hun siger, at vi bare skal hjælpe dem, som allerede er på samfundets bund. Altså selvfølgelig skal vi det,« siger Birgitte Bergmann, socialordfører for Konservative. Hun slår fast, at hun mangler en klar strategi for Mette Frederiksen om, hvordan man forebygger, at borgere kommer ud i et misbrug. Anledningen for at tale om socialt udsatte er SVM-Regeringens nye værdighedsreform. En reform, der handler om de omkring 10.000 mest socialt udsatte i Danmark – nemlig hjemløse, misbrugere og mennesker med psykiatriske lidelser på bunden af samfundet. Men for De Konservative er de takter, Mette Frederiksen præsenterede tirsdag ikke nok. »Hvad med de unge mennesker, som hver dag ryger ud i stofmisbrug, fordi man ikke gør nok? Der mangler planer og strategier for forebyggelse i det, vi har hørt fra regeringen,« siger Birgitte Bergman. Den konservative socialordfører henviser til, at der erflere og flere indikationerpå, at misbrug af opioider er blevet en mere synlig del af narkomarkedet. Berlingske har tidligere beskrevet,at antallet af dødsfald på grund af formodet forgiftning med opioider de senere år har ligget mellem 124 og 134 om året – og udgør dermed omkring halvdelen af det samlede antal narkorelaterede dødsfald i Danmark. »Her er vi i De Konservative kommet med et udspil og sagt, at det her skal straffes hårdere. Der skal være dobbeltstraf på salg af opioider, hvis det står til os, fordi det er et stof, mange unge mennesker tager,« siger hun. Socialordfører for Socialdemokratiet Camilla Fabricius giver ikke meget for kritikken. Socialordfører for Socialdemokratiet Camilla Fabricius mener, at det er visionært, at Mette Frederiksen benytter åbningstalen til at tale om samfundets mest udsatte.Fold sammenLæs mereFoto: Arkivfoto: Asger Ladefoged. »At bruge en åbningstale på de allermest udsatte er visionært. Talen koncentrerede sig om de udsatte borgere, vi har på gaden, og hvad vi skal gøre for dem,« siger Camilla Fabricius. Bør Mette Frederiksen ikke give nogle bud på, hvordan man forebygger, at borgere kommer ind i et stofmisbrug? »Hvordan vi griber den problemstilling an, har vi lavet indsatser om. Blandt andet ved at skaffe flere penge til psykiatrien og ved at kigge på udsatte børn,« siger Camilla Fabricius og fortsætter: »Men det er rigtigt, at vi bliver nødt til at kigge på opioid-dagsordenen. Vi er nødt til generelt at se på, hvad udsatte børn og unge har brug for.« Chefen for Kirkens Korshær, Jeanette Bauer, er især positivt indstillet for Mette Frederiksens budskab om, at der skal stofindtagelsesrum i flere af Danmarks større byer. »Byer som Aalborg og Esbjerg har et stofmiljø, hvor man desværre indtager stoffer under meget uværdige forhold, fordi der ikke er indtagelsesrum til det. Når regeringen vil rette op på det, er det et kæmpe skridt fremad,« siger Jeanette Bauer og tilføjer, at hun glæder sig til, at der kommer noget mere konkret politik på området. Det samme gælder hos Mændenes Hjem. »Jeg glæder mig til at se noget mere konkret. Men jeg synes, det er et vigtigt skridt, at man har besluttet sig for, at der skal ske noget på det her område,« siger direktør hos Mændenes Hjem Eva Secher Mathiasen. ",
        "metadata": {
            "source": "https://www.berlingske.dk/politik/mette-frederiksens-store-tema-i-aabningstalen-faar-haard-medfart-det-er",
            "image_url": null,
            "publication_time": "Onsdag d. 02. oktober 2024, kl. 08.31",
            "author": "William Alkærsig Springer",
            "related_links": [],
            "attachments": []
        }
    }
}