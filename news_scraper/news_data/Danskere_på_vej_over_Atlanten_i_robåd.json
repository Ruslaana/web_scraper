{
    "version": "1.0",
    "document": {
        "id": 20442,
        "title": "Danskere på vej over Atlanten i robåd",
        "content": "For 56 dage siden begyndte et roeventyr tværs over Atlanten for to danskere. Brian Heron, fra Skovshoved Roklub, og Ole Elmer, til dagligt bosat i Canada, deltager i løbet Atlantic Rowing Race 2009 og roede mandag d. 4. januar kl. 13:30 lokal tid fra La Gomera ved de Kanariske Øer mod Antigua i Caribien. 5000 km skal tilbagelæggespå mellem 60 og 100 dage - afhængig af vind og vejr. Hele eventyret startede i april sidste år, hvor 38-årige Brian Heron startede i Skovshoved Roklub. Hans mål var at blive klar til Atlantic Rowing Race 2009, som skulle have startet 6. december, men pga. usikre vejrforhold blev udskudt til 4. januar. Der er blevet trænet intensivt i roklubben for at få Brian Heron klar til turen. - Vi har været i gang tre til fem gange om ugen og haft nogle lange ture. På de få måneder, han var i klubben, nåede han at ro 1300 km på Øresund, hvilket er ganske meget. Vi har været ude og ro med ham mellem 20 og 50 km om dagen, siger Kate Skavin, aktivitetschef i Skovshoved Roklub og fortæller, at der også er blevet trænet intensiv med løb, cykling og mentaltræning forud for turen. Brian Heron har sin ven, Ole Elmer med på båden. Ole Elmer er 62 år og bor til dagligt i Vancouver, Canada. Han har roet på almindeligt motionistplan i Canada. Det vil altså være en overdrivelse at kalde de to danskere for erfarne roere. - Det her er helt almindelige motionister, der prøver at sejle over Atlanten. Det er meget flot, at de kaster sig ud i det, siger Kate Skavin. Hun er ofte i kontakt med Brian Heron, der fortæller, at de to er ved godt humør på båden. - Jeg talte med Brian i sidste uge. Der var de ved rimelig godt humør, men de døjer lidt med dårlige knæ begge to, da de jo ikke kan gå meget rundt. Samtidig er deres fingre begyndt at sove, da de jo sidder med bøjede fingre det ene døgn efter det andet, siger Kate Skavin. Robåden er 7,5 meter lang og 1,5 meter bred. De to roere kan gå lidt rundt på båden og svømme lidt i det varme Atlanterhav, men det meste af tiden tilbringes siddende. Brian Heron og Ole Elmer ror på skift i to timer og hviler i to timer, så båden konstant holdes i gang. Kosten ombord består af tørkost og pulvermad. Det daglige drikkevand laves ved at rense saltvandet i en specialbygget maskine. Brian Heron har desuden fortalt, at de har set store hvaler, delfiner og havskildpadder i fuldstændig nærkontakt. Lige nu er den danske båd nået over halvvejs på den 5000 km lange tur tværs over Atlanten. Den første båd kom i mål efter 52 dage, 6 timer og 47 minutter. Det bliver altså ikke til nogen placering på skamlen for danskerne, men det har heller aldrig været målet. For dem handler det om at gennemføre det grænseoverskridende løb. Lige nu ligger de som nummer 26 ud af 29 både. - Gennemsnitsalderen i løbet er 33 år. Brian og Oles gennemsnitsalder er 50 år. Så de ligger vist der, hvor de burde ligge, fortæller Brian Herons bror, Carsten Heron, der dagligt er i kontakt med den danske båd og blogger påroernes hjemmeside. Danskerne regner med at nå i mål omkring slutningen af marts.Se hvor langt de er nået her.",
        "metadata": {
            "source": "https://www.berlingske.dk/samfund/danskere-paa-vej-over-atlanten-i-robaad",
            "image_url": "https://berlingske.bmcdn.dk/media/cache/resolve/image_x_large/image/88/887499/2295251-brian-heron-og-ole-elmer.jpg",
            "publication_time": "Tirsdag d. 02. marts 2010, kl. 14.09",
            "author": "Line Oxholm Thomsen",
            "related_links": [],
            "attachments": []
        }
    }
}