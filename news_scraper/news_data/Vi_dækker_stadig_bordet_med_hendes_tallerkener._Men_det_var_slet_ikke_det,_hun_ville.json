{
    "version": "1.0",
    "document": {
        "id": 10777,
        "title": "Vi dækker stadig bordet med hendes tallerkener. Men det var slet ikke det, hun ville",
        "content": "Det er lige før, man ikke ser det. Men alle ved, hvad det er: Dansk design fra dengang, det var et kvalitetsstempel at gøre sig umage. Det er selvfølgelig Blåkant – Grethe Meyers stel fra Royal Copenhagen, der er tale om. Et hvidt stel med venligt udseende kopper, kander og tallerkener – og alle udstyret med en enkelt blå streg på kanten. Stellet blev lanceret i 1965, og det var i mange år nærmest en signatur for den nye designbevidste middelklasse, som etablerede sig i velfærdsstatens ungdom. Sammen med Børge Mogensens og Wegners møbler, PHs lamper og diskret mønstrede boligtekstiler var Blåkant et af symbolerne på det gode liv, det nye liv baseret på rationel tænkning og intellektuelt overskud. Blåkant.Fold sammenLæs mereFoto: Christina Kayser O. med styling af Rikke Graff. Blåkant blev designet af arkitekten Grethe Meyer, som i tiden fra 1950 til ind i 1970erne med sit analytiske arbejde og sin formgivning fik en stor betydning for den måde, danskernes køkkener og middagsborde tog sig ud på. »Arkitekten, der revolutionerede middagsbordet« er da også undertitlen på den bog om hendes liv og virke, der netop er udkommet. Det er store ord, må man sige, og det var måske mere præcist at skrive »Arkitekten, dervar med tilat revolutionere middagsbordet«, for Grethe Meyer var i høj grad del af en tidsånd. Hun tilhørte gruppen af idealistiske andengenerationsfunktionalister, som sprang ud som voksne mennesker og tænkende formgivere i årene efter Anden Verdenskrigs afslutning, og da hun var på toppen, var hun helt i samklang med alle tidens mest moderne strømninger. Hendes designs hyldede det praktiske, det systematiske, det uformelle, ukunstlede og præcise, ligesom hendes personlige fremtoning, der helt fra ungdomstiden næsten havde karakter af uniform. Grethe Meyer blev født i 1918 i en kunstnerisk begavet familie i Svendborg. Hendes mor var musiker, og hendes far drev et stort og velanset trykkeri. Det lå hende derfor ikke helt fjernt at søge ind på arkitektskolen, da først hun havde fået sin studentereksamen i 1940. Grethe Meyers far var død allerede i 1927, så hun havde set sin mor forsørge familien, og det var derfor oplagt, at hun ville have sig en »rigtig« uddannelse. Grethe Meyer med ildpot.Fold sammenLæs mereFoto: Royal Copenhagen. I 1940erne var kvindelige studerende på arkitektskolen en stor sjældenhed, men dog ikke et helt ukendt fænomen. På arkitektskolen kom hun ind i den kreds af studerende, der var aktiv med elevforsamling og skoleblade, en gruppe, hun blev ved med at arbejde sammen med hele sit liv, og en gruppe studerende og unge lærere, der sporede hende ind på det analytiske arbejde, der kom til at optage den første halvdel af hendes arbejdsliv. Allerede i studietiden fik hun arbejde på redaktionen bag »Byggebogen« – en redaktion og et projekt, der senere udviklede sig til Statens Byggeforskningsinstitut. Her arbejdede hun med at udvikle en rationel, funktionelt baseret tilgang til udformning af et standardkøkken, som kunne integreres i fremtidens boliger. Inspireret af møbelarkitekten Kaare Klints banebrydende opmålingsarbejde fra 1920erne blev der lavet flowanalyser, skridttællinger, radiusberegninger og lignende manøvrer, som efterhånden gav Grethe Meyer en helt særlig forståelse af køkkenets funktionskrav og ditto muligheder. Sammen med sine kolleger fra »Byggebogen« vandt hun i 1950 konkurrencen om et idealhus til udstillingen »Kvinde og hjem« i Forum. Meyers køkken var inspireret af den østrigske arkitekt Margrethe Lihotzkys »Frankfurterkøkken« fra 1920erne, men havde fået en L-form, der i højere grad integrerede køkkenet med boligens andre rum. Udstillingen og de nye tanker bag vinderhuset vakte stor opsigt, og i den følgende tid blev Grethe Meyer efterhånden en kendt arkitekt. Hun holdt radioforedrag, udtalte sig til medierne og udarbejdede sammen med sin gamle lærer, møbelarkitekten Børge Mogensen, skabssystemet »Boligens byggeskabe«. Grethe Meyers bestik »Copenhagen«.Fold sammenLæs mereFoto: Christina Kayser O. med styling af Rikke Graff. Grethe Meyer var en selvstændig kvinde i en tid, hvor langt de fleste kvinder stadig var hjemmegående vedhæng til en arbejdende mand. Kort efter sin afgang fra arkitektskolen fik hun en datter, men helt fra begyndelsen vidste hun, at hun ikke skulle giftes med pigens far, arkitekten Bent Salicath. Hun valgte at leve som enlig mor med alt det besvær, en sådan tilværelse bød på i 1950erne. Den egensindige og altopslugende interesse for arkitektfaget og arbejdet med analyser og formgivning gik desværre ud over datteren, Dorte, som let kom i anden række, og som livet igennem havde et kompliceret forhold til sin mor. Bogen, der mestendels er et heltindeportræt, sådan som den slags bøger plejer at være det, kommer trods alt også ind på skyggesiderne i Grethe Meyers liv. Både det uforløste forhold til datteren og Meyers 17 år lange tilværelse som Børge Mogensens elskerinde eller nærmere »kone til venstre hånd« bliver beskrevet. Dog uden at efterlade alvorlige ridser i lakken hos hovedpersonen, der gennem hele fortællingen er den karismatiske, fortryllende, kompromisløse, uforlignelige arkitekt og designer, vi alle må elske. Grethe Meyer var naturligvis en fighter, sådan som man blev nødt til at være det i 1950ernes og 1960ernes Danmark, hvis man var en kvinde med talent. Hun så aldrig »kvindesagen« som en mission, hun havde lyst til at gå op i. Hun ville bare forfølge sine faglige mål og være »en af gutterne« med masser af rødvin, store bøffer, jazzmusik og filterløse smøger. Det er derfor ironisk, at hele hendes virke endte med at være koncentreret om de traditionelle kvindedomæner: hjemmet og køkkenet, men det var så langt, man kunne komme i hendes generation. I 80erne forsøgte Grethe Meyer sig med et mere spraglet udtryk. Det blev ikke den store succes.Fold sammenLæs mereFoto: Christina Kayser O. med styling af Rikke Graff. Grethe Meyer manglede ikke anerkendelse. Hendes ting var som sagt nærmest uomgængelige i den store tid omkring velfærdsstatens etablering, hun blev en feteret designer, medlem af Dansk Designråd og fra 1980 udstyret med Statens Kunstfonds livsvarige ydelse, der dengang ikke var indkomstafhængig. Bogen om hendes liv og virke er blevet til på initiativ af filmklipperen Isabel Bernadette Brammer, hvis morfar var gift med Grethe Meyers lillesøster. Brammer har således kendt både Grethe Meyer og hendes datter, Dorte. Det er en sympatisk og grundig fortælling, letlæst og kompetent skrevet af journalist, forfatter og dokumentarist Christina B. Kjeldsen. Bogen lider en smule af at være så åbenlyst forelsket i sin hovedperson, og nogle indlagte dramadokumentariske »breakers« mangler det sproglige løft, der kunne have gjort dem interessante. Som læser ville man gerne have hørt mere om smertepunkterne i Grethe Meyers liv, men det er måske for meget forlangt nu, hvor der ikke kan være mange vidner tilbage, man kunne spørge. Det er i høj grad på sin plads at give Grethe Meyer og især hendes banebrydende arbejde med hjemmets brugsgenstande lidt ekstra opmærksomhed lige nu. Det tankesæt, der først og fremmest tænker på kvalitet, patinering og langtidsholdbarhed, er sørgeligt fraværende i vores brug og smid væk-kultur, og alle har godt af at se, hvor brillant den slags kan udføres, hvis bare man gør sig umage. Forside.Fold sammenLæs mereFoto: Gyldendal. Grethe Meyer – Arkitekten, der revolutionerede middagsbordet Forfattere: Christina B. Kjeldsen og Isabel Bernadette Brammer Forlag: Gyldendal Sider: 296 Pris: 349,95",
        "metadata": {
            "source": "https://www.berlingske.dk/arkitektur/vi-daekker-stadig-bordet-med-hendes-tallerkener-men-det-var-slet-ikke",
            "image_url": null,
            "publication_time": "Onsdag d. 29. maj 2024, kl. 18.20",
            "author": "Holger Dahl",
            "related_links": [],
            "attachments": []
        }
    }
}