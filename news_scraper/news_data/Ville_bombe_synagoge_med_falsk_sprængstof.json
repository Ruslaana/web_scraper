{
    "version": "1.0",
    "document": {
        "id": 19845,
        "title": "Ville bombe synagoge med falsk sprængstof",
        "content": "I New York er fire mænd blevet dømt for planer om terror. Ifølge forsvareren er de dømte blevet lokket i en fælde af FBI, der forsynede mændene med falsk sprængstof og et falsk Stinger jord -til-luft-missil. Det skriver BBC. De tre af mændene, James Cromitie, David Williams, Onta Williams, er amerikanske statsborgere, mens den fjerde, Laguerre Payen, er haitianer. De er blevet dømt for at ville bombe en jødisk synagoge i New York, samt for planer om at affyre missiler mod militærfly på en militærbase nord for byen. Læs også:Terrorafværget i New York Mændene blev anholdt i 2009, efter at de havde anbragt det, de troede, var sprængstof i en synagoge. Det var imidlertid en FBI-informant, der havde forsynet mændene med falsk sprængstof. Ifølge forsvareren blev de lokket i en fælde af informanten, en pakistaner ved navn Shahed Hussain, som den formodede leder James Cromitie mødte i en moske. Læs også:FBI-agent leverede falske bomber til terrorgruppe - Uden hjælp fra FBI ville Hr. Cromitie aldrig have gjort noget, sagde forsvareren. Ifølge BBC viste videooptagelser og aflytninger eksempler på, at James Cromitie rasede mod jøder og USA med et ønske om hævn for aggression i Mellemøsten. - FBI gjorde præcis det, de skal. De fangede fire farlige mænd, før de kunne gøre virkelig skade, sagde anklageren. Mændene risikerer nu livstid i fængsel.",
        "metadata": {
            "source": "https://www.berlingske.dk/internationalt/ville-bombe-synagoge-med-falsk-spraengstof",
            "image_url": "https://berlingske.bmcdn.dk/media/cache/resolve/image_x_large/image/82/824010/3194136-security-newyorkplot.jpg",
            "publication_time": "Tirsdag d. 19. oktober 2010, kl. 08.16",
            "author": "Nikolaj Søndergaard",
            "related_links": [],
            "attachments": []
        }
    }
}