{
    "version": "1.0",
    "document": {
        "id": 20837,
        "title": "Tidligere soldat anholdt for at planlægge attentat på amerikansk base for Islamisk Stat",
        "content": "En tidligere amerikansk soldat er onsdag blevet anholdt i den amerikanske delstat Michigan. Den 19-årige mand, Ammar Abdulmajid-Mohamed Said, havde planlagt et masseskyderi mod en militærbase i Michigan for terrororganisationen Islamisk Stat (ISIS). »Den tiltalte er anklaget for at have planlagt et dødbringende angreb på en amerikansk militærbase herhjemme for Islamisk Stat,« siger Sue J. Bai, der er chef for justitsministeriets afdeling for national sikkerhed, ien pressemeddelelse. Ammar Abdulmajid-Mohamed Said havde rekrutteret to sammensværgende, som han havde trænet i at bruge skydevåben og fremstille molotovcocktails. Angrebsplanen var lagt. Ammar Abdulmajid-Mohamed Said havde endda spejdet over militærbasen med sin drone, for at kunne planlægge, hvordan de kom ind på basen, samt hvilke mål de skulle gå efter. Men det skulle vise sig, at de to medsammensvorne var undercover betjente. »Anholdelsen af ​​denne tidligere soldat er en tankevækkende påmindelse om vigtigheden af ​​vores kontraspionageindsats for at identificere og forstyrre dem, der forsøger at skade vores nation,« siger Rhett R. Cox, der er den øverstkommanderende general for Army Counterintelligence Command, i pressemeddelelsen. Ammar Abdulmajid-Mohamed Said er anklaget for at distribuere oplysninger og yde materiel støtte til Islamisk Stat. Anklagerne mod den 19-årige Ammar Abdulmajid-Mohamed Said kan udløse en straf på op mod 20 år, skriver det amerikanske justitsministerium.",
        "metadata": {
            "source": "https://www.berlingske.dk/internationalt/tidligere-soldat-anholdt-for-at-planlaegge-attentat-paa-amerikansk",
            "image_url": "https://berlingske.bmcdn.dk/media/cache/resolve/image_x_large_vertical/image/192/1921579/24951286-basen-der-var-mlet-for-angrebet-ligger-i-michig.jpg",
            "publication_time": "Onsdag d. 14. maj 2025, kl. 21.46",
            "author": "Julie Møller Hassingboe",
            "related_links": [],
            "attachments": []
        }
    }
}