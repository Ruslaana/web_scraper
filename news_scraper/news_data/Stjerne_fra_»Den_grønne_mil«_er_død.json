{
    "version": "1.0",
    "document": {
        "id": 18066,
        "title": "Stjerne fra »Den grønne mil« er død",
        "content": "Skuespilleren Michael Clarke Duncan, hvis snesevis af film omfattede en Oscar-nomineret præstation som mand på dødsgangen i »The Green Mile« (med den danske titel »Den grønne mil«) og lignende box office-hit som »Armageddon«, »Planet of the Apes« og »Kung Fu Panda« er død i en alder af bare 54 år. Det skriver nyhedsbureauet AP. Clarke døde mandag morgen på Cedars-Sinai Medical Center i Los Angeles, hvor han blev behandlet for et hjerteanfald, oplyser hans forlovede, Omarosa Manigault, i en erklæring udsendt til pressen. Michael Clarke Duncan har været indlagt, efter han 13. juli fik et hjerteanfald, som det aldrig lykkedes ham at komme sig over, skriver B.dk Duncan havde en håndfuld mindre roller før »The Green Mile«, der gav ham en Oscar-nominering for bedste mandlige birolle i Stephen King-filmen fra 1999, der også havde Tom Hanks på rollelisten. Duncan spillede John Coffey, en dømt morder med ekstraordinære helbredende kræfter. Som skuespiller var han kendt for sin stærke og høje fremtoning samt sin dybe stemme. Hans seneste arbejde inkluderede en rolle i TV-serien »The Finder«, men før han slog igennem på lærredet, var han ikke bange for hårdt fysisk arbejde. Mens han var i 20erne gravede han eksempelvis grøfter for et amerikansk gasfirma, mens han arbejdede som udsmider på en bar om natten. Hans kolleger i gasvirksomheden var dog ikke i tvivl om, hvor hans drømme bar hen - de gav ham derfor tilnavnet »Hollywood«, fordi han ofte talte om, at han ville være filmstjerne. Den drøm gjorde han alvor af i 1990, hvor han flyttede til Los Angeles. I den første tid måtte han tage job som bodyguard for kendisser som Will Smith og Jamie Fox, men efterhånden begyndte filmrollerne at byde sig til. I 1998 scorede han sin første betydningsfulde rolle i storfilmen »Armageddon«, hvor han også lærte filmstjernen Bruce Willis at kende. De blev gode venner, og de optrådte senere sammen i fire film. Det var også Willis, der sikrede Duncan hans største rolle i »The Green Mile«. Hvornår Duncan skal bisættes, står endnu ikke klart, oplyser Omarosa Manigault gennem sin talsmand.",
        "metadata": {
            "source": "https://www.berlingske.dk/kultur/stjerne-fra-den-groenne-mil-er-doed",
            "image_url": "https://berlingske.bmcdn.dk/media/cache/resolve/image_x_large/image/62/620117/5542698-green-mile.jpg",
            "publication_time": "Tirsdag d. 04. september 2012, kl. 05.16",
            "author": null,
            "related_links": [],
            "attachments": []
        }
    }
}