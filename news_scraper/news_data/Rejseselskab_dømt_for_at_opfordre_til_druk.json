{
    "version": "1.0",
    "document": {
        "id": 18575,
        "title": "Rejseselskab dømt for at opfordre til druk",
        "content": "Både tv og aviser har de seneste år indgående beskrevet unges rejser til destinationer som Lloret de Mar i Spanien og Sunny Beach i Bulgarien, hvor de festglade aften efter aften drikker sig i hegnet. Nu er et af de selskaber, der står bag denne type rejser blevet idømt en bøde på 175.000 kroner for ulovlig markedsføring. Travel Booking, der står bag Ung Rejs og Viby Rejser, har ifølge dommen forbrudt sig imod den paragraf som siger, at man ikke i sin markedsføring må opfordre børn og unge til at indtage alkohol.  Forbrugerombudsmanden skriver i en pressemeddelelse, at selskabet i 2008 og 2010 i ungdomsbladene Chili og Tjek, der bl.a. omdeles på gymnasier og andre ungdomsuddannelser, indrykkede annoncer med beskrivelse af aktiviteterne på de udbudte rejser. Aldersfilter var ikke nokHer kunne man bl.a. se billeder af unge til fest, og – skriver Ombudsmanden i en pressemeddelelse – læse om ”billige drinks”, ”fri øl” ”, ”gratis sangria og/eller øl” og ”brug pubcrawlingen som introduktionstur gennem nattens jungle af tropiske barer, vanvittige dansepubber og vilde diskoteker… Inkl. seks forfriskninger og alle entréer”. - Beskrivelsen af disse aktiviteter lå bag et såkaldt ”aldersfilter”. For at få adgang til beskrivelsen af de forskellige aktiviteter, skulle brugeren af hjemmesiderne således på den ene hjemmeside enten svare ”ja” eller ”nej” til, om den pågældende var over 18 år. På den anden hjemmeside skulle brugeren indtaste sin fødselsdato, og kun hvis denne fødselsdato viste en alder på over 18 år, fik brugeren adgang til beskrivelsen af de forskellige aktiviteter, skriver Ombudsmanden. Selskab anker afgørelse Men trods det såkaldte ”aldersfilter” vurderer retten i Esbjerg, at Travel Booking har overtrådt lovgivningen. Selskabet har nu anket dommen til Landsretten. - Retten har valgt ikke at tillægge det nogen betydning at brugeren først skulle registrere sig på hjemmesiden med fødselsdato, være fyldt 18 år og efterfølgende logge ind for at få adgang til siderne. Desuden er sagen principiel, fordi den er den første af sin art. Derfor anker vi sagen til Landsretten, siger John Tobiesen, direktør i Ung Rejs, i en pressemeddelelse. Virksomhedens advokat Mia Wagner, der har speciale i internetjura, er overrasket over dommen: - Domstolene bliver nødt til at indstille sig på at vi er i en ny tid og det er uheldigt at man ikke får anerkendelse for at lave et godt 18-års filter. Man kan spørge sig selv: hvad er det så virksomhederne skal gøre, hvis de ikke vil have mindreårige ind på deres hjemmesider og hvilke konsekvenser har det på sigt at domstolene ikke anerkender det her 18 års filter, siger hun. Tidligere er Dansk Ungdoms Ferie blevet idømt en bøde på 55.000 kroner for overtrædelse af paragraffen, der forbyder markedsføring, der opfordrer børn og unge til at drikke alkohol.",
        "metadata": {
            "source": "https://www.berlingske.dk/samfund/rejseselskab-doemt-for-at-opfordre-til-druk",
            "image_url": "https://berlingske.bmcdn.dk/media/cache/resolve/image_x_large/image/67/676277/4914383-lloret.jpg",
            "publication_time": "Fredag d. 24. februar 2012, kl. 11.10",
            "author": "Henrik Dannemand",
            "related_links": [],
            "attachments": []
        }
    }
}