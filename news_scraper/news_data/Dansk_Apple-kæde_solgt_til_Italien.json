{
    "version": "1.0",
    "document": {
        "id": 10848,
        "title": "Dansk Apple-kæde solgt til Italien",
        "content": "Den danske Apple-forhandler Humac er blevet solgt og får nu italienske ejere. Italienske C&C køber Humac og de 15 butikker, som gennem mange år har været en af de førende forhandlere i Danmark af Apple-produkter. C&C er en af Europas førende Apple-forhandlere. Med hovedsæde i Bari har kæden 106 butikker i Italien, Frankrig, Sverige, Finland, Estland og Letland. Det er Jacob Andersen Holding og Joachim Christian Andersen, der nu har solgt kæden. Jacob Andersen købte i april 2022 Humac-kæden og lagde den ind under sit selskab, Jacob Andersen Holding Aps. Det skete kort efter den russiske invasion af Ukraine 24. februar, hvor det snart stod klart, at det varet problem for kæden at være ejet af en russisk investor, rigmanden Philippe Gens, selv om der var dansk ledelse. Jacob Andersen ejer også Nordic Houseware Group (Plast Team og Room Copenhagen), Han Kjøbenhavn, Copenhagen Design og Vendsyssel FF og skød ved overtagelsen 42 millioner kroner i ny aktiekapital ind i Humac, som han hele tiden har været bestyrelsesformand for. I november 2022 hentede Humac Christian Toft indsom ny administrerende direktør efter Jacob Andersen. Christian Toft var hentet fra fødevaregrossisten Dagrofa. På det tidspunkt bestod Humac-kæden af 22 butikker. »Vi er stolte af, at vi i vores ejerskabsperiode har været med til at videreudvikle og styrke Humacs position på det danske marked. Virksomheden står i dag et helt andet sted, hvilket også er grunden til, at C&C har set Humac som et spændende og interessant opkøb,« siger Jacob Andersen i en udtalelse. Prisen på den danske Humac-kæde er ikke oplyst. ",
        "metadata": {
            "source": "https://www.berlingske.dk/virksomheder/dansk-apple-kaede-solgt-til-italien",
            "image_url": "https://berlingske.bmcdn.dk/media/cache/resolve/image_x_large_vertical/image/186/1867961/24851540-humac-kden-med-15-danske-butikker-fr-nye-udenla.jpg",
            "publication_time": "Torsdag d. 12. december 2024, kl. 13.21",
            "author": "Thomas Breinstrup",
            "related_links": [],
            "attachments": []
        }
    }
}