{
    "version": "1.0",
    "document": {
        "id": 5482,
        "title": "Bitter Musk til norsk topchef i offentliggjorte sms'er: »Du skal ikke bede mig om noget, indtil du har gjort en minimumsindsats for at gøre det godt igen«",
        "content": "Elon Musk bryder sig ikke om at blive modsagt. Det er indtrykket, man får, efter sms'er mellem Tesla-stifteren og topchefen i Norges oliefond Nicolai Tangen er blevet offentliggjort. »Venner er, som venner gør,« lød den kontante besked til Nicolai Tangen fra elbilsmilliardæren, da han i oktober aflyste en middag og en investeringskonference i Oslo arrangeret af oliefonden, han tidligere havde takket ja til. »Når jeg beder dig om en tjeneste, hvilket jeg meget sjældent gør, og du nægter, så skal du ikke bede mig om noget, indtil du har gjort en minimumsindsats for at gøre det godt igen,« skriver Elon Musk ydermere i sms-korrespondancen, som det norske erhvervsmedieE24 har fået aktindsigt i. Nicolai Tangen havde inviteret Musk og en række andre prominente topchefer fra blandt andet Novo Nordisk, Ferrari og Nestlé hjem, hvor han ifølge invitationen selv skulle tilberede middagen. »Noteret og forstår fuldstændig. Som storaktionær hepper vi på dig. Held og lykke med alt. Bedste hilsner Nicolai,« lyder svaret fra den norske topchef til Musk ifølgede offentliggjorte sms'er. Ifølge oliefonden selv er den kontante melding fra Musk relateret til afstemningen om en lønpakke i Tesla, hvor fonden er storaktionær. I juni sidste år stemte Norges Bank Investment Management, som fonden hedder, nemlig imod en stor lønpakke til Elon Musk på 56 milliarder dollars, svarende til 385 milliarder danske kroner. Fondens direktør for ejerskab, Carine Smith Ihenacho, begrundede det dengang med lønpakkens omfang: »Vi mener, at lønpakken er uforholdsmæssig høj og med stor udvanding af aktionærerne, og den har en forkert struktur i forhold til, hvad der er målet for betalingen,« sagde hun dengang ifølgeJyllands-Posten. Lønpakken var allerede tidligere på året blevet erklæret ugyldig af en dommer i delstaten Delaware, hvor Tesla har hovedkvarter. Men afvisningen af lønpakken, som Elon Musk ifølge Børsen har forsøgt at få godkendt siden 2018, faldt alligevel ikke i god jord hos Tesla-ejeren. Nicolai Tangen, der er direktør i Norges Bank Investment Management, har haft en ikke helt tilfreds Elon Musk i indbakken.Fold sammenLæs mereFoto: Ole Berg-Rusten/AFP/Ritzau Scanpix. Norges oliefond er en finansiel reserve og langsigtet opsparing, der skal beskytte Norges økonomi mod udsving i oliepriserne. Den havde ved udgangen af 2024 en værdi på næsten20.000 milliarder norske kroner,svarende til omkring 12.500 milliarder danske kroner. Fonden, der er verdens største pengetank, har en ejerandel i Tesla på 0,95 procent, hvilket svarer til cirka 43 milliarder danske kroner, skriverBørsen. Det er oliefonden selv, der har offentliggjort sms'erne, somE24 i flere måneder har søgt aktindsigt i. Det norske finansministerium afviste i første omgang, at sms'erne skulle være omfattet af offentlighedsloven, da de så ud til at være af »privat karakter«, skriver E24. Men efter en ny vurdering valgte fonden selv at offentliggøre beskedudvekslingen.",
        "metadata": {
            "source": "https://www.berlingske.dk/business/bitter-musk-til-norsk-topchef-i-offentliggjorte-smser-du-skal-ikke-bede",
            "image_url": "https://berlingske.bmcdn.dk/media/cache/resolve/image_x_large/image/188/1883952/24880381-elon-musk-forsgte-sidste-r-p-teslas-rlige-gene.jpg",
            "publication_time": "Onsdag d. 29. januar 2025, kl. 17.57",
            "author": "Kathinka Sonne Olsen",
            "related_links": [],
            "attachments": []
        }
    }
}