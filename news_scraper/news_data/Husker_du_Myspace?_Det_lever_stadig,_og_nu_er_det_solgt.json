{
    "version": "1.0",
    "document": {
        "id": 13961,
        "title": "Husker du Myspace? Det lever stadig, og nu er det solgt",
        "content": "Det, du nu er vidne til, er en nyhed om, at det sociale musik-medie Myspace er blevet solgt. »Eksisterer det stadigvæk?« er formentlig det første, der popper op i dit hoved. Og ja, det gør det. Overraskende nok - for Myspaces storhedstid ligger år tilbage. Faktisk skal vi helt tilbage til 2008. 2008 var året, hvor Myspace, ifølge Politiken, kunne bryste sig af at have 115 mio. besøgende om måneden, mens de fik 70.000 nye brugere hver eneste dag. De flotte tal resulterede da også i et overskud på 50 mio. dollar om måneden, mens de var op toppen. Og det lyder umiddelbart som en sund forretning, men i mellemtiden blev realiteten dog, at det siden 2008 kun gik en vej. Tilbage. 2008 var nemlig også året, hvor Facebook for alvor fik sit gennembrud. Men lad os vende tilbage til Mark Zuckerbergs univers om et øjeblik. For selvom det er længe siden, at Myspace var det hotteste mødested på internettet, har et amerikansk medieselskab – Time Inc. – nu købt det. Forklaringen på købet, skal findes i al dataen, som Myspace besidder. 1,2 mia. har på et tidspunkt registreret sig som bruger, og dengang de gjorde de, tastede de informationer om deres alder, køn og bopæl. Det er netop disse målrettede informationer, som tiltrak den nye ejer, Time Inc,skriver det amerikanske nyhedsbureau AP. Selv kæmper Time Inc. mod faldende indtægt på printannoncer, og alene sidste år orienterede de om et tab på 881 mio. dollar. Købet af Myspace skal således hjælpe dem med at kapre annoncer.  Myspaces moderselskab, Viant, fastslår, at det sociale medie har omkring 20 til 50 mio. unikke besøgende hver måned. Et mere præcist estimat kan de ikke give, forklarer Chris Vanderhook, tidligere medejer af Myspace, nu Viant’s COO. Tilbage til Facebook. Til sammenligning har det sociale medie omkring halvanden milliard aktive brugere, og hver dag vil 250.000 nye mennesker være en del af Facebooks univers. I dag anses Myspace ikke engang som noget, der er i nærheden af at være en konkurrent for Mark Zuckerbergs univers. Og selvom de to sociale medier ikke længere er en sammenligning værdi, var Myspace trods alt engang verdens største sociale netværk.  De fleste, der var en del af Myspace-universet, husker nok, da de blev virtuelle-venner med ham den lækre fra klassen over. Mathias B, wow, han var hot… Men i blandt ham, og Tobias P fra parallelklassen, dukkede Alphabeat, James Morrison, Thomas Buttenschøn, Mika, Gavin DeGraw, Red Hot Chili Peppers og alle de andre, der var lidt federe i 2007, op. Det var det, der gjorde Myspace fedt. Dengang. At ens »venner« var en blanding af musikere og gutterne fra den virkelig verden. Og det var nok også det, der var hensigten, da amerikanerne Chris DeWolfe og Thomas Andersen i 2003 grundlagde Myspace.  Allerede to år senere købte den australsk-amerikansk mediemogul Rupert Murdoch og det multinational mediekonglomerat News Corporation sitet for 580 mio. dollar. Det viste sig hurtigt at blive en god forretning. For få måneder senere indgik de nye ejere, ifølge Politiken, en annonceaftale med Google på 900 mio. kr. I 2011 besluttede de sig imidlertid for at sælge. Det blev ikke en helt så god handel, som de håbede. For en brøkdel af, hvad de selv havde givet, solgte de Myspace for 35 mio. dollar til popstjernen Justin Timberlake og den digitale reklamevirksomhed Specific Media, som var stiftet af brødrene Tim og Chris Vanderhook.  Justin Timberlake gik i gang med en relancering af Myspace. Men om det har båret økonomisk frugt, vides ikke. Time Inc. vil i hvert fald ikke oplyse, hvad de har betalt for Myspace.",
        "metadata": {
            "source": "https://www.berlingske.dk/samfund/husker-du-myspace-det-lever-stadig-og-nu-er-det-solgt",
            "image_url": "https://berlingske.bmcdn.dk/media/cache/resolve/image_x_large/image/40/400905/12308825-myspace.jpg",
            "publication_time": "Fredag d. 12. februar 2016, kl. 14.26",
            "author": "Stefanie Mather",
            "related_links": [],
            "attachments": []
        }
    }
}