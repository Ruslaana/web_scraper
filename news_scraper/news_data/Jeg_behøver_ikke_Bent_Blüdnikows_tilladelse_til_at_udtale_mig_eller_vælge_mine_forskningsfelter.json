{
    "version": "1.0",
    "document": {
        "id": 2887,
        "title": "Jeg behøver ikke Bent Blüdnikows tilladelse til at udtale mig eller vælge mine forskningsfelter",
        "content": "Jeg må på det kraftigste afvise Bent Blüdnikows (BB) beskyldninger om, at min forskning skulle være en platform for anti-israelsk aktivisme. Al samfundsfaglig og humanistisk forskning er motiveret af etiske, menneskelige og politiske overvejelser. For mit vedkommende er jeg drevet af en menneskerettighedsagenda, der blandt meget andet omfatter kritik af Israels apartheidpolitik og brud på de mest basale menneskerettigheder. Valget af forskningsemner er ofte motiveret af et engagement, der også kan være af politisk karakter, men selve forskningen handler om at stille nysgerrige spørgsmål, hvor svaret ikke er givet på forhånd. Ellers kan man ikke publicere, og ellers modtager man ikke forskningsmidler. BB anklager mig for at fokusere ensidigt på Israel. Det viser blot, at han ikke engang overfladisk har sat sig ind i min forskning. Havde han det, ville han vide, at jeg blandt andet har skrevet om politiske fanger i Syrien, sandhed og forsoning i Libanon og politisk vold og erindring i hele regionen. Min forskning er udgivet af de mest ansete universitetsforlag. Min seneste artikel handler om politiske mord i Irak og Libanon. Jeg er en aktiv formidler af den forskning i Danmark og har også i den seneste krise i Israel og Palæstina forklaret om den i så forskellige programmer som Ultra Nyt, Orientering og P1’s Verden Ifølge Gram. Jeg er ikke blevet beskyldt for at være usaglig eller fordrejet i den forbindelse. Her kan BB også høre, hvad jeg mener om Hamas. Det er fair nok, hvis BB ikke er opdateret på mellemøstforskningen. Men det er ingen undskyldning for, at han gentagerKlaus Wivels påstand i Weekendavisenom, at jeg og andre underskrivere af støtteerklæringen for Palæstina aldrig ville lave lignende manifester mod andre regeringer, fordi vi er »grotesk enøjede«. Jeg har været meget aktiv både i Danmark og internationalt i protesterne mod Assad-regeringens overgreb og har skrevet under på flere fælleserklæringer, hvor forskere på lignende måde har taget etisk stilling til den region, de arbejder med. Det kan ikke have gået BB forbi. Enten aner BB ikke, hvad jeg forsker i, eller også fortier han det bevidst af politiske grunde. For mig er det at tage stilling en naturlig del af at være en engageret forsker, for hvem Mellemøsten ikke er et fjernt objekt, men en række menneskelige relationer og venskaber med folk, hvis sympatier og håb jeg deler – inklusiv venner og kolleger i Israel. De mener ligesom jeg, at Israel ikke skal være undtaget kritik, blot fordi Iran, Syrien og Saudi-Arabien har et værre generalieblad. Så er der spørgsmålet om mit nuværende projekt, som BB absurd nok antyder, at Dansk Frie Forskningsfond burde genoverveje at støtte. Den del af forskningen, der angår Danmark, burde interessere BB, som jo selv har skrevet om Blekingegadebanden. Mit projekt afdækker aspekter af det dansk-palæstinensiske samarbejde, som hverken BB eller Peter Øvig Knudsen har beskrevet i deres bøger og artikler. Blekingegadebanden var afgjort en vigtig del af denne historie. Men ved også at gå til de bredere solidaritetsbevægelsers arkiver, interviewe tidligere aktivister og ikke mindst læse ind i de palæstinensiske arkiver, vil jeg gerne opnå en bredere indsigt i samarbejdets omfang og karakter, også uden for Danmark. Min kritik af Israels bosættelsespolitik står lige så lidt i vejen for den forskning, som min afsky for det libanesiske eller syriske regime står i vejen for min forskning i politisk vold og sociale bevægelser i de lande. Jeg behøver ikke BBs tilladelse til at udtale mig eller vælge mine forskningsfelter, selvom han er så gavmild at give mig den flere gange i sin kronik. Den er grundlovssikret og beskyttet af armslængdeprincippet og forskningsfriheden i Danmark. Sune Haugbølle er professor (mso) i globale studier ved Roskilde Universitet Indlægget er et svar på en kronik fra journalist på Berlingske Bent Blüdnikow,som du kan læse her.",
        "metadata": {
            "source": "https://www.berlingske.dk/kommentarer/jeg-behoever-ikke-bent-bludnikows-tilladelse-til-at-udtale-mig-eller",
            "image_url": "https://berlingske.bmcdn.dk/media/cache/resolve/image_x_large/image/144/1445205/23806766-topshot-us-israel-palestinians-conflict-gaza-protest.jpg",
            "publication_time": "Søndag d. 18. juli 2021, kl. 12.30",
            "author": null,
            "related_links": [],
            "attachments": []
        }
    }
}