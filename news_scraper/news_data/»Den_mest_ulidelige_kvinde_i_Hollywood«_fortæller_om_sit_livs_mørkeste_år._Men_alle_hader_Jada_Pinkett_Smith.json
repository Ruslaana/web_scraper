{
    "version": "1.0",
    "document": {
        "id": 21610,
        "title": "»Den mest ulidelige kvinde i Hollywood« fortæller om sit livs mørkeste år. Men alle hader Jada Pinkett Smith",
        "content": "Først afslørede hun, at hun ikke har boet sammen med sin mand, superstjernen Will Smith, de seneste syv år. Så forherligede hun forholdet til sin ekskæreste, den afdøde rapper Tupac. Og så kom det frem, at Jada Pinkett Smith ikke anser sin ægtemand som sinsoulmate. Nu har resten af verden fået nok af Jada Pinkett Smith og hendes nye erindringsbog, hvor hun rundhåndet deler ud af de saftige detaljer fra sit liv. At hun også lister egne skeletter ud af skabet, herunder en usædvanligt barsk barndom, hjælper intet. I stedet har hendes boglancering udviklet sig til et omvendt drukspil: For hver gang hun nævner sin mands navn, får raseriet et nøk opad: Hun »afmaskuliniserer« Will Smith, lyder anklagen. Mange ville ellers have troet, at de allerede kendte sandheden om Jada Pinkett Smith. Men i virkeligheden er hun gang på gang blevet misforstået, lyder det fra den 52-årige skuespiller. Det gælder lige fra dynamikken i hendes ægteskab med Will Smith, hendes bånd til den afdøde rapper Tupac Shakur og den famøse lussing ved det forgangne års Oscar-uddeling. Jada Pinkett Smith og Will Smith har været gift siden 1997, og rygterne om, at de to havde et åbent forhold, har svirret i årtier. Men de er gentagne gange blevet afvist af parret.Fold sammenLæs mereFoto: Patrick T. Fallon/AFP/Ritzau Scanpix. Selv tilhængere af hendes meget populære udsendelse og podcast, »Red Table Talk« – hvor hun og hendes datter, Willow Smith, og hendes mor, Adrienne Banfield Norris, dykker ned i alle mulige personlige, sociale og kulturelle spørgsmål – har efter sigende aldrig fået lov at se den ægte Jada Pinkett Smith. Det er årsagen til, at hun nu har skrevet 400 sider om sit liv. Bogen har fået titlen »Worthy« – på dansk »Værdig«. Her fortæller Jada Pinkett Smith ikke mindst om sin barndom hjemme i Baltimore. Her fik hun en barsk start på livet: Hendes forældre var stofmisbrugere, og siden solgte hun selv stoffer på gaden. Men som ung begyndte hun at studere teater på North Carolina School for the Arts. Derfra gik turen til Hollywood, hvor hendes skuespilkarriere kulminerede med rollen som Niobe i »The Matrix«-filmene. I forbifarten mødte hun en ung skuespiller ved navn Will. Og da han blev skilt fra sin første kone, Sheree Zampino, ringede han til Jada. Men selv om hun dermed giftede sig med en af de stjerner, der nærmest kan gå på vandet, har Jada Pinkett Smith aldrig helt kunnet undslippe livets dunkle sider. I virkeligheden led hun i mange år så slemt, at hun kæmpede med voldsomme selvmordstanker og var tæt på at tage sit eget liv. Hun var, beretter hun, sikker på, at både børnene og manden, Will Smith, ville få det bedre uden hende i deres liv. Redningen blev ayahuasca. Ayahuasca er en te, der oprindeligt blev drukket af indfødte i Amazonas. Den indeholder det psykedeliske stof DMT, der blandt andet får hjernen til at hallucinere. Af nogen bliver ayahuasca også kaldt »sjælens vin« eller »hellig vin« og giver ifølge mange shamaner adgang til åndeverdenen og naturens visdom. En form for healingskur, der bliver mere og mere udbredt blandt kendisser i hele verden. »Ayahuasca hjalp mig, det gav mig et nyt intimt forhold til mig selv, som jeg aldrig havde haft før,« skriver Jada Pinkett Smith – og allerede efter første ceremoni »forsvandt selvmordstankerne fuldstændigt«. »Jeg er så taknemmelig for, at jeg gjorde det. Det var fire forfærdelige dage og fire forfærdelige nætter, men jeg kom igennem det. Og siden har jeg ikke tænkt én ond tanke,« siger hun i et interview medToday. Trods den hjerteskærende beretning har offentlige debattører så godt som intet til overs for hende. I stedet har medier og fans fokuseret på bogens største afsløring: Jada Pinkett Smith og Will Smith har reelt ikke levet som ægtefolk siden 2016 – i hvert fald ikke som ægtefolk gør flest. På papiret er de hverken separeret eller skilt. Men de har levet et liv hver for sig. I hver deres hjem. Alligevel har de optrådt på røde løbere, i tv-show, i radioprogrammer, til gallafester og til de fineste af de fineste begivenheder, som om alt var fryd og gammen – og som om de var gift. Det har fået internettet til at koge over. Parret er blevetkritiseretfor at være »selvoptaget« og for at »bryde offentlighedens tillid« ved at foregive at være gift – på trods af at de i al hemmelighed ikke har været et par i syv år.  Jada Pinkett Smith is either lying about being separated for 7 years from Will in an attempt to cover her infidelity or proving how insanely bad she wants to further tarnish the man she promised not to divorce.This degree of self-deception is astronomical. This isn't marriage. Samtidig er forvirringen over Oscar-uddelingen i 2022 nu total. Her overraskede Will Smith hele verden, da han marcherede op på scenen, stjal al opmærksomheden og stak aftenens vært, Chris Rock, en syngende lussing. Det skete, efter at Rock lavede sjov med hudsygdommen alopecia – også kaldet pletskaldethed – som Jada Pinkett Smith lider af. »G.I. Jane 2. Jeg kan ikke vente med at se den,« lød det fra Chris Rock med henvisning til filmen om en kvindelig rekrut, der barberes skaldet. Vitsen fik Will Smith til at gå op på scenen og svinge armen. »Hold min kones navn ude af din fucking mund«, råbte han højt, da han igen sad på sin plads i en på det tidspunkt stille sal. Overfaldet har kostet Will Smith dyrt. Han er blevet udelukket fra Oscar-uddelingerne ti år frem – noget af det værste, man kan udsætte en Hollywood-skuespiller for – samtidig med at flere af de filmprojekter, der er bygget op omkring Will Smiths stjernestatus, brast.  Oven på afsløringerne i bogen spørger folk sig, hvorfor han ofrede alt for hende. Også her sætter Jada Pinkett Smith trumf på: Hun var, siger hun, »chokeret« over, at Will Smith kaldte hende sin »kone«, da han for op på scenen. Til gengæld tyder det på, at hun godt kunne lide, at han »kæmpede for hendes ære«. »Jeg kom ikke (til Oscar-uddelingen,red.) som hans kone, men jeg tog derfra som hans kone. Jeg blev nødt til at være ved hans side gennem det,« fortæller Jada Pinkett Smith i dag om episoden. Kritikerne er ligeglade. Herfra lyder blot, at Jada Pinkett Smiths ego har gjort stor skade på ægtemanden. På TikTok er brugerne trætte af at høre på hende og beder – med reference til seancen under Oscar-uddelingen – Jada Pinkett Smith om at holde Will Smiths navn ude af sin mund. I en video revser den populære komiker Ryan Davis over for sine mere end 300.000 følger på mediet skuespillerinden for at »ydmyge sin mand«. Også den konservative kommentator og tv-personlighed Candace Owens har kaldt Jada Pinkett Smith »den mest ulidelige kvinde i Hollywood«. Og det stopper ikke her. Den prominente sportsvært og tv-personlighed Stephen A. Smith har også kommenteret hustruens »fuldkomne ydmygelse og afmaskulinisering« af ægtemanden. Han beskylder hende for at »presse Will Smith til at acceptere ting, han ikke vil, og som vil skade ham«. Hun er ren ondskab, lyder det.  Stephen A Smith addresses Jada Pinkett Smith after decades of constant persistent disrespect to Will Smith who has literally given her the world and it’s whole content#JadaPinkettSmith#WillSmithpic.twitter.com/t5eWRUqQ8C »Der er et par spørgsmål, som Jada Pinkett Smith fortjener at blive stillet,«mener han. »Hvor er din medfølelse? Hvor er din anstændighed? Hvor meget mindre vil du gøre ham? Hvor er din respekt for den mand, du stadig anerkender som din ægtemand? Hvor er respekten for den mand, du gik ned ad kirkegulvet med og lovede dit liv til i 1997 på godt og ondt og til døden jer skiller?« Kritikken kan virke voldsom. Men det hører med til historien, atThe Smithsi forvejen er en mildest talt kontroversiel historie i offentligheden. Tilbage i 2020 afslørede den unge sanger August Alsina i et interview saftige detaljer om sin affære med Jada Pinkett Smith. En affære Will Smith angiveligt gav tilladelse til. Senere på året fortalte Will Smith i hustruens program »Red Table Talks«, mens de sad ansigt til ansigt, at han faktisk var i tvivl om, hvorvidt han overhovedet ville tale med hende igen. Han var dybt såret – men på grund af »ubetinget kærlighed« gik han ikke fra hende. »Man forstår først hele ideen om, at man er der for hinanden gennem tyk og tyndt, når man virkelig står der. Men jeg vil ikke gennemleve det her igen,« sagde Will Smith. Men sådan er det nogle gange, »når man vil være sammen med nogen et helt liv«, tilføjede Jada Pinkett Smith »Nu har vi foreløbigt været sammen i 25 år. Vi følges ad, vi dør sammen. Dårligt ægteskab for livet,« sagde de to i kor, inden de gav hinanden en high five over det røde bord. Jada Pinkett Smith og Will Smith har to børn sammen, Jaden og Willow.Fold sammenLæs mereFoto: Valerie Macon/AFP/Ritzau Scanpix. Året efter – i 2021 – udgav Will Smith sin bog »Will«. Her kom det frem, at Will Smith ønskede at gifte sig med Jada Pinkett Smith, da hun blev gravid med deres første barn, Jaden. Men »Jada troede ikke på konventionelt ægteskab og foragtede det«. »Hun tvivlede også på ​​monogami som en ramme for succesfulde, langsigtede forhold,« skrev han. Alligevel giftede de sig nytårsdag 1997. Og nu er spørgsmålet, om man trods en status som et af klodens mest berømte par kan fortælle mere om sit privatliv, end godt er. Ifølge Hollywood-ekspert Eric Schiffer havde Jada Pinkett Smith med al sandsynlighed håbet, at de saftige detaljer i bogen kunne omsættes til et bragende salg. Men reelt set kan hun ende med at betale en høj pris for afsløringerne. »Offentlighedens tillid og omdømme til Jada og Will er hårdt ramt af afsløringen af, at de praktisk talt har været skilt siden 2016. De har skjult det for offentligheden for at tjene deres egen selvoptagethed og kendisdagsorden,« siger han tilThe Daily Mail. »Læserne vil nu sætte spørgsmålstegn ved beretningerne i hendes nye bog og være mere påpasselige med at stole på historierne,« afslutter Eric Schiffer. Al virakken til trods vil Jada Pinkett Smith formentlig hævde, at der er kommet noget godt ud af det hele. De senere års drama har simpelthen bragt Will Smith og Jada Pinkett Smith tættere på hinanden. De skal hverken skilles eller separeres. De vil »hele sammen« – men ikke i et ægteskab. Nej, et livslangt partnerskab. Hvad end de lægger i det.",
        "metadata": {
            "source": "https://www.berlingske.dk/kultur/den-mest-ulidelige-kvinde-i-hollywood-fortaeller-om-sit-livs-moerkeste-aar",
            "image_url": null,
            "publication_time": "Torsdag d. 19. oktober 2023, kl. 20.12",
            "author": "Signe Westermann Kühn",
            "related_links": [],
            "attachments": []
        }
    }
}