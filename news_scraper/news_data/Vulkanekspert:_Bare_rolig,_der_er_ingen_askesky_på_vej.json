{
    "version": "1.0",
    "document": {
        "id": 7602,
        "title": "Vulkanekspert: Bare rolig, der er ingen askesky på vej",
        "content": "Varm lava flyder fra vulkanen Bardarbunga, der gik i udbrud på Island natten til fredag. Fareniveauet for flytrafik på Island er sat op til rød, men alligevel er der ingen fare på færde i øjeblikket. »Det er ikke så spektakulært. Det er jo et mikroskopisk udbrud. Så bare rolig, der er ingen askesky,« siger Rikke Pedersen, der er leder af Nordisk Vulkanologisk Institut i Island. Rikke Pedersen og hendes kollegaer har været oppe det meste af natten på grund af udbruddet, og de holder stadig øje med vulkanens aktivitet. Udbruddet har fået de islandske myndigheder til at øge trusselsniveauet mod lufttrafikken til det højeste niveau: Rød. Samtidig er der indført forbud mod al flyvning over vulkanen i op til 5,5 kilometers højde. I 2010 skabte vulkanen Eyjafjallajökul en massiv askesky, der i seks dage afbrød lufttrafikken i store dele af Europa. ",
        "metadata": {
            "source": "https://www.berlingske.dk/internationalt/vulkanekspert-bare-rolig-der-er-ingen-askesky-paa-vej",
            "image_url": "https://berlingske.bmcdn.dk/media/cache/resolve/image_x_large/image/5/59670/7610347-vulkan.jpg",
            "publication_time": "Fredag d. 29. august 2014, kl. 10.22",
            "author": "Esben Drachmann Rasmussen",
            "related_links": [],
            "attachments": []
        }
    }
}