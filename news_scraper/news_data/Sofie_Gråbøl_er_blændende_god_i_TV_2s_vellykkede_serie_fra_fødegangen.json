{
    "version": "1.0",
    "document": {
        "id": 9599,
        "title": "Sofie Gråbøl er blændende god i TV 2s vellykkede serie fra fødegangen",
        "content": "Det kan man da kalde dramatik til tiden. TV 2s nye hospitalsserie fra fødegangen, »Dag & nat«, lander på skærmen kort tid efter nyheden om, at et folketingsflertal vil indføre enbedre behandling af fødendepå landets sygehuse. Førstegangsfødende skal ikke længere smides ud fra den ene dag til den anden med et nyfødt barn under den ene arm og underlivet i en plasticpose i den anden. Sådan groft sagt. Regeringen kunne ikke have ønsket sig bedre argumentation for sit forslag end den, der oprulles i den nye søndagsserie. Mere om det lidt senere. Først skal vi lige runde konkurrenten, der også havde opsigtsvækkende nyt i denne uge. For nylig var DRs nye ansvarlige for tv-dramatikken ude med mastodontensnye strategi for fremtidens store danske serier– dem, der sendes søndag aften i bedste sendetid. Den relativt nyudnævnte fiktionschef, Henriette Marienlund, erkendte på sin egen måde, at DRs store serier havde været for dystre i deres forsøg på at sige noget væsentligt om samfundet som underliggende strøm under det menneskelige drama – hvad enten det nu var terror, voksenmobning og tortur i lillebyen eller tvangsfjernelser, der var i fokus. Seerne havde i stigende grad sagt fra. Nu skulle de store serier se andeledes ud: »Der skal mere lys og liv og lyst ind i dem. De må stadig gerne være alvorlige og have noget på hjerte, men det skal ikke være mørkt hele tiden,« sagde hun. Det kunne man ikke have sagt bedre selv, forBerlingske sagde det sådan set allerede for et par år siden. Hvis DR gerne vil se, hvordan det kan gøres, så kan man skæve mod TV 2s nye serie. Lone Scherfighar skrevet manuskriptet, og hendes ganske særlige evne til både at rumme alvoren og det lette i én og samme bevægelse gør sig smukt gældende i en serie, som fortjener at blive en folkelig succes. Den har samfundsperspektivet –  er sat på en fødeafdeling på et stort, presset dansk hospital med mulighed for at lade samfundet banke på, hver eneste gang en ny fødende melder sig. Barnløshed, tvangsfjernelser, teenagegraviditet og misbrugende mødre har allerede været en tur forbi efter de første afsnit. Mulighederne synes endeløse. Det er altså sådan set alvorligt nok – det, der foregår: Sorg og glæde går jo med hinanden i hånden på en fødeafdeling. Her får man drama på liv og død. Der er også en løbende diskussion af balancen mellem arbejdslivet kontra privatliv, når de hårdt pressede jordemødre, læger og sosu-assistenter kæmper for at gøre det så godt som muligt, samtidig med at den udsatte danske velfærdsmodel er på spil: Hele den indledende scene af første afsnit er et civiliseret skænderi mellem den pressede afdelingsleder Ella (Sofie Gråbøl) og den glatte hospitalsdirektør (Adam Brix). Så er bunden for det hele ligesom lagt. Men der er også en diskret humor, som simpelthen binder os til karaktererne. Lone Scherfig og hendes medforfatter, Kim Fupz Aakeson, er ganske enkelt i stand til at overføre deres egen humor sikkert til deres figurer, der ikke kastes ud i situationskomik, men blot er båret af et diskret lune. Og skuespillerne gør resten i Søren Balles instruktion. For eksempel nårNicolai Jørgensengiver liv til en yngre læge af et vist landligt, naivt tilsnit. Eller når hovedpersonen benytter sig af en diskret, sorthumoristisk overlevelsesstrategi for at få det hele til at glide. Det skaber en stemning af både alvor og lethed, som måske nok kan få seeren til at knibe en tåre, men som ikke giver nogen ondt i maven. Og så er vi fremme ved Sofie Gråbøl i den dominerende rolle som erfarne Ella, der har valgt et liv alene, fordi det er meget lettere at arbejde end at forholde sig til andre – og i sidste ende også til sig selv. Sofie Gråbøl er naturligvis en skuespiller, der kan bære en serie med sit rige, varierede udtryk. Dramaet lever og ånder i hendes udtryksfulde ansigt, hele tiden splittet mellem ansvar og menneskelighed. Mellem det officielle ansigt og det private. Tag blot et enkelt kig på hendes kontrafej, så ved du, hvordan det er fat med barnet i den mave, hun undersøger. Hun er stjernegod og hele seriens naturlige centrum. Men serien er i det hele taget glimrende castet med nogle af danske films bedste: Mette Horn er knuselskelig som varm og moderlig sosu-assistent med hjertet på rette sted. Charlotte Munck, Mirjana Jankovic og Sara Hjort Ditlevsen er en håndfuld af de pressede jordemødre fanget mellem at ville gøre det så godt som muligt og have for meget at lave. Med tavse, trætte ansigter i elevatoren efter endnu en ekstravagt. Og i det internationale hospitalsmiljø virker en nordisk rollebesætning for en gangs skyld troværdig: Svenske Mattias Nordkvist foruroliger som anæstesilægen, der kører mod overbelastning. Og norske Paal Sverre Hagen er dødcharmerende som hans sympatiske norske kollega, der må skype med familien derhjemme, men som også har sit at se til på jobbet. Han ser hele tiden ud, som om han har en hemmelighed. Det er ikke det værste udgangspunkt for en skuespiller. Norske Paal Sverre Hagen bidrager til den skandinaviske stemning på fødeafdelingen.Fold sammenLæs mereFoto: Rolf Konow/TV 2. Og så er der minsandten også gode roller til nye ansigter som Afszhin Firouzi og Patrick A. Hansen, ligesom serien i det hele taget er et glimrende udstillingsvindue for ungt talent, der skal ridse en skæbne op på meget lidt plads i de mange vignetter fra fødegangen. På rekordtid er her et helt rollegalleri, man faktisk glæder sig til at følge, fordi de fremstår som levende mennesker. I hvert fald sådan, som levende mennesker nu ser ud i en tv-serie. Og ja, det er en føljeton, som naturligvis følger en model, hvor man kan drage fordel af at være sat i et miljø, hvor man hele tiden kan fortælle nye historier i hvert afsnit, samtidig med at den kan trække længere spor for de faste figurer: Sådan som »Taxa«, »Hotellet« eller»Sygeplejeskolen« også har gjort det. Der er intet eksperimentelt over formen, der også har masser af udenlandske forbilleder. Skæbner i hvidt: Afszhin Firouzi, Nicolai Jørgensen og Mattias Nordkvist.Fold sammenLæs mereFoto: Rolf Konow/TV 2. Men den gør det på den rigtige måde, så der ikke går lægeroman i det hele. »Dag & nat« placerer sig lige der mellem føleri og kontanthed, hvor den hører hjemme. Mellem moderkager og jordbærmedaljer i kaffepausen. Den er tydelig, men ikke overforklarende. Med andre ord: Den ligger godt i maven. Barnet er velskabt og fuldt levedygtigt. Ti fingre, ti tæer. Velkommen til verden. TV 2 søndag kl. 20. Kan streames på TV 2 Play.",
        "metadata": {
            "source": "https://www.berlingske.dk/skaerm/sofie-graaboel-er-blaendende-god-i-tv-2s-vellykkede-serie-fra-foedegangen",
            "image_url": "https://berlingske.bmcdn.dk/media/cache/resolve/image_x_large/image/155/1553821/24106549-bmr-det-strste.jpg",
            "publication_time": "Søndag d. 29. maj 2022, kl. 21.31",
            "author": "Jakob Steen Olsen",
            "related_links": [],
            "attachments": []
        }
    }
}