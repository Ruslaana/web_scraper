{
    "version": "1.0",
    "document": {
        "id": 13242,
        "title": "Farverig spansk hertuginde død",
        "content": "Den farverige spanske hertuginde af Alba, Cayetana Fitz-James Stuart, døde torsdag i en alder af 88 år. Det skriver Reuters. Hertuginden af Alba, hvis fulde navn er Doña María del Rosario Cayetana Fitz-James Stuart y Silva, døde efter kort tids sygdom omgivet af sin familie på Palacio de Duenas i Sevilla. Hertuginden, kendt blandt venner som »Cayetana«, opnåede en plads i Guiness Rekordbog for sine mange adelige titler. Hun var kendt for sit karakteristiske store hvide hår og et ansigt, der gentagne gange havde været under plastikkirurgernes knive. Den excentriske adelskvinde var en konstant kilde til omtale i de spanske sladderblade, ikke mindst da hun i 2011 blev gift for tredje gang med en 24 år yngre mand.  Hertuginden af Alba var en holden kvinde med en formue, der anslås til mellem 4,5 og 26 milliarder kroner. Hun var ejer af flere slotte, landområder og en imponerende kunstsamling. Hun kom på alles læber i forbindelse med den skotske folkeafstemning om selvstændighed tidligere på året. Hertuginden tilhører nemlig Stuart-slægten, der for nogle hundrede år siden leverede kronede hoveder på stribe til Skotland. Havde skotterne stemt ja til løsrivelse, kunne det betyde, at »Cayetana« kunne blive nyt skotsk statsoverhoved i stedet for dronning Elisabeth II. Men sådan gik det som bekendt ikke.  Søndag blev hun ifølge The Telegraph indlagt med lungebetændelse og mulige hjerteproblemer. Det forlød kort tid efter indlæggelsen, at hun var ved at komme sig, men tirsdag blev hun kørt til sit hjem i Seville for at tilbringe den sidste tid sammen med sine seks børn og 64-årige mand.",
        "metadata": {
            "source": "https://www.berlingske.dk/internationalt/farverig-spansk-hertuginde-doed",
            "image_url": "https://berlingske.bmcdn.dk/media/cache/resolve/image_x_large/image/19/196506/7936255-spain-duchess.jpg",
            "publication_time": "Torsdag d. 20. november 2014, kl. 13.42",
            "author": null,
            "related_links": [],
            "attachments": []
        }
    }
}