{
    "version": "1.0",
    "document": {
        "id": 6680,
        "title": "Klar til skybrud: De københavnske boliger skal klædes på til klimaskift – en del af regningen ligger hos boligejerne",
        "content": "God formiddag København! Weekenden er kun en arbejdsdag væk, måske er den allerede bebudet på arbejdspladsen med fredagsbasser og rundstykker. I hvert fald ringer vi på Berlingske weekenden ind med ugens københavnerpost, der i denne uge står i klimaets tegn. Torsdag besluttede Københavns Borgerrepræsentation, at regningen for at klimatilpasse cirka 12.000 københavnske matrikler – det dækker over villaer, rækkehuse og etageejendommen – skal betales af borgerne selv. De enkelte boligejere og ejerforeninger har endnu ikke fået besked om, hvorvidt de er en af de udvalgte matrikler, men på dette kort, kan du se, hvor matriklerne er placeret.  Selvom sommeren i skrivende stund synes langt væk, byder årstiden på flere og flere voldsomme skybrud. Og en del københavnske boliger er ikke indrettet til at håndtere de stadig vildere vandstrømme fra regnskyl. Derfor har kommunen lavet en skybrudsplan, som blandt andet indebærer, at regnvand skal afkobles kloaknettet og i stedet blive sluttet til en af kommunens 300 skybrudsløsninger. »Samfundsøkonomisk er det væsentligt billigere at gøre det her frem for at bygge kloaknettet ud under hele København,« påpeger serviceområdechef i Københavns Kommunes Teknik- og miljøforvaltningen Jakob Møller Nielsen. At udbygge kloaknettet koster omkring 20 milliarder kroner, mens prisen for skybrudsplanen lyder på 11 milliarder kroner, fortæller han. De 900 millioner kroner skal borgerne betale for at afkoble deres regnvand fra det fælles kloaksystem. Og hvad betyder det så for dig? Hvis du bor i en villa i et af de berørte områder, kommer du til at betale et engangsbeløb på mellem 10.000-50.000 kroner. Bor du i en lejlighed, kan du regne med at skulle af med mellem 5.000-10.000 kroner. Er det rimeligt, at borgerne skal betale for kommunens klimasatsning? »Det gør de jo den ene vej eller den anden. Enten gør de det gennem større forsikringspræmier, fordi der kommer flere oversvømmelser i kældrene, eller også skal de gøre det ved at investere i forebyggelse. Den politiske beslutning, der er truffet, er, at det er bedre for samfundet, at man forebygger end, at man rydder op efter skaderne,« siger Jakob Møller Nielsen. Får du formiddagskaffen galt i halsen og svedige håndflader ved tanken om at skulle klimasikre din bolig for flere tusinde kroner? Så kan du lune dig ved visheden om, at du har fem år til at spare op til afkoblingen, før kommunen rykker ind og sender dig et påbud. »I erkendelse af, at det er en udgift, man pålægger boligejerne, har man lavet en varsling på minimum fem år, så der er mulighed for at spare op,« forsikrer Jakob Møller Nielsen. Fra forskningsverdenen er der opbakning til kommunens tiltag. »Når vi kigger på klimatilpasningerne over de næste 50 år, er det ikke min opgave at vælge mellem, om det er noget, borgerne betaler af egen lomme, via skatten eller på vandregningen. For regningen skal betales. Vi har udledt for mange drivhusgasser, klimaet ændrer sig, og ja, der er en omkostning,« lyder det fra professor ved DTU Karsten Arnbjerg-Nielsen, der i mere end 10 år har forsket i klimaændringernes påvirkninger af byens vandinfrastruktur. Og det er faktisk en god ide at lade københavnerne betale en del af klimaregningen selv, mener han. »Der er et sundt princip i, at folk ikke kan bygge risikofrit. For hvis vi fratager folk ansvaret, har vi et risikofrit samfund, og det skal vi ikke have.« Det er god økonomisk ræson at satse på at satse på skybrudsveje og lokal afkobling af regnvand i stedet for at udbygge kloaknettet, mener seniorforsker ved Institut for miljøvidenskab på Aarhus Universitet Hans Sanderson. »Skybruddet i 2011 var en statistisk 100-års hændelse. Det nytter ikke noget, at man graver hele byen op og lægger dobbelt så store kloakledninger ned, fordi der måske kommer en ekstrem hændelse om 100 år – selvom vi ved, at hyppigheden vil stige. Det giver hverken økonomisk eller praktisk mening. Det ville få metrobyggeriet til at ligne »a walk in the park«,« siger han, der står i spidsen for en forskningsgruppe, der indsamler viden og erfaringer om klimatilpasningstiltag på tværs af 11 europæiske lande. Og som et plaster på det økonomiske sår giver han københavnernes hjemstavn et skulderklap i forbifarten. »Mange steder i Europa handler klimatilpasningen om at finde ud af problemernes omfang, hvordan man inddrager borgere, og hvordan man skal lave politikker og planer. København er kommet forbi en lang række af de trin og er allerede i gang med at implementere tiltagene i praksis,« siger Hans Sanderson. Er du blevet bidt af klima efter dén nyhed, kan du:Bruge søndagen til fods, mens du bliver lidt klogere på de bæredygtige løsninger, som springer frem i København i disse år. Dansk Arkitektur Centers tilbagevendende søndagstur tager digdenne søndag gennem Københavns skybrudsplan, cykelpolitik og byrum. Turen går fra centret på Christianshavn til Israels plads i indre by. Skal weekenden være festlig, kan du:Tage i biografen fredag aften og seFenarAhmads anmelderroste film»Underverden«, der får premiere denne uge. Husk at tage festtøjet med i tasken, for bagefter kan du fortsætte til natklubben Chateau Motel, hvorstjerner fra filmen vender plader. I løbet af natten kan du støde på Dar Salim bag pulten – vil du forbedrede dig på en smalltalk, kan du læse Berlingskesportræt af skuespilleren. Har du lyst til at bruge lørdagen på at pleje tømmermændene med en reparationsdrik i den sofistikerede ende, kan du tage i Cinemateket og sippe den japanske risvin sake. Filmmekkaet ved Gothersgade skyder en japansk filmuge i gang medsakesmagning. En weekend væk fra København:Skulle du have lyst til at tage toget over Storebælt og bruge weekenden i Danmarks næststørste by, er der masser af tips at hente fra Berlingskes Kim Flyvbjerg, som har laveten guidetil Aarhus’ gastronomiske fristelser. Fik du i øvrigt læst: Pst. Fik du det med?Vi afslutter med en smule ananas i egen juice. I denne uge fik København nemlig endnu en omtale i et internationalt medie. I denne uge harCNNudråbt Nyhavn til at være et af de steder i verden, som man skulle blive mest lykkelig af at være. »Der ikke er noget mere dansk end at opleve Nyhavn, den gamle havn i København, der nu er hjemsted for restauranter og musik langs kanalen,«lyder begrundelsen. Så måske vinterdepressionerne kan kureres med øl, havfruer og gammel dansk arkitektur? Har du læst hele vejen hertil, er der en god chance for, at du snart kan hive frakken ned fra knagen og give det et skud. Rigtig god weekend!",
        "metadata": {
            "source": "https://www.berlingske.dk/samfund/klar-til-skybrud-de-koebenhavnske-boliger-skal-klaedes-paa-til-klimaskift-en-del",
            "image_url": "https://berlingske.bmcdn.dk/media/cache/resolve/image_x_large/image/8/84508/16086949-skybrud.jpg",
            "publication_time": "Fredag d. 20. januar 2017, kl. 08.33",
            "author": "Eva Elisabeth Østergaard Jensen",
            "related_links": [],
            "attachments": []
        }
    }
}