{
    "version": "1.0",
    "document": {
        "id": 22516,
        "title": "Trump ville ændre verden med et trylleslag. Men der er langt mellem fantasi og virkelighed",
        "content": "Trump var deneneste,der kunne stoppe udbruddet af tredje verdenskrig. Præsidenten ville skabe fred i hele verden – på ganske få dage, lød det. Men over 100 dage efter den storslåede indsættelsesceremoni i Washington lader freden stadig vente på sig. Faktisk er vi formentlig endnu længere fra en mere fredelig verden, efter præsidenten forleden fyrede sin nationale sikkerhedsrådgiver, Mike Waltz, der blev set som en mere traditionel udenrigspolitisk høg i den måske mest utraditionelle amerikanske administration i mange, mange årtier. Waltz røg på grund af den pinlige skandale, hvor en chefredaktør fra The Atlantic, Jeffrey Goldberg, ved en fejl blev lukket ind i en hemmelig chat-samtale på appen Signal, hvor Trumps topfolk diskuterede et forestående angreb på houthierne i Yemen. Skandalen – og ikke mindst fyringen af Mike Waltz – er noget, der ærgrer de republikanere, der gerne ser Trump-administrationen indtage en lidt mere traditionel udenrigspolitisk linje end den, som præsidenten og vicepræsident J.D. Vance ønsker. Waltz, der havde kontor i Det Hvide Hus og således var tæt på Trump, var et af de få mennesker i administrationen, der var mest kritisk over for Putin og Rusland. Det forsvinder måske med hans afgang – og selvom udenrigsminister Marco Rubio traditionelt også har stået for den linje, tyder alt på, at Rubio har indtaget en mere ultraloyal linje over for Trump. Nu skriverAxios,at Trumps toprådgiver, Stephen Miller, er favorit til at overtage Waltz' job, som Rubio midlertidigt har overtaget. Sker det, vil det være et signal om, at Trump ønsker en MAGA-loyalist som national sikkerhedsrådgiver. Ikke just gode nyheder i Bruxelles og i København og i resten af den vestlige verden. Ifølge Axios er Stephen Miller i spil som Mike Waltz' afløser.Fold sammenLæs mereFoto: Evelyn Hockstein/Reuters/Ritzau Scanpix. Lad os lige repetere, hvad der egentlig er Trumps udenrigspolitiske doktrin: En langt mere transaktionel tilgang til verden, hvor USA er mindre optaget af den vestlige retsbaserede verdensorden og gamle alliancer for i stedet at indtage en merequid pro quo– noget for noget – strategi. Netop denne – som hænger tæt sammen med Trumps America First-vision – skulle sikre fred i verden, lød det fra Donald Trump inden præsidentvalget, hvor han flere gange lovede, at han ville kunne skabe fred mellem Rusland og Ukraine på mellem 24 og 48 timer. For nylig lød det dog fra præsidenten i et interview medABC, at man ikke skulle tage denne udmelding bogstaveligt: At Trump udmærket var klar over, at freden i Europa ville blive en meget stor opgave. Og resultaterne er indtil videre udeblevet – selvom Trump for bare en uge siden lovede, at en fredsaftale var lige på trapperne. Det var den ikke, men USA har indgået en mineralaftale med Kyiv, som finansminister Scott Bessent forleden præsenterede. Aftalen, der oprindelig skulle have fyldt 90 sider, blev skåret ned til 12, men forpligter USA og Ukraine til et samarbejde om landets mineraler. Den endte med at blive bedre end først antaget for Kyiv, idet de ikke bare forærer den værdifulde undergrund til Washington. Dog bliver der ikke stillet nogle konkrete sikkerhedsgarantier – men håbet i Kyiv er, at ethvert amerikansk engagement vil holde russerne i skak. Men ordene, der stadig kommer ud af Trumps mund, må forvirre – både i Kyiv, Moskva og Bruxelles. For der er reelt ingen, der ved, hvad Trumps næste skridt er, og hele den vestlige verden har været forvirret over præsidentens kurs i konflikten mellem Rusland og Ukraine, siden han blev indsat 20. januar. Da Trump forleden markerede sine første 100 dage som præsident nær Detroit, Michigan, gentog præsidenten endnu en gang, at han var i gang med at »lave en meget hurtig aftale« med Rusland og Ukraine. »Jeg er den eneste, der kan mægle fred,« lød det fra Donald Trump. Men det er, som om forskydningen mellem fantasi og virkelighed er vokset i 2.0-udgaven af Trump-administrationen. Trumps forestilling om sine første 100 dage stemmer ikke overens med amerikanernes.Fold sammenLæs mereFoto: Evelyn Hockstein/Reuters/Ritzau Scanpix. Det gælder ikke kun Trumps udenrigspolitiske visioner, men også de indenrigspolitiske. Forleden kom beskeden om, at USAs bruttonationalprodukt er faldet med 0,3 procent i årets første kvartal – måske det første tegn på, at Trumps handelskrig kommer til at gøre ondt på amerikanerne, men det forhindrede ikke Trump i at tale videre om USAs nye guldalder fra scenen i Michigan. Publikum – altså Trumps allermest trofaste støtter tror på ham – både når det kommer til økonomi og udenrigspolitik. Men meningsmålingerne viser også, at amerikanerne ikke er tilfredse med Donald Trump efter de første 100 dage. De er i særdeleshed utilfredse med præsidentens tilgang til økonomien og også udenrigspolitikken. I en nyFox News-måling er 54 procent af de adspurgte utilfredse med Trumps udenrigspolitik, mens kun 40 procent er tilfredse. Så lige nu har Trump reelt to grupper af vælgere. Dem, der står til vælgermøder og klapper ad præsidenten på trods af de manglende resultater, og de uafhængige vælgere i svingstater, der gav Trump en chance, men som nu fortryder (i hvert fald hvis de mange meningsmålinger rent faktisk holder stik). Man skal ikke forvente, at Trump pludselig ændrer kurs på grund af vælgerne, fordi han ikke kan stille op som præsidentkandidat igen. Der skal noget andet til. I virkeligheden er det nok kun hans tætteste rådgivere, der kan få ham til at ændre kurs. Det var formentlig det, der skete, da Trump pludselig lavede en U-vending i forhold til toldsatserne mod resten af verden – Kina ekskluderet. Det er også derfor, at man skal holde nøje øje med, hvem præsidenten vælger som sin nye nationale sikkerhedsrådgiver. For bliver det Stephen Miller, så går USA formentlig i en mere trumpistisk og mindre traditionel retning rent udenrigspolitisk. Miller er kendt som en slags MAGA-megafon, der er 100 procent loyal over for sin chef. Han er også erklæret antiglobalist og en høg, når det kommer til grænse og immigrationspolitik. Spørgsmålet er jo så, om Miller sammen med udenrigsminister Marco Rubio og Trumps gode ven Steve Witkorff, vil være i stand til at opfylde en af Trumps store drømme: At blive præsidenten, der ikke barer sikrer freden i Ukraine, men også i Mellemøsten. Trumps udenrigspolitiske ambitioner er store – mens resultaterne stadig lader vente på sig, selvom vi for længst har passeret præsidentens eget mål om en hurtig fred i både Mellemøsten og Ukraine.",
        "metadata": {
            "source": "https://www.berlingske.dk/internationalt/trump-ville-aendre-verden-med-et-trylleslag-men-der-er-langt-mellem",
            "image_url": "https://berlingske.bmcdn.dk/media/cache/resolve/image_x_large_vertical/image/191/1917908/24943691-national-sikkerhedsrdgiver-mike-waltz-er-rget-ud.jpg",
            "publication_time": "Lørdag d. 03. maj 2025, kl. 11.28",
            "author": "Jacob Heinel Jensen",
            "related_links": [],
            "attachments": []
        }
    }
}