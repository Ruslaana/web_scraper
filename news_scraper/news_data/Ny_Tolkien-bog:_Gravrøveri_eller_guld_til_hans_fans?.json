{
    "version": "1.0",
    "document": {
        "id": 13986,
        "title": "Ny Tolkien-bog: Gravrøveri eller guld til hans fans?",
        "content": "Selv om J.R.R. Tolkien døde i 1973, ser verden igen og igen nye skrifter fra hans hånd: Senest har hans arvinger gjort »The Story of Kullervo« klar til udgivelse og vil realisere planen til oktober. Den britiske forfatter og sprogforsker er mest kendt for hovedværkerne »Hobbitten« fra 1937 og det tre bind stærke »Ringenes herre« fra midten af 1950erne.  Men han efterlod sig flere håndfulde mere eller mindre fuldendte værker. Eftertidens forlag har kastet sig sultne over dem alle – mest succesfuldt samlingen »Silmarillion«, der blev udgivet i 1977. »The Story of Kullervo« stammer fra 1914 og hører til hans tidligste skrifter. Det tager udgangspunkt i den store samling af finske folkeeventyr, »Kalevala«. Samlingen som helhed regnes i dag for Finlands nationalepos og har kastet talløse genfortællinger og bearbejdelser af sig. Jean Sibelius skabte for eksempel hele 12 musikværker med »Kalevala« som inspirationskilde, herunder en fem satser lang symfoni med titlen »Kullervo«. Kullervo er en af eposets otte hovedskikkelser og den mest tragiske: Antihelten med det svære sind mister sin familie, vokser op som slave hos troldmanden Untamo og sælges siden til smeden Ilmarinen. Han forfører så en jævnaldrende tigger, der i virkeligheden er hans ukendte tvillingsøster, hvorefter søsteren tager livet af sig i skam. Da Kullervo opdager tingenes rette sammenhæng, sværger han hævn over skurken fra sin barndom. Men han kommer for sent og kan ikke undslippe sin kranke skæbne. Kullervo dør for egen hånd.  Historien er på mange måder et særsyn inden for folkeeventyr. Den udpensler gruen ved et barneliv uden beskytter og ender med stærke formaninger til de voksne. Hvor elskere af Tolkien ser frem til udgivelsen, sammenligner andre den med gravrøveri. J.R.R. Tolkien er død og kan derfor hverken sige til eller fra. Gyldendal har udgivet Tolkiens vigtigste værker på dansk, men vil ikke gøre det samme med »The Story of Kullervo«. »Både vi og de mange læsere har været ufatteligt glade for Tolkien,« siger souschef for Gyldendal Skønlitteratur, Merete Borre. »Men vi tror ikke, at skaren af dedikerede fans i Danmark er stor nok til en oversættelse af de relativt få sider«.",
        "metadata": {
            "source": "https://www.berlingske.dk/kultur/ny-tolkien-bog-gravroeveri-eller-guld-til-hans-fans",
            "image_url": "https://berlingske.bmcdn.dk/media/cache/resolve/image_x_large/image/37/376412/10203636-14magtolkiencoverjpg.jpeg",
            "publication_time": "Torsdag d. 13. august 2015, kl. 17.00",
            "author": "Søren Schauser",
            "related_links": [],
            "attachments": []
        }
    }
}