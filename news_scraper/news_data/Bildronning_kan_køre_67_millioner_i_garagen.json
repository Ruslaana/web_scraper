{
    "version": "1.0",
    "document": {
        "id": 10430,
        "title": "Bildronning kan køre 67 millioner i garagen",
        "content": "Bilkoncernen Nic. Christiansen fra Kolding, der importerer bilmærkerne Hyundai, Land Rover og Jaguar, kan trille et overskud på 67 mio. kr. før skat i garagen. Det fremgår at selskabets årsregnskab for 2015.  Kolding-selskabet er ejet af Birthe Christiansen, som i 2006 blev eneejer af den sydjyske familievirksomhed, da hun købte sin søster ud af bilkoncernen. Birthe Christiansens far, der lægger navn til den sydjyske virksomhed, gik på i sin hjemegn udelukkende under navnet »bilkongen«. Siden 1992 har Nic. Christiansen Holding stået bag importen af Hyundai-biler, mens et andet af koncernens selskaber, British Car Import, står bag importen af bilmærkerne Jaguar og Land Rover i Danmark, Norge og Sverige. Bilkoncernen fra Kolding har i 2015 investeret heftigt i sin forretning, men kan altså stadig glæde sig over et solidt overskud.  »Vi afholder omkostninger i relation til vækst- og udviklingsaktiviteter for 31,5 mio. kr. i den løbende drift og præsenterer en fremgang i koncernens overskud før skat i 2015 sammenlignet med året før. Det er et stærkt resultat, som vi alle i koncernen kan tillade os at være stolte over«, siger Niels Vrist Bertelsen, koncerndirektør i Nic. Christiansen Holding. Familien Christiansen var i 2015 placeret på 77. pladsen på Berlingske Business Magasins 2015-liste over Danmarks 100 rigeste. Birthe Christiansen ejer ud over bilkoncernen hovedparten af Comwell-hotelkæden gennem et andet selskab.  Birthe Christiansens far, Nic. Christiansen, døde som 93-årig i 2010.",
        "metadata": {
            "source": "https://www.berlingske.dk/virksomheder/bildronning-kan-koere-67-millioner-i-garagen",
            "image_url": "https://berlingske.bmcdn.dk/media/cache/resolve/image_x_large/image/11/115845/13025878-jaguar.jpg",
            "publication_time": "Mandag d. 18. april 2016, kl. 17.05",
            "author": "Thomas Mikkel Mortensen",
            "related_links": [],
            "attachments": []
        }
    }
}