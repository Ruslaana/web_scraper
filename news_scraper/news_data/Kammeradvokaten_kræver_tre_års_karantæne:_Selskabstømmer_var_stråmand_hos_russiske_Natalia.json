{
    "version": "1.0",
    "document": {
        "id": 10119,
        "title": "Kammeradvokaten kræver tre års karantæne: Selskabstømmer var stråmand hos russiske Natalia",
        "content": "Et nyt våben mod konkursryttere og svindlertyper er blevet så populært blandt konkursadvokater, som ingen forventede, da reglerne blev indført i 2014. Direktører i konkursramte selskaberi tusindvis bliver idømt konkurskarantæne i Sø- og Handelsretten, og advokater og erhvervsorganisationer har rejst kritik af, at konkursadvokaterne har (for) let til karantænekniven. En af dem, der lige nu er på vippen, er Jens Nørskov, tidligere advokat og selskabstømmer. Her er historien om hans godt og vel seks måneder som direktør i et billeasingselskab, som risikerer at sende ham i karantæne. Historien blev torsdag oprullet i Sø- og Handelsretten, som alene i 2020 idømte 2.000 direktører konkurskarantæner. Jens Nørskov var indsat som stråmand, og han skal tre år i konkurskarantæne, mener Kammeradvokaten, som fører sagen for Skattestyrelsen. Nej, siger hans advokat, Karoly Németh, Jens Nørskov gjorde sit for at få selskabet på ret kurs. Bemeldte selskab hed noget så sexet som Administrationsselskabet Kbh. ApS og importerede biler fra Tyskland og leasede dem til danskere i samarbejde med Nykredit Leasing. Ejer og direktør gennem et par år var russiske Natalia Rosbjerg, som ikke talte dansk og overvejende opholdt sig i Moskva, mens hendes mand, Michael Rosborg, mest befandt sig i Hamburg, hvor han fandt tyske biler til danske kunder. Imens voksede selskabets skattegæld, og egenkapitalen gik i minus. I august 2019 hyrede Natalia Rosbergden tidligere selskabstømmer og advokat Jens Nørskovsom direktør – efter hans udsagn i Sø- og Handelsretten torsdag – for at få styr på butikken, som havde adresse i St. Kongensgade i København hos selskabets revisor Ecovis Danmark ved statsautoriseret revisor Kurt Bülow. Jens Nørskov forklarede i retten, at hans opgave var at sikre, at samarbejdet med Nykredit kunne fortsætte, skaffe ny kapital og sikre, at der ikke blev stiftet ny gæld, men blev betalt af på en skattegæld på over to millioner kroner via en afdragsordning på 100.000 kroner om måneden. »Jeg vidste godt, at der var negativ egenkapital, men det er set før, at man har retableret den slags,« sagde Jens Nørskov, som kendte bilfolk, som kunne komme med frisk kapital. Men der blev aldrig afdraget på skattegælden. I stedet blev der betalt regninger på flere hundrede tusind kroner til blandt andet Michael Rosborgs selskab i Tyskland, og det hele endte med, at Gældsstyrelsen begærede Administrationsselskabet Kbh. ApS. konkurs i starten af 2019. Kammeradvokaten, som er kurator i konkursboet, købte ikke Jens Nørskovs forklaring. Advokat Anne Amalie Jensen, som var mødt i Sø- og Handelsretten på vegne af Kammeradvokatens topkurator Boris Frederiksen, mener, at Jens Nørskov var indsat som stråmand af Rosborg-parret, hvorved de reelle ledelsesforhold blev sløret. Til Nørskovs synderegister hører ifølge Kammeradvokaten, at han ikke sikrede afregning af moms og skat, ikke sikrede en ordentlig bogføring og medvirkede til, at selskabet unddrog sine kreditorer over 800.000 kroner ved at overføre pengene til nærtstående, herunder Michael Rosborgs selskab i Hamburg. Jens Nørskov overtrådte selskabsloven ved som direktør at undlade at sikre et forsvarligt kapitalberedskab og forsvarlig drift. »Jens Nørskov har som stråmand gjort sig skyldig i groft uforsvarlig forretningsførelse. Kurator har ikke fundet nogen oplysninger om, at sagsøgte har udøvet faktisk ledelse,« sagde Anne Amalie Jensen og tilføjede: »Administrationsselskabet har brugt skattevæsnet som kassekredit.« Karoly Németh mente ikke, at der var det ringeste grundlag for at idømme Jens Nørskov karantæne. »Da man indførte reglerne om konkurskarantæne, havde man i tankerne at kræve meget stærke grunde til at forbyde en person at drive erhvervsvirksomhed. Der skulle nærmest kriminelle forhold til, hvilket på ingen måde er tilfældet i denne sag,« sagde Németh og rettede så kanonen direkte mod Kammeradvokaten og andre konkursadvokater, som efter hans mening spinder guld på karantænesagerne. »Jo, der foreligger misbrug, men det er misbrug af retssystemet fra kurators side, fordi retterne hidtil har ageret som villigt redskab for kurator. Når der i denne sag tales om grov uforsvarlighed, så handler det om groft uforsvarlig sagsførelse, for sagen skulle aldrig have været rejst,« tordnede advokaten, som fremførte, at misbruget opstår, fordi det udløser honorar til konkursadvokaterne at undersøge, om direktører i krakkede selskaber skal indstilles til karantæne. Advokat Karoly Nemeth på vej ind i ankommer til »Sø- og Krigsretten«, som han ynder at kalde Sø- og Handelsretten for at procedere sin sidste retssag, inden han deponerer sin bestalling.Fold sammenLæs mereFoto: Niels Ahlmann Olesen. Til trods for at dommeren bad ham holde sig til sagen mod Jens Nørskov, tromlede Karoly Németh videre: »Jeg stopper ikke her. Kammeradvokaten fremkommer med en række standardpostulater, som man kan læse 28 gange i tidligere sager og overdænger retten med overflødige bilag. Retten må være opmærksom på, hvad det her medfører. Hver gang der trykkes på knappen, så ryger der 10.000-12.000 kroner i kurators lomme. Og når man indstiller tre personer til konkurskarantæne, så løber det op i 50.000 kroner,« sagde Németh under henvisning til, at Natalia og Michael Rosborg begge er idømt konkurskarantæne i to år. »Det er blevet sådan, at i enhver virksomhed i vanskeligheder har direktøren handlet groft uforsvarligt. Kammeradvokaten har opfundet udtrykket stråmandsvirksomhed, men min klient blev ansat for at forsøge at redde virksomheden på et tidspunkt, hvor gælden var stiftet og kapitalen tabt. Og han havde tillid til, at bogføringen var i orden hos anerkendt revisionsfirma,« sagde Karoly Németh i sin sidste procedure, inden han om få dage som 79-årig deponerer sin bestalling. Sø- og Handelsretten afsiger kendelse i Jens Nørskovs sag 12. juli.  ",
        "metadata": {
            "source": "https://www.berlingske.dk/business/kammeradvokaten-kraever-tre-aars-karantaene-selskabstoemmer-var-straamand",
            "image_url": "https://berlingske.bmcdn.dk/media/cache/resolve/image_x_large/image/143/1434537/23778910-.jpg",
            "publication_time": "Torsdag d. 17. juni 2021, kl. 21.15",
            "author": "Birgitte Erhardtsen",
            "related_links": [],
            "attachments": []
        }
    }
}