{
    "version": "1.0",
    "document": {
        "id": 19236,
        "title": "200.000 tager måske piller uden grund",
        "content": "Der er måske godt nyt til omkring 200.000 bekymrede danskere og deres pengepunge, som er i kolesterolsænkende behandling med præparatgruppen statin. En gruppe på fire specialister på området peger i en nyvidenskabelig artikelpå, at en stor gruppe af de 530.661 personer, som i 2009 var i behandling med lægemidlet, måske slet ikke har behov for at tage præparatet. Det skyldes, at cirka 200.000 personer ganske vist har et kolesterolniveau, som er højere end de anbefalede værdier, men det betyder ikke nødvendigvis, at der er behov for at give forebyggende behandling, argumenterer de fire specialister. Mange raske mennesker har også et kolesterolniveau over de anbefalede 5 mmol/l, og har man ikke andre problemer med helbredet, er der måske ingen grund til at ofre penge og bekymringer på en behandling, som altså måske ingen effekt har. Behandlingen er ikke farlig - men måske bare unødvendig. En ny artikel i månedsbladet fra Institut for Rationel Farmakologi har undersøgt, hvor mange danskere der i 2009 tog det kolesterolsænkende statin uden samtidig receptpligtig medicin mod hjerte-kar sygdomme. Artiklen afdækker en gruppe på ca. 200.000 personer, som måske er sat i behandling med statin på et løst grundlag.. - Der er lavet flere undersøgelser, som viser, at kolesteroltallet ikke i sig selv siger særlig meget om risikoen for at få blodpropper. Og hvis man ikke er yderligere disponeret, findes der ikke noget videnskabeligt belæg for at antage, at det vil nedsætte risikoen at tage medicin for et forhøjet kolesteroltal, siger Niels Christian Heebøll-Nielsen fra Institut for Rationel Farmakologi som en af de fire af artiklens forfattere. Med andre ord kan en stor gruppe danskere være omfattet af en unødvendig overmedicinering, som udhuler pengepungen og skaber unødvendige helbredsbekymringer. Når personer med for høje kolesterolværdier bliver sat i behandling med statin, beror det på en blodprøve og en lægelig vurdering. I prøvesvaret bestemmes kolesterolværdien, som skal fungere som indikator for, om det er nødvendigt at begynde en behandling. Dog er der lavet flere undersøgelser af den raske normalbefolkning som viser, at mange mennesker har værdier, som ligger over det anbefalede niveau på 5 mmol/l. En undersøgelse fra Østerbro i 2000 og 2001 viste, at 82 procent af de undersøgte kvinder havde kolesterolniveau over 5. Tallet var 78 procent for mænd. Med andre ord er det almindeligt at have et kolesterolniveau over grænseværdien på 5. Derfor er det op til lægen at vurdere, om der kan være en fare for blodpropper på baggrund af den enkelte persons kolesterolniveau og andre risikofaktorer. Det kan eksempelvis være, hvis lægen vurderer, at personen med de forhøjede kolesterolværdier har diabetes (sukkersyge), eller hvis personen har tegn på hjerte- eller karsygdom. Også hvis personen er genetisk disponeret for blodpropper, er der enighed om, at der er grund til at behandle for højt kolesterol. Der bliver også taget højde for alder, køn, blodtryk og rygning. Undersøgelsen skønner altså, at omkring 200.000 personer er i behandling med det kolesterolsænkende statin på et løst grundlag, fordi denne gruppe tager medicinen primært på grund af et kolesterolniveau, som mange raske mennesker også har. Ikke nødvendigvis fordi, de er i farezonen for at få blodpropper. Argumentet er med andre ord, at kolesteroltallet ikke alene er en indikator for en risikotilstand. I undersøgelsen påpeger de fire specialister, at der kan være flere negative effekter af den mulige overmedicinering: - Vi ved ikke, om der reelt er nogen gavn ved at behandle folk forebyggende i længere tid, og der er også psykologiske aspekter i, at folk tror, de har en sygdom, som de måske slet ikke har. Desuden koster medicinen penge, og det er jo aldrig hensigtsmæssigt at bruge penge på medicin, man slet ikke har brug for, siger Niels Christian Heebøll-Nielsen. Det er ikke farligt at tage den kolesterolsænkende medicin, men specialisterne understreger betydningen af de bivirkninger, medicinen kan have på pengepung, krop og psyke. I undersøgelsen opfordrer specialisterne til, at de mange statinbrugere skal gennemgå en grundigere undersøgelse.",
        "metadata": {
            "source": "https://www.berlingske.dk/samfund/200.000-tager-maaske-piller-uden-grund",
            "image_url": "https://berlingske.bmcdn.dk/media/cache/resolve/image_x_large/image/73/738112/4079637-pil.jpg",
            "publication_time": "Tirsdag d. 17. maj 2011, kl. 15.41",
            "author": "Mathias Ørsborg Johansen",
            "related_links": [],
            "attachments": []
        }
    }
}