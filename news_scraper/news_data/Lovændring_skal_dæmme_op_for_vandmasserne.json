{
    "version": "1.0",
    "document": {
        "id": 18828,
        "title": "Lovændring skal dæmme op for vandmasserne",
        "content": "Mens skybrud af historiske dimensioner de seneste år har væltet storbyers værn mod vandet, går miljøminister Ida Auken (SF) nu løs på de barrierer i lovgivningen, som stækker kommunerne i deres kamp mod monsterregnen. Ministeren vil ændre lovgivningen, så det står soleklart, hvem der har ansvaret for at forebygge fremtidige skader fra heftige regnskyl, og hvordan indsatsen skal finansieres. Hendes hovedsigte er, at vi alle skal betale klimatilpasningskampen over spildevandstaksterne. »Det har aldrig været hensigten, at lovgivningen skulle stå i vejen for, at vi kan tilpasse os et varmere og mere vådt klima. Men der er ingen tvivl om, at der i dag er barrierer i lovgivningen, som vi skal have fjernet,« siger Ida Auken.  Baggrunden er vedholdende kritik af det eksisterende lovgrundlag for klimatilpasning. Førende miljøretseksperter har i Berlingske fastslået, at hverken planloven, miljøbeskyttelsesloven eller vandsektorloven giver myndighederne de nødvendige redskaber. Og senest har Kommunernes Landsforening (KL) presset på, for at få klarlagt lovgrundlaget. »Vi har ansvaret for at udarbejde planer for spildevandet, men ikke beføjelserne til at føre planerne ud i livet, når det gælder håndteringen af heftige regnskyl,« siger formanden for KLs teknik- og miljøudvalg, Martin Damm (V). Kommunernes problem er, at deres spildevandsafdelinger i 2010 blev udskilt i vandselskaber, der har meget snævre rammer for deres aktivitet. Firkantet sagt skal de holde sig til at håndtere regn- og spildevand i kloaknettet, mens de ikke skal beskæftige sig med vandmasser på overfladen.  »Tidligere var det tilstrækkeligt at bygge kloakkerne store nok, men det er ikke nok, når der kommer voldsomme skybrud. I den situation har vi brug for at lede vandet hen på for eksempel parkeringspladser og parker, så vandet opsamles her, indtil der er plads i kloakkerne. Vandet skal ledes derhen, hvor det gør mindst mulig skade. Men i dag er det mudret, hvem der skal udføre arbejdet, og hvordan det skal finansieres,« siger Martin Damm. Det medgiver miljøminister Ida Auken, som er parat til at bane vejen for, at vandselskaberne kan finansiere opgaven over de spildevandsbidrag, danskerne betaler. »Der er ikke andre til at betale regningen. Men alternativet er, at vi skal betale over forsikringspræmierne, og det er dyrere end at forebygge skaderne,« siger Ida Auken.  Regningen for den danske klimatilpasningsindsats er i sagens natur ukendt, men den kommer oven i prisen for en renovering og fornyelse af kloaknettet, som er nødvendig for blot at kunne håndtere spildevandet og de stigende regnmængder, der ikke kommer fra de helt ekstraordinære skybrud. Eksperterne i Ingeniørforeningens spildevandskomité anslår, at der er behov for at investere op imod en mia. kr. årligt i kloaknettet. Dertil kommer altså prisen for at håndtere vandmasser fra skybrud på overfladen.",
        "metadata": {
            "source": "https://www.berlingske.dk/politik/lovaendring-skal-daemme-op-for-vandmasserne",
            "image_url": "https://berlingske.bmcdn.dk/media/cache/resolve/image_x_large/image/69/698901/4681626-regn-og-cykel.jpg",
            "publication_time": "Søndag d. 13. november 2011, kl. 06.00",
            "author": "Pauli Andersen",
            "related_links": [],
            "attachments": []
        }
    }
}