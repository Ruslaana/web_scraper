{
    "version": "1.0",
    "document": {
        "id": 21969,
        "title": "Kommentar: Kronprins Christian i Afrika. Det er næppe en tilfældighed",
        "content": "Kronprins Christian skal til Afrika! Vi ved også, hvor han skal hen. Eller gør vi? Østafrika, hedder det fra Kongehusets meget lukkede kommunikationsafdeling, som påderes sociale medier lagde en kortfattet meddelelse ud. Afrika er det land, som alle børn kender, sang vi med Nanna i 1980erne, men der er nok nogen, der ligesom jeg ikke er helt sikre på, hvad der hører til Østafrika. Så er det jo godt, vi har Den Store Danske, hvor vi får at vide, at Østafrika er »en ikke præcist afgrænset region i det østlige Afrika. I snæver forstand omfatter den landene Kenya, Uganda, Rwanda, Burundi og Tanzania; i naturgeografisk sammenhæng indgår også det nordlige Mozambique samt dele af Sudan og Somalia«. Så blev vi så meget klogere. Eller så lidt. Hvis vi ikke helt præcist ved, hvor landets kommende konge skal hen, når han nu er rejst ud i verden, så ved vi til gengæld en lille bitte smule mere om, hvad han skal foretage sig: Han skal være en finere form for landbrugsmedhjælper. Han skal »indgå i den daglige drift af to farme, hvilket blandt andet vil indebære praktiske og administrative opgaver samt give Kronprinsen indblik i lokal naturbeskyttelse«, som det kortfattet hedder. Kronprins Frederik i Mongoliet. Billedet er dog ikke fra den oprindelige ekspedition, han deltog i, men fra han vendte tilbage til landet i september 1990.Fold sammenLæs mereFoto: Ritzau Scanpix (arkiv). Kronprinsen skal altså – inden fælden for alvor klapper – ud og se verden, sådan som en masse andre unge mennesker skal, når de er færdige med studentereksamen. Han trodser altså regeringens idé om, at unge mennesker skal holde snuden i bøgerne, fordi der er brug for alle mand ved pumperne – hvis det da ellers er det, den mener for tiden. Men han følger også en gammelkendt tradition for at bevæge sig ud i verden og se den lidt an. Sådan som hans far, kong Frederik, gjorde det, da han både var på ekspedition i Mongoliet i 1986 og tre år senere lærte et og andet om vinavl på en gård i Californien. Hans onkel, prins Joachim, var i Australien, hvor også han arbejdede på en farm, kørte bil som 17-årig og udviklede høfeber. Og endelig var farmor Margrethe naturligvis også på meget omtalte dannelsesrejser til både Fjernøsten og Sydamerika, da hun var tronfølger i 1960erne, hvor den slags eksotiske rejsemål var en fjern drøm for de fleste. Er det tilfældigt, at det er Østafrika, som man sender kronprinsen til? Det ved vi sådan set ingenting om. Men når man ingenting ved, har man lov at gætte. Og det vil da være ejendommeligt, hvis ikke Stats- og Udenrigsministerierne har nikket til Kronprinsens opholdssted de næste tre-fire måneder. Er det forkert at forestille sig, at han med sit østafrikanske eventyr lægger sig pænt i forlængelse af regeringens Afrika-politik? Vi oplever for tiden, at den danske regering har travlt med at åbne ambassader og sågar kulturinstitutter på det kontinent, som vi ganske vist før har postet mange støttekroner i, men som vi groft sagt ikke følte, at vi behøvede spørge om ret meget. Mette Frederiksen har ovenikøbet selv været afsted for at uddele krammere og gøre sine hoser grønne i Namibia og Sydafrika – hvornår så vi andet end en lavtrangerende udviklingsminister lette på sig? Nu oplever vi i Vesten, at vi pludselig ikke har så mange venner som før. Russerne og kineserne har kraftige økonomiske og sikkerhedspolitiske interesser i de afrikanske lande, der i stigende grad siger fra over for Vestens politik, hvilket vi ikke mindst har set i Ukraine-spørgsmålet. Så tog de til Afrika: Mette Frederiksen og den daværende hollandske statsminister Mark Rutte forsøgte i juni fjor at styrke dialogen med Namibia, repræsenteret ved vicepræsident Nangolo Mbumba.Fold sammenLæs mereFoto: Dirk Heinrich/AP/Ritzau Scanpix. Det er ikke utænkeligt, at kronprins Christian, det næstfineste vi har, da kan være med til at vise afrikanerne, at vi tager dem alvorligt. På sin egen bløde diplomatiske facon og med sin symbolladede tilstedeværelse. Det kan godt være, vi siger til os selv og hinanden, at de kongelige ikke er politiske, og at det er deres store styrke. Det er jo noget vrøvl. De er naturligvis ikke partipolitiske og skal holde sig fra at være det, men de er i høj grad politiske i forhold til de dagsordener, der er bred enighed om på tværs af Folketinget – menneskeskabte klimaforandringer for eksempel. Og de er det ofte i forhold til udenrigspolitikken, som der som regel er konsensus om her i landet, og som vi derfor spænder dem for. Hvis man for eksempel kan tillade sig at tale om udenrigspolitik i forbindelse med et medlem af Rigsfællesskabet, er det joikke tilfældigt, at kongeparret efter tronbestigelsen stort set med det samme stod i Grønland for at hilse på. De skulle være med til at understrege de historiske bånd mellem landene på et tidspunkt, hvor Grønland fjerner sig mere og mere fra os. Majestætisk: Tronfølgeren, prinsesse Margrethe, i Thailand i 1963.Fold sammenLæs mereFoto: Allan Moe/Ritzau Scanpix. Kronprins Christians rejse er naturligvis til forskel ikke officiel. Faktisk betoner Kongehuset, at der er tale om enprivatrejse, derfor får vi altså ikke at vide, hvor turen helt nøjagtig går hen. Det kan selvfølgelig være et sikkerhedsspørgsmål. Og et forsøg på at opretholde den annoncerede afskærmning af Kronprinsen de næste formative år, den helle, man delvis har måttet opgive, efter at han er blevet tronfølger. Omvendt beviser det også, at Kongehuset trækker privatkortet over for pressen, når det passer det. Det er i hvert fald noget underligt noget at lægge vægt på alt det, som landets kommende konge skal lære i det fjerne, herunder naturbeskyttelse i tredjeverdenslande, et eventuelt fremtidigt interesseområde, når man samtidig fortæller danskerne, der betaler gildet, at det ikke rager dem. Giv dog pressen de hurtige billeder i en vindersag. Tilbage er der vist kun at ønske Kronprinsen en rigtig god tur til Kenya, Uganda, Rwanda, Burundi, Tanzania, det nordlige Mozambique eller til dele af Sudan og Somalia. Jakob Steen Olsen er Berlingskes kongehuskommentator",
        "metadata": {
            "source": "https://www.berlingske.dk/kongehus/kommentar-kronprins-christian-i-afrika-det-er-naeppe-en-tilfaeldighed",
            "image_url": "https://berlingske.bmcdn.dk/media/cache/resolve/image_x_large/image/183/1833260/24786948-nu-ved-vi-lidt-mere-om-hvad-kronprins-christian-s.jpg",
            "publication_time": "Torsdag d. 05. september 2024, kl. 16.52",
            "author": "Jakob Steen Olsen",
            "related_links": [],
            "attachments": []
        }
    }
}