{
    "version": "1.0",
    "document": {
        "id": 17982,
        "title": "Cambridge-lektor: Danske studerende er mere kritiske",
        "content": "The University af Cambridge ser gerne danske studerende i deres klasselokaler. De skandinaviske studerende har nemlig nogle andre profiler end studerende fra andre europæiske lande, lyder det fra Dr. Mette Eilstrup-Sangiovanni, der er lektor på The University of Cambridge og sidder med i udvælgelsen af nye studerende. - Hvis jeg skal være benhård, så kommer de skandinaviske studerende ofte med lidt mindre paratviden og lidt mindre på papiret. Der har været stillet lidt mindre krav til dem. De har ikke været igennem det samme pensum og de samme eksaminer. Til gengæld er de ofte bedre til at forholde sig mere kritisk til tingene. De er tit lidt mindre autoritetstro på en god måde, siger hun. Hun talte lørdag formiddag påNordic Study Abroad konferenceni Hellerup, hvor 250 unge mennesker med en drøm om at læse i udlandet var samlet. En af hendes opgaver var at guide de unge i, hvordan man skriver en god ansøgning, hvis man ønsker at søge ind på The University of Cambridge.  - Det, som jeg og mine kollegaer ser på, når vi foretager det årlige udvalg af studerende, er mindre, hvad de studerende allerede ved, og mere hvad vi tror, at de kan lære, siger hun. Når The University af Cambridge stiller med en repræsentant til konferencen, handler det ikke om at få flere ansøgninger, men at dem de får, er sendt af de rigtige grunde. - Vi får ekstrem mange meget kvalificerede ansøgninger hvert år, så vi kunne godt læne os tilbage. Men det er i vores interesse at få ansøgninger fra dem, som passer bedst til stedet, som vil få mest ud af det, og som har mest at give os. Så derfor synes vi, at det er værd at tage rundt på den her måde, siger Dr. Mette Eilstrup-Sangiovanni. Hun gør meget ud af at fortælle de unge, at det ikke bare handler om at tage af sted for at tage af sted. - København og Skandinavien tilbyder også fantastiske muligheder, så man skal gøre det, fordi der er en god akademisk grund til det - og ikke bare for at kunne skrive Cambridge på CV’et, siger hun.",
        "metadata": {
            "source": "https://www.berlingske.dk/samfund/cambridge-lektor-danske-studerende-er-mere-kritiske",
            "image_url": "https://berlingske.bmcdn.dk/media/cache/resolve/image_x_large/image/60/604201/5625067-nordic-study-abroad-mette-eilstrup-sangiovanni.jpg",
            "publication_time": "Lørdag d. 22. september 2012, kl. 22.27",
            "author": "Sine Bach Jakobsen",
            "related_links": [],
            "attachments": []
        }
    }
}