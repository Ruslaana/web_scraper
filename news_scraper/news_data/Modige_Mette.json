{
    "version": "1.0",
    "document": {
        "id": 19798,
        "title": "Modige Mette",
        "content": "De fleste tager de første famlende skridt på Comedy Zoo i det indre København. På små, ydmyge komiker-buler med åben mikrofon og en forholdsvis begrænset mængde tilskuere til at bevidne en eventuel tå-krummende debut som sjov, stående person. Som såkaldt standup-komiker. Men ikke Mette Bloch. Man er vel nationens første kvindelige verdensmester i roning. Snart kan hun skrive endnu et punkt på CVet. Danmarks første kvindelige verdensmester i roning, der for egen regning lejer Tivolis Koncertsal med plads til 1.600 gæster for at debutere som komiker. På et tidspunkt i den netop overståede sommer følte den karismatiske foredragsholder og forfatter, at grunden var blevet lidt for fast. Underlaget var i hvert fald ikke lige så levende og udfordrende som i de fjerlette racer-robåde, hun vandt sine medaljer i. Spændingen og sporten trak atter i hende. Men humoren var alligevel den kraftigste magnet. »Ideen til at stable et show på benene er kommet sig af, at jeg under mine foredrag har det allerbedst, når jeg får publikum til at grine. Når tilhørerne er glade i låget, så forstår de også budskaberne, og der er pivåbent ind til deres hjerter,« fortæller Mette Bloch til tivoli.dk. Det sidste skridt tog hun, da en ven vovede at stille spørgsmålstegn ved modet. Turde hun? »Det siger man bare ikke to gange til mig!« skraldgriner Mette Bloch, der bookede koncertsalen og begyndte at skrive på one man showet »Ups«, der har premiere i aften. Tilhørerne kan forvente en bramfri omgang fra verdensmesteren, der vil levere kraftige åretag mod det meste af det, der optager et moderne menneske. »Jeg vil med mit Ups! trænge ind i publikums nervesystem, få dem til at sænke paraderne, så de griner, græder, råber og bevæges. Jeg vil bl.a. tage fat om fordomme og åbne publikum med smil, komik og stof til eftertanke. Det skal handle om alt fra mine erfaringer med sportens tøsedrenge og mine katastrofer på dating.dk til organiseret mødregruppe-helvede, lover Mette Bloch over for tivoli.dk. Gæster til Mette Blochs one man show kan således godt forvente at få noget med ud fra Tivolis Koncertsal. Foredragene plejer at have en selvopbyggende form, og det samme gør sig gældende for den litteratur, der er flydt fra verdensmesterens åre-vante næver. Titler som »Tør du blive en vinder« og »Vind med vilje« er blot halvdelen af hendes bibliografi indtil videre. Til dem, der ikke har tid til at læse bøgerne, kommer her et gratis råd fra Mette Blochs bagkatalog. En form for humoristisk modsvar til frit brug, når man får at vide, at man skal holde sin plads i køen, ikke prøve noget nyt og gå efter toppen. For der kan nemlig være forfærdelig koldt: »Hvad fanden ved du om det, du har aldrig været der.«",
        "metadata": {
            "source": "https://www.berlingske.dk/samfund/modige-mette",
            "image_url": "https://berlingske.bmcdn.dk/media/cache/resolve/image_x_large/image/82/820868/3274507-mette-malene-bloch.jpg",
            "publication_time": "Mandag d. 08. november 2010, kl. 11.37",
            "author": "Mads Korsager Nielsen",
            "related_links": [],
            "attachments": []
        }
    }
}