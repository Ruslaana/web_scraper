{
    "version": "1.0",
    "document": {
        "id": 3542,
        "title": "Det var »blodig alvor« og et problem for Anker og Auken – nu forstyrrer skrækscenariet Ellemanns udsyn til Statsministeriet",
        "content": "Hedehusene har fostret mange gode mennesker. Men i et nationalt perspektiv gør stationsbyen mellem Høje-Taastrup og Roskilde ikke meget væsen af sig. Selv hvis alle byens 12.000 indbyggere var myndige voksne, malede bannere og gik sammen om en sag, var de ikke nok til at stille et borgerforslag til Folketinget eller fylde Christiansborg Slotsplads i en decideret massedemonstration. Men nogle gange kan 12.000 personer udgøre forskellen på alt eller intet. Det kan Liberal Alliances Alex Vanopslagh og Nye Borgerliges Pernille Vermund skrive under på, for deres respektive partier var begge kun godt og vel12.000 kryds fraat være endt på den sure side af spærregrænsen til folketingsvalget i juni. Var Liberal Alliance og Nye Borgerlige ikke sneget forbi de nødvendige to procent af stemmerne, havde rød blok ikke blot vundet stort i mandater Grundlovsdag – det havde været en decideret jordskredssejr. For samme dag stemte et vælgertal svarende til hele Vejle, Roskilde og Helsingørs befolkning tilsammen på tre andre partier, der netop ikke nåede forbi Folketingets imaginære dørmand. På 153.658 stemmesedler blev krydset sat ud for enten Stram Kurs, Kristendemokraterne eller partiet Klaus Riskær Pedersen – tre partier, der formentligt hentede størstedelen af deres stemmer fra vælgere, der ellers ville have stemt på et borgerligt parti. Og hvad skal vi så med alle disse bystatistikker og stemmetal fra et valg, der for længst er forbi fintællingen? Jo, tallene viser, hvor stor betydning spærregrænse og stemmespild kan få i dansk politik – og hvorfor detifølge politiske iagttagereikke er hypokondri, hvis Venstres formand og statsministerkandidat, Jakob Ellemann-Jensen, i torsdags følte en politisk hovedpine komme snigende med en aura,der forstyrrer udsynet til Statsministeriet. For knap var tidligere økonomi- og indenrigsminister Simon Emil Ammitzbøll-Bille for et par uger siden bakket ud af Liberal Alliance, før han igen ville fremad med et nyt parti. Berlingskes digitale læserevågnede således torsdag morgen op til nyhedenom, at Ammitzbøll-Bille sammen med den ligeledes tidligere LAer Christina Egelund har stiftet partiet »Fremad«. Et ifølge partistifterne værdiliberalt parti, der skal agere korrektiv til en voksende nationalkonservatisme i det borgerlige Danmark. Af samme årsag er det næppe en tilsnigelse at tro, at Fremad primært ser de andre blå partiers vælgerbaser som sine primære jagtmarker. »Vores analyse er, at der mangler et værdiliberalt midterparti i Danmark, og det er så det, vi danner nu med Fremad,« sagde&nbsp; Simon Emil Ammitzbøll-Bille til Berlingske, da han sammen med Christina Egelund præsenterede det nye borgerlige parti Fremad.Fold sammenLæs mereFoto: Asger Ladefoged Asger Ladefoged. »Vi kommer med et parti, der tilbyder et alternativ til de partier, der findes,« som det lød fra Simon Emil Ammitzbøll-Bille iinterviewet med Berlingske. Dem er der i forvejen en håndfuld af. Spoler vi tiden tilbage til Venstres ekstraordinære landsmøde i september, inviterede Jakob Ellemann-Jensen fra talerstolen Folketingets fire andre borgerlige partiledere på en kop restitutions-kaffe efter et svært valg for det blå Danmark. Inden Jakob Ellemann-Jensen i næste uge igen drager til Herning til Venstresordinærelandsmøde, kan han altså passende sætte en ny kande over. For Fremad går nu i gang med at samle vælgererklæringer, så partiet kan komme på stemmesedlen til næste valg. Da partiet Klaus Riskær Pedersen og Stram Kurs fortsat er opstillingsberettigede indtil henholdvis august og oktober 2020, og Kristendemokraterne allerede er gået i gang med at samle underskrift på ny, kan der altså – selvfølgelig mest i teorien – være hele 14 partier at vælge imellem, hvis Mette Frederiksen pludselig får den tanke at udskrive valg tidligt i denne valgperiode. »Stort tillykke til Simon Emil. Og i særdeleshed til Mette Frederiksen,« skrev politisk kommentatorNoa Redington torsdag morgen spøgefuldt på Twitter. Selvfølgelig er det slet ikke utænkeligt, at Fremad kommer i Folketinget til næste valg, og selvfølgelig er det heller ikke umuligt, at det kan ske, uden at andre blå partier trækkes under spærregrænsen. Som Simon Emil Ammitzbøll-Bille selv erklærede iBerlingske, kan Fremad blive »det parti, der kan sørge for, at de vælgere, der måske i øjeblikket er udlånt til partier i rød blok, kan komme tilbage i den borgerlige familie«. Ikke desto mindre vil partiet formentligt især bejle til de hidtidige Liberal Alliance-vælgeres gunst. Et Liberal Alliance, der – og i øvrigt ligesom Nye Borgerlige – fortsat tripper på spærregrænsen, hvis man skal tro meningsmålingerne. Jakob Ellemann-Jensen kan dermed risikere at stå i samme situation, som hans fars gamle ærkerival i Aarhus, Svend Auken, og dennes forgænger, Anker Jørgensen, tumlede med i slutningen af 1980erne og begyndelsen af 1990erne. ​I de år skulle de daværende socialdemokratiske partiformænd ikke kun slås med – set med socialdemokratiske briller – vildfarne radikale, men også orientere sig i forkortelser som SAP og KAP, VS, DKP og DKP/ML – altså Socialistisk Arbejderparti, Kommunistisk Arbejderparti, Venstresocialisterne, Danmarks Kommunistiske Parti og Danmarks Kommunistiske Parti/Marxister-Leninister. Partier, der for de uindviede måske lyder som forskellige nuancer af rødt, men som ikke desto mindre rummede dybe modsætninger og var uden en Fælles Kurs – for nu at nævne navnet på et helt sjette venstrefløjsparti, der optrådte i dansk politik i de år. Da Anker Jørgensen en køn septemberdag i 1987 troppede op på Ellebjerg Skole i Københavns Sydhavn for at stemme til folketingsvalget, fik han således stukket en usædvanligt mangfoldig stemmeseddel i hånden.  Hele 16 partier stillede op til folketingsvalget, og en munter Anker Jørgensen ville ikke afsløre over for pressen, hvor han havde sat sit kryds. »Du må gætte tre gange,« som han sagde. Men selv om Anker Jørgensen til pressefotografernes skue løftede stemmesedlen i vejret og proklamerede, at »så klarer vi den«, blev det ikke tilfældet. For stemmespildet fossede ud af venstrefløjen. Kun ni af de 16 partier opnåede valg til Folketinget, 159.000 kryds og mere end fire procent af vælgernes stemmer gik til partier, der ikke blev valgt ind. Og selv Hans Engell – der som daværende konservativ forsvarsminister var en indædt modstander af alt, der smagte af revolutionær socialisme – måtte sende de forskellige venstrefløjspartier en venlig tanke. »Der var et tidspunkt, hvor vi havde otte partier til venstre for Socialdemokratiet, og det var jo noget, vi på den borgerlige side glædede os meget over,« siger han. På venstrefløjen ærgrede man sig til gengæld voldsomt, fortæller Enhedslistens Søren Søndergaard, der selv var engageret i Socialistisk Arbejderparti. De dårlige valgresultater satte tanker i gang, der siden skulle hjælpe Enhedslistens opståen på vej. »Vi indså, at hvis ikke man havde den platform, der hed Folketinget, kunne man lave meget godt arbejde – man kunne deltage i strejker mod nedskæringer og andre ting – men man kunne ikke få italesat en anden retning (end den førte politik,red.),« siger Søren Søndergaard i dag. Havde I følelsen af, at »vi bidrager til, at Poul Schlüters regeringstid fortsætter og fortsætter«? »Ja. For det første var der selvfølgelig det, men der var altså også det, at der ikke blev italesat et klart alternativ.« Søren Søndergaard og Jette Gottlieb var blandt de første folketingsmedlemmer for Enhedslisten, der blev dannet af en række små partier på venstrefløjen. Komikeren og politikeren Jacob Haugaard kaldte listen for »De Forenede Dødsboer«, men Enhedslisten viste sig levedygtig.Fold sammenLæs mereFoto: Linda Kastrup. ​Spærregrænsen på de to procent af stemmerne, som vi kender den i dag, blev indført i 1960erne og fik i begyndelsen ikke nogen afgørende betydning i dansk politik. Ved folketingsvalgene i1964og 1968 samlede små partier, heriblandt Danmarks Kommunistiske Parti og Retsforbundet, tilsammen godt nok mere end 3,5 procent af vælgernes stemmer, uden at et eneste af partierne kom over spærregrænsen. Men i 1964 kunne stemmespildet ikke ændre på Socialdemokratiets førstefødselsret til regeringsmagten, ligesom de små partiers fald for spærregrænsenfire år senereheller ikke rokkede ved valgresultatet: Hilmar Baunsgaards (R) auberginefarvede VKR-koalition havde vundet valget og afsluttet Socialdemokratiets gyldne æra uanset hvad. Så gik det straks værre tre år senere, da VKR-regeringen med bl.a. pornoens frigivelse havde gjort en række borgerlige vælgere godt skuffede og skabt grobund for Kristeligt Folkepartis opståen.På valgdagen i september 1971var VKR-regeringens flertal væk. Kristeligt Folkeparti stjal ganske vist mange stemmer, men partiet nåede akkurat ikke over spærregrænsen. På den anden side af midten var situation ikke fuldkommen anderledes. Her missede også Venstresocialisterne spærregrænsen, og det samme gjorde Retsforbundet og DKP i øvrigt. Socialdemokratiet og SF havde ikke flertal uden de nordatlantiske mandater. Først efter et længere mellemspil kunne Jens Otto Krag danne en socialdemokratisk mindretalsregering, og ifølge Hans Engell – der dengang arbejdede som journalist – indvarslede valget en bredere forståelse af, hvilke faktorer der kan afgøre et folketingsvalg i Danmark. »Vi var jo pludselig i en situation, hvor spærregrænsen og Nordatlanten kom til at fylde rigtig meget. Og sidenhen har partierne været meget bevidste om, at der kan være situationer, hvor de nordatlantiske mandater får den afgørende betydning,« siger Hans Engell og minder om Lars Løkke Rasmussens (V) besøg på Færøerne i årets valgkamp. 1971-valget fandt sted i tiden efter ungdomsoprøret og »det røde kabinet« og før Danmarks EF-deltagelse, jordskredsvalget og oliekrisen. Det var krig i Vietnam, kuppet mod præsident Allende i Chile fandt sted få år efter, og en spirende, ny venstrefløj gik ind i sin storhedstid. Men alting har en ende, som Shu-bi-dua sang i 1976, og i slutningen af 1980erne kom venstrefløjens indre splittelse – mellem venstresocialister, Moskva-tro DKPere, trotskistiske SAPere og maoistiske KAPere – for alvor til udtryk i de store stemmespild. På sin – måske lidt søgte – vis kom opgøret mellem de bolsjevikiske revolutionære Josef Stalin og Lev Trotskij fem årtier tidligere og striden mellem de forskellige socialistiske samfundssystemer ude i verden til at blive en af flere snubletråde for Socialdemokratiets muligheder for at generobre regeringsmagten. Da Svend Auken på valgaftenen i 1990 ankom til Christiansborg med sin datter Jessica, kunne han fejre et kanonvalg. Men statsminister blev han aldrig.Fold sammenLæs mereFoto: PALLE HEDEMANN. ​Størst blev stemmespildet 12. december 1990, da Svend Auken ellers kunne fejre en tidlig juleaften som S-formand. Til folketingsvalget samme dag fik Socialdemokratiet37,4 procent af alle kryds, og partierne til venstre for Radikale Venstre hamstrede tilsammen 50,1 procent af stemmerne. »Danskerne har sagt, at nu skal der ske noget nyt,« sagde en – som Berlingske dengang skrev – »lykkelig Svend Auken«. Men statsminister blev han aldrig. Og det endda til trods for, at VS, SAP og DKP for første gang var stillet op under Enhedslistens paraply. Men »Listen« fik kun 1,7 procent af stemmerne i sit første forsøg. I dag kan nogle måske more sig over de mange røde småpartiers indbyrdes stridigheder i 1980erne, men Søren Søndergaard mener stadig, at de havde deres gode grund. »Vores uenigheder dengang byggede jo ikke bare på teori og politiske brudstykker, men også på et verdensbillede,« siger han og minder om, at SAP havde politiske allierede, der sad i fængsel i Warszawapagt-landene: »Det, der gjorde, at de forskelle kunne overvindes, var jo, at Sovjetunionen brød sammen. Det var ikke sådan, at man sagde, at nu kan vi ikke komme over spærregrænsen, så vi slår os bare sammen og glemmer de uenigheder, vi har haft. Nej, Sovjetunionen brød sammen, og en række af de spørgsmål, der havde været meget afgørende – f.eks. hvor meget man skulle støtte Sovjetunionen – forsvandt, fordi lortet ikke længere eksisterede.« Enhedslisten stillede første gang op i 1990, og Sovjetunionen brød først endegyldigt sammen i 1991? »Men muren falder i 1989. Og det var Gorbatjov, der var ved magten. Og forudsætningen for, at Enhedslisten kunne dannes med DKPs deltagelse, var, at DKP var blevet splittet. Så den fløj i DKP, der stadig troede på Moskva og Sovjetunionen, var ikke med til at danne Enhedslisten,« siger Søren Søndergaard. Hans Engell, der i dag er politisk kommentator, synes da heller ikke umiddelbart, at uenighederne mellem Fremads Simon Emil Ammitzbøll-Bille og Liberal Alliances Alex Vanopslagh synes mere uoverstigelige end dem, der var mellem venstresocialister, troskitiske SAPere og DKPere tilbage i 1980erne. »Jeg synes ikke helt, det kan sammenlignes. Det var jo blodig alvor for dem,« siger Hans Engell: »Jeg fik da nogle gange på de debatmøder, jeg deltog i, indtryk af, at afstanden mellem dem, der holdt med Kina, og dem, der holdt med Sovjet, var langt, langt større end afstanden mellem de borgerlige og Socialdemokratiet.« Ikke desto mindre erklærer den politiske kommentator, at »i dag er hele den splittelse jo gledet over på den blå side«. Til folketingsvalget i december 1990 stemte 167.744 vælgere på partier, der ikke kravlede over spærregrænsen. Så stort et stemmespild har der ikke tilnærmelsesvis været ved noget folketingsvalg siden dengang. Altså, indtil 5. juni i år og de 153.658 stemmer på Stram Kurs, Kristendemokraterne og partiet Klaus Riskær Pedersen. Vi har ganske vist endnu til gode at se Alex Vanopslagh, Simon Emil Ammitzbøll og Jakob Ellemann-Jensen geråde sig ud i diskussioner af økonomen Milton Friedman, filosoffen John Stuart Mill eller åndskæmpen N.F.S. Grundtvigs tænkning, og alle partiledere er da også tilhængere af både NATO og EU. Til gengæld har liberale, ja, alle hånde borgerlige politikere og debattører i de seneste uger, måneder og år diskuteret, hvori forskellen på liberalisme og nationalkonservatisme består, og udlændinge- og retspolitiske tiltag har flere gange skabt stor splid i blå blok. Proklamationen »1980erne er tilbage« lyder måske som en lise i mange borgerlige ører – som en klang af Schlüter, Ellemann-Jensen senior, Thatcher og Reagan. Men for tiden er udtrykket – set med borgerlige øjne – måske mest passende på den ufede måde. FAKTAFakta: De fem største stemmespild siden 1980Folketingsvalget 1990:167.744Folketingsvalget 1988:159.598Folketingsvalget 2019:156.432Folketingsvalget 1987:148.386Folketingsvalget 2005:102.012NB! Tallene er inklusive stemmer til kandidater uden for partierne. Derfor er stemmespildet til valget i 2019 en anelse højere en stemmetallet til Stram Kurs, Kristendemokraterne og Klaus Riskær Pedersen.Kilde: Danmarkshistorien.dk (Aarhus Universitet).FOLD UD Folketingsvalget 1990:167.744 Folketingsvalget 1988:159.598 Folketingsvalget 2019:156.432 Folketingsvalget 1987:148.386 Folketingsvalget 2005:102.012 NB! Tallene er inklusive stemmer til kandidater uden for partierne. Derfor er stemmespildet til valget i 2019 en anelse højere en stemmetallet til Stram Kurs, Kristendemokraterne og Klaus Riskær Pedersen. Kilde: Danmarkshistorien.dk (Aarhus Universitet).",
        "metadata": {
            "source": "https://www.berlingske.dk/politik/det-var-blodig-alvor-og-et-problem-for-anker-og-auken-nu-forstyrrer",
            "image_url": "https://berlingske.bmcdn.dk/media/cache/resolve/image_x_large/image/122/1222252/23258409-jeve.jpg",
            "publication_time": "Lørdag d. 09. november 2019, kl. 09.30",
            "author": "Thue Ahrenkilde Holm",
            "related_links": [],
            "attachments": []
        }
    }
}