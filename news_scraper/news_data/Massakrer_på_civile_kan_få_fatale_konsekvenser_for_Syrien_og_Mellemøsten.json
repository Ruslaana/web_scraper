{
    "version": "1.0",
    "document": {
        "id": 437,
        "title": "Massakrer på civile kan få fatale konsekvenser for Syrien og Mellemøsten",
        "content": "Det er blevet kaldt de største krigsforbrydelser i landet i et årti. Og når landet er Syrien, siger det ikke så lidt. Ikke siden Bashar al-Assad beordrede granater med giftgas affyret mod oprørskontrollerede forstæder af Damaskus, er så mange syrere blevet myrdet på en gang, vurderer Syriens Observatorium for Menneskerettigheder. Ifølge den normalt velunderrettede organisation er ikke mindre end 830 civile blevet dræbt under de seneste dages hævnangreb på medlemmer af den detroniserede præsident Bashar al-Assads sekt. Men da overgangspræsident Ahmed al-Sharaa søndag blev bedt om at forholde sig til de rystende beretninger om omfattende pogromer mod alawitter, lød han hverken rystet eller overrasket. »Hvad der sker nu i Syrien, er inden for de forventedeudfordringer,« lød svaret fra den tidligere oprørsleder. Men disse »forventede udfordringer« er blevet uendelig meget større efter de seneste dages blodbad. Hidtil har Ahmed al-Sharaa ellers formået at overstige både syrernes og omverdenens forventninger. De var ikke høje, da den tidligere leder fra al-Qaeda indtog Damaskus i december i spidsen for en islamistisk oprørshær. Lig på vejen i byen Jableh i Lattakia-provinsen. Sammenstød mellem tilhængere af det detroniserede Assad-styre og Syriens nye magthavere har ført til omfattende hævndrab på civile.Fold sammenLæs mereFoto: Mohamad Daboul/EPA/Ritzau Scanpix. Mange frygtede, at netop alawitterne ville blive myrdet og fordrevet. Som hævn for den fremtrædende rolle, de spillede i Assads sekteriske sikkerhedsapparat. I første omgang blev denne frygt gjort til skamme. Oprørslederen med den brogede fortid aflagde sin uniform og sit krigernavn og erklærede, at landets religiøse mindretal havde intet at frygte. Det nye Syrien vil blive et inkluderende demokrati, lovede han. Ikke et islamistisk teokrati. Og det gjorde indtryk. Både i udlandet og i Syrien. For første gang siden 2011 besøger europæiske ministre og topembedsmænd atter præsidentpaladset i Damaskus. Som en hjemvendt syrer sagde tilBerlingskeunder et besøg i februar. »Han har allerede været ved magten i to måneder, og han har ikke slået nogen ihjel endnu.« Nu melder tvivlen sig. For mange er de seneste dages udvikling en bekræftelse af en længe næret frygt: at al-Sharaa trods jakkesæt og løfter om forsoning stadig kun er en radikal islamist ude på hævn. Selvom han næppe selv har givet sikkerhedsstyrkerne ordre til at plyndre, myrde og fordrive civile, er skaden sket. Derfor kan de seneste dages blodbad blive et vendepunkt for Syrien. Med fatale konsekvenser for stabiliteten i hele Mellemøsten. Lederen af den islamistiske oprørsbevægelse Hay'at Tahrir al-Sham lod sig hylde i Damaskus historiske Umayyade-moské i december, efter at hans styrker havde indtaget den syriske hovedstad.Fold sammenLæs mereFoto: Aref Tammawi/AFP/Ritzau Scanpix. Ahmed al-Sharaa ved alt om, hvordan regeringsstyrkers overgreb på civile kan give ilt til en ulmende opstand og få den til at brede sig som en steppebrand. Inden han sluttede sig til opstanden mod Assad, deltog han i 00erne som hellig kriger i oprøret mod de amerikanske styrker i Irak. I begge tilfælde fungerede magthavernes brutale metoder som et ideelt rekrutteringsværktøj. I en tv-transmitteret tale søndag blev der gjort forsøg på skadesbegrænsning. Overgangspræsidenten lovede, at »enhver, som er involveret i udgydelsen af civiles blod« vil blive stillet til ansvar »uden nåde«. Men samtidig advarede han om, at »resterne af det tidligere regime og deres udenlandskestøtter« forsøger at trække landet ind i en ny borgerkrig. Og de vil heller ikke blive vist nogen nåde. Han vil altså både standse overgreb begået af hans egne og føre krig mod de tidligere medlemmer af Assads sikkerhedsapparat, der har startet en opstand mod hans styre. Det kan blive vanskeligt. For de nye magthavere mangler mandskab, hvilket er delvis selvforskyldt. Som en af sine første embedshandlinger sendte al-Sharaa hundredtusinder af soldater og politifolk hjem med en fyreseddel. Hele Assad-æraens sikkerhedsapparat blev opløst. I stedet har han omgivet sig med sine tidligere kampfæller og udnævnt familiemedlemmer til guvernør- ogministerposter. Han har også nægtet at sende de mange udenlandske hellige krigere, som havde kæmpet ved hans side, hjem. Mange af dem fik ligefrem høje poster i landets nye hær. Afgangsceremoni for nyuddannede officerer i Aleppo. Da oprørerne tog magten i december, opløste de Assads enorme sikkerhedsapparat. Nu mangler de mandskab.Fold sammenLæs mereFoto: Aaref Watad/AFP/Ritzau Scanpix. Den beslutning sætter ham nu i en alvorlig knibe. For selvom han muligvis ikke bryder sig om deres fremgangsmåde, er al-Sharaa på mange måder afhængig af de udenlandske krigere, der ifølge øjenvidner stod bag nogle af de værste massakrer. De mest radikale jihadister betragter alawitter som kættere, som det er enhver god muslims pligt at dræbe. Hidtil har Damaskus undgået plyndringer og lovløshed som dem, der hærgede Bagdad, efter at diktatoren Saddam Hussein blev drevet på flugt af amerikanske styrker i 2003. Men syrere klager i stigende grad over kidnapninger, overfald og tiltagende kriminalitet. Efter opløsningen af politiet og militæret er der mangel på sikkerhedsstyrker. Der er næsten ingen kontrolposter på vejene og kun få politifolk i gaderne. En væbnet opstand vil kun gøre denne mandskabsmangel endnu mere akut. Men det er ikke kun tilhængere af Assad, der truer den skrøbelige fred. Mod syd står israelske styrker, der har holdt Golanhøjderne besat siden Seksdageskrigen i 1967, nu kun 25 kilometer fra Damaskus. Israels forsvarsminister, Israel Katz, har kaldt al-Sharaa for en »terrorist af al-Qaeda-skolen« og truet med at gribe ind for at beskytte Syriens mindretal. Det er især de tætte bånd mellem Syriens nye magthavere og Tyrkiet, som bekymrer Israel. Her ses al-Sharaa med sin tyrkiske kollega, Recep Tayyip Erdogan.Fold sammenLæs mereFoto: Ozan Kose/AFP/Ritzau Scanpix. IfølgeReutershar israelske diplomater forsøgt at overtale USA til at arbejde for, at Syrien bliver splittet op i etniske og religiøse kantoner. Israel har også gjort sig til fortaler for, at Rusland beholder sine militærbaser i Syrien. Det skyldes blandt andet frygt for de nye magthaveres tætte bånd til Tyrkiet, der er blandt Hamas' vigtigste støtter. Paradoksalt nok var Israel dog selv med til at hjælpe oprørerne til magten ved at bombe Assads allierede fra Iran og Hizbollah. Mandag aften indgik overgangsregeringen en aftale om at integrere en overvejende kurdisk milits i regeringsstyrkerne. Hidtil har Syriske Demokratiske Styrker nægtet at anerkende det nye styre i Damaskus.Fold sammenLæs mereFoto: Sana/Reuters/Ritzau Scanpix. Mandag aften indgik al-Sharaa en aftale med den overvejende kurdiske milits Syriske Demokratiske Styrker (SDF) om at blive en del af den nye regeringshær. SDF har hidtil nægtet at anerkende de nye myndigheder i Damaskus. Med aftalen får regeringen adgang til landets oliefelter i den nordøstlige del af landet, som kontrolleres af SDF. Militsen har hidtil modtaget stor amerikansk og vestlig støtte i sin kamp mod Islamisk Stat. Men USAs nye præsident, Donald Trump, har foreløbig ikke forlænget denne støtte og har talt om at trække de godt 900 amerikanske specialstyrker hjem fra Syrien.",
        "metadata": {
            "source": "https://www.berlingske.dk/internationalt/massakrer-paa-civile-kan-faa-fatale-konsekvenser-for-syrien-og",
            "image_url": "https://berlingske.bmcdn.dk/media/cache/resolve/image_x_large_vertical/image/189/1898526/24907385-ro-p-den-syriske-overgangsregering-siger-at-den.jpg",
            "publication_time": "Tirsdag d. 11. marts 2025, kl. 07.29",
            "author": "Gunnar Willum",
            "related_links": [],
            "attachments": []
        }
    }
}