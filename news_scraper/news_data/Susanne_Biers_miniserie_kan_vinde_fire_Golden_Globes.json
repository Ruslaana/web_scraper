{
    "version": "1.0",
    "document": {
        "id": 8311,
        "title": "Susanne Biers miniserie kan vinde fire Golden Globes",
        "content": "Los Angeles. Den danske instruktør Susanne Biers miniserie \"Natportieren\" er blevet anerkendt med fire nomineringer til en Golden Globe. Serien kan vinde for bedste miniserie, mens tre af seriens skuespillere er nomineret til en pris for deres præstationer. \"Natportieren\" er den danske titel på et engelsk spiondrama, som er baseret på britiske John Le Carrés roman fra 1993.  Bier har stået i spidsen for et erfarent hold af skuespillere, der blandt andre tæller Hugh Laurie, Tom Hiddleston og Olivia Colman. Det er netop disse skuespillere, der kan gøre sig håb om at blive hædret med en Golden Globe. Tom Hiddleston er nomineret i kategorien bedste skuespiller i en miniserie, mens Olivia Colman kan få en statuette i den kvindelige pendant. Den tidligere Golden Globe-vinder Hugh Laurie er nomineret til bedste mandlige birolle.  Serien, der på engelsk hedder \"The Night Manager\" består af seks afsnit. Den er produceret til den amerikanske tv-station AMC og britiske BBC One. I Danmark er den blevet vist som \"Natportieren\" på DR1. /ritzau/ ",
        "metadata": {
            "source": "https://www.berlingske.dk/kultur/susanne-biers-miniserie-kan-vinde-fire-golden-globes-0",
            "image_url": "https://berlingske.bmcdn.dk/media/cache/resolve/image_x_large/image/7/71162/15745178-poland-european-film-awards.jpg",
            "publication_time": "Mandag d. 12. december 2016, kl. 15.59",
            "author": null,
            "related_links": [],
            "attachments": []
        }
    }
}