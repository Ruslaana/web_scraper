{
    "version": "1.0",
    "document": {
        "id": 9173,
        "title": "Sidste kronjuvel i mangemilliardærs imperium er solgt",
        "content": "Den sidste kronjuvel i den svenske finansmand og mangemilliardær Jan Stenbecks imperium er pillet ud af kronen. Mandag solgte Stenbeck-familiens Kinnevik-koncern sine 20 procent af det svenske teleselskab Tele2 for 13 milliarder svenske kroner (8,7 milliarder danske). Køberen er Freya Investissement, som kontrolleres af den franske telekoncern Iliad. Tele2 blev stiftet i 1993 af Jan Stenbeck for at bryde det monopol på fastnettelefoni, som det daværende Televerket (i dag Telia) hidtil havde haft. Den driftige forretningsmand så muligheder for at skabe noget nyt og er således også bagmanden bag TV3-kanalerne, som ændrede fjernsynsseningen og indførte reklame-tv, bag Metro-aviserne og bag Viasat blandt meget andet. Han nåede i sit korte liv – han døde i 2002, blot 59 år gammel, af et hjertetilfælde i Paris – at stifte hele fem børsnoterede selskaber, hvilket ingen anden har haft held med. De fem er MTG, Millicom, Transcom, Tele2 og Metro International. Selve Kinnevik-koncernen er grundlagt af Jan Stenbecks far, Hugo Stenbeck, i 1936 sammen med familierne von Horn og Klingspor, som fortsat i dag er store medejere. Da Kinneviks magt var størst lige før årtusindskiftet, havde koncernen en børsværdi på omkring 200 milliarder kroner, og Jan Stenbeck sad som bestyrelsesformand for alle selskaberne. Jan Stenbecks ældste datter,Cristina Stenbeck, overtog farens stole efter hans død. Hun var da kun 24 år gammel, men har siden styret koncernen og har ifølge iagttagere klaret opgaven flot. Jan Stenbeck blev mangemilliardær på sin evne til at se forretninger på helt nye områder i tele- og medieverdenen. Her stiller han op til fotografering i Stockholm i 1996.Fold sammenLæs mereFoto: Roger Schederin/AFP/Ritzau Scanpix. Hun har dog efterhånden solgt ud af farens selskaber. I 2013 blev skov- og papirvirksomheden Billerud Korsnäs, som i årevis leverede pengene, som Jan Stenbeck kunne investere i tele- og medieverdenen, solgt fra. I 2017 var det gratisaviskæden Metro, der blev solgt. I 2018 forsvandt mediegiganten MTG fra imperiet, og i 2019 fik mobilselskabet Millicom nye ejere. Tele2 var således den sidste af kronjuvelerne, der blev pillet ud af Kinnevik-kronen og solgt videre. Cristina Stenbeck selvhar ikke siddet for bordenden i længere tid. Hun forlod formandsposten tilbage i 2016 ogtrådte i 2019 helt ud af bestyrelsen. I 2021 gik hun også af som ansvarlig for at sikre kandidater, når der var valg til bestyrelsen. Hun er dog stadig hovedaktionær med 25 procents ejerskab i Kinnevik-koncernen, som i dag er blevet betragteligt mindre, end da faren regerede. Svenska Dagbladet kunne i februar 2023 berette, at hun er flyttet fra Sverige »i stilhed«. Nu bor hun igen i London, hvor hun også tidligere har haft bopæl i en periode. Tele2-salget er endnu ikke endeligt. Først skal konkurrencemyndighederne sige god for den franske overtagelse. Tele2 arbejdede i en årrække også i Danmark, men blev 9. maj 2007 købt af det daværende Sonofon (i dag Telenor) for 835 millioner kroner.   ",
        "metadata": {
            "source": "https://www.berlingske.dk/virksomheder/sidste-kronjuvel-i-mangemilliardaers-imperium-er-solgt",
            "image_url": "https://berlingske.bmcdn.dk/media/cache/resolve/image_x_large_vertical/image/176/1768911/24646968-tele2s-hovedsde-i-kista-ved-stockholm.jpg",
            "publication_time": "Tirsdag d. 27. februar 2024, kl. 11.30",
            "author": "Thomas Breinstrup",
            "related_links": [],
            "attachments": []
        }
    }
}