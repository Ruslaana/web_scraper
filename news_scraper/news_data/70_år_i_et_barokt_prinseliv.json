{
    "version": "1.0",
    "document": {
        "id": 19641,
        "title": "70 år i et barokt prinseliv",
        "content": "Fra de alleryderste snirkler i den kongelige slægt, som Europas svigerfar, Christian IX, blev stamfar til, dukker med mellemrum prins Waldemar af Schaumburg-Lippe op i danske og tyske medier. Ikke så meget for det royale som for det barokke. I dag fylder han 70 og kan gøre status over et i hvert fald sjældent begivenhedsrigt liv, siden han i det første krigsår blev født i Hitlers Berlin af den danske prinsesse Feodora, datter af prins Harald, halvfætter til dronning Margrethe. Mor og søn flygtede til Danmark i 1945, men rejste retur fem år efter i håbet om at få familiens konfiskerede slotte og godser i Bøhmen tilbage fra de tjekkiske myndigheder. Som bankuddannet vendte prinsen, tipoldebarn af Christian IX, tilbage til Danmark og blev gift med kgl. hoffotograf Anne-Lise Johansen fra Elfelt, der fødte datteren Eleonore-Christine, prinsesse af Schaumburg-Lippe. Og Waldemar fik dansk statsborgerskab, men kom ikke ind i varmen på Amalienborg. Og da skilsmissen indtraf, begyndte et for en prins og hans datter usædvanligt liv, hvor hun også oplevede sin mors død. Prinsen kom på bistand, fik job som vægter - og blev i øvrigt meget afholdt i de kredse han færdedes - på grund af sit beskedenhed og sin forløsende selvironi. Prinsen vendte tilbage til Tyskland og gennemlevede et par hastige giftermål dér, men synes nu endelig at være havnet godt i et nyt ægteskab med den 16 år yngre og veluddannede og bemidlede østrigske dyrlæge og jurist, Gertraud-Antonia Wagner-Schoeppl. De traf hinanden på en Donau-fart og blev gift i Wien på det kejserlige slot Schönbrunn. Samtidig blev han papfar til hendes søn, advokaten Mario-Max, der blev kendt verden over, da han viste sig at være kæreste medNatasha Kampusch, den østrigske pige, der havde været indespærret i otte år. Waldemar lever stadig i håbet om at få slægtens gamle besiddelser tilbage, men det sker i konkurrence med andre medlemmer af Schaumburg-Lippe-linjen. Så det holder hårdt - og de 70 år har ikke just været et prinseliv, men heller ikke uden oplevelser.     pst",
        "metadata": {
            "source": "https://www.berlingske.dk/samfund/70-aar-i-et-barokt-prinseliv",
            "image_url": "https://berlingske.bmcdn.dk/media/cache/resolve/image_x_large/image/80/807933/3417578-prins-waldemar.jpg",
            "publication_time": "Søndag d. 19. december 2010, kl. 12.10",
            "author": null,
            "related_links": [],
            "attachments": []
        }
    }
}