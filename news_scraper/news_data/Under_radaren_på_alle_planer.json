{
    "version": "1.0",
    "document": {
        "id": 10148,
        "title": "Under radaren på alle planer",
        "content": "”Undercover” lanceres med slaglinjen: ”Én betjent, ét vidne … hvad kan gå galt?” Casper Christensens historie i Nikolaj Peyks komedie er konstrueret sådan, at alt går galt og falder på halen i et forsøg på at lave en rendyrket komedie. Hvad mon der blev sagt, under forproduktionen af ”Undercover”. ”Én stand-up komiker og én karimastisk prisbelønnet skuespiller. Og et manuskript af Casper Christensen. Hvad kan gå galt?” Svaret bliver desværre, at det kunne det meste. Selv om det eneste man har lyst, til der i biografsædet er at give sig hen til grinet, er det meget svært. Linda P.s betjent, der kender alle regler udenad men ikke er god til praktikken, er en karakter bygget op af one-liners og fjumrekomik. I forhold til at yde en præstation som skuespiller får hun ikke meget at arbejde med. Roland Møller burde samtidig have haft lov til at beholde bare en snert af sin farlighed, for jeg synes hans forbryder Mick der skal transporteres fra A til B, bliver for meget krammebamse. Paprika Steen i rollen som politichefen der taler beskidt, får lagt så mange beskidte ord i munden, at der går inflation i dem. For slet ikke at begynde at gå ind i hvor meget gangsterscenerne i et renseri ligner den slags film, man i huj og hast laver derhjemme for sjov med lidt for mange replikker a la ”Javel boss”.  ”Undercover” virker som et manuskript, som Casper Christensen har syntes var for til selv at medvirke i. Hver gang man lige håber, det skal til at blive morsomt - for eksempel når Linda P. og Roland Møller tvinges til at trække i mærkelige alfekostumer - pornoficeres humoren. Der er desværre stor forskel på noget, der er pivfrækt og røvmorsomt og noget der er pornolummert. I min bog er Roland Møller og Linda P. stadig stjerner på hver deres felt, men de har svært ved at funkle her. Til gengæld har Hadi Ka-kousch en energisk og morsom birolle som selvbestaltet kebab-geni i et sammenlignet med dansk film iøvrigt pænt galleri af roller til danskere af anden etnisk herkomst. Det er rart at se. Også at se selvironien i den måde de skrives ind i handlingen på. Hvad:Undercover.Hvem:Instruktør: Nikolaj Peyk.Medvirkende:Linda P., Roland Møller, Ali Kazim, Paprika Steen, Casper Crumb.Hvor:Premiere over hele landet.",
        "metadata": {
            "source": "https://www.berlingske.dk/filmanmeldelser/under-radaren-paa-alle-planer",
            "image_url": "https://berlingske.bmcdn.dk/media/cache/resolve/image_x_large/image/10/109488/15550934-24kultur-153732jpg.jpeg",
            "publication_time": "Torsdag d. 24. november 2016, kl. 06.30",
            "author": "Jacob Wendt Jensen",
            "related_links": [],
            "attachments": []
        }
    }
}