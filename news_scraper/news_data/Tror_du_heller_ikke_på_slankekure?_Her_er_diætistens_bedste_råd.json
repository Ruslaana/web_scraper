{
    "version": "1.0",
    "document": {
        "id": 4615,
        "title": "Tror du heller ikke på slankekure? Her er diætistens bedste råd",
        "content": "Spis gulerødder, som har stået i vand i køleskabet, så holder de sig friske og sprøde. Og dyb dem gerne i en let hjemmerørt dip af syrnet mejeriprodukt med krydderier.Spis i det hele taget løs af alt det grove grønne, skåret ud i mundrette bidder eller strimler. Grøntsager er fuld af fibre, har flotte farver og bidrager kun med meget få kalorier.Gør noget ud af smagen i form af dyppelser og sørg for, det ser lidt indbydende og lækkert ud. Suppler gerne med et par nødder eller mandler. Og ja, det indeholder fedt, men giver god mæthed. Det er bare et af de råd, som diætist ved Århus Universitetshospital og forfatter til flere bøger, Anne Ravn giver, når hun bliver bedt om et par af sine bedste bud på, hvordan man kan smide nogle overflødige kilo på kanten til sommeren.  Køb desuden stort ind en gang om ugen, så undgår du for mange fristelser i supermarkedet, få fat i en madplan - ja, de er kedelige, men gør det nu alligevel -  og allier dig med en god ven, en kollega eller din partner, som kan være med til at holde dig fast på det, du har lovet dig selv. Og lav så en realistisk plan. En ny undersøgelser viser nemlig, at de gode intentioner om slankekure ikke varer længe. Næsten hver tredje dansker springer fra den påbegyndte kur allerede efter en måned. Faktisk er det kun fire procent af danskerne, som holder kuren eller diæten i mere end et år.Det viser en ny befolkningsundersøgelse fra Karolines Køkken, foretaget gennem Epinions Danmarkspanel om danskenes forhold til kure og diæter.Det er især kvinderne, som begiver sig ud i de såkaldte modekure og diæter som LCHF, Palæo og 5:2 kuren. Således har fire ud af ti kvinder spist efter en bestemt kur eller diæt, mens det kun er hver femte mand.  Den aldersgruppe, hvor flest har været på kur er ikke de unge kvinder, men kvinder mellem 40 og 49 år. Her har fire ud af ti fulgt en kur eller en diæt mod 28 procent af de unge i alderen 18 til 29 år.Den kur, som flest danskere har været på, er 5:2 kuren. En kur som hver tiende kvinde prøvet, mens det kun er hver 25. mand. Resultaterne overrasker ikke Anne Ravn. Heller ikke at så mange forsøger sig med en slankekur, selv om mange undersøgelser har vist, hvor vanskelige de kan være at gennemføre. »Jeg kender ikke mange kvinder under 50 år, som ikke på en eller anden måde er utilfredse med deres krop. Men det kan være svært at ændre på, hvordan man er født, man kan ikke få længere ben, end dem man har. Men man kan have fokus på sine madvaner og håbe, man får en krop, man er mere glad for, hvis man taber sig lidt,« siger Anna Ravn,  kendt fra fra DR1- programmet »By på skrump« og aktuel i flere andre madprogrammer på DR1.  Tidspunkter, hvor man især kan have svært ved at holde fast i en beslutning om ikke at spise salt, sødt, fedt og blødt, er ofte på vej hjem fra arbejdet eller ud på aftenen. »Så er man træt og har måske lidt ondt af sig selv. Her er det en rigtig god ide at have planlagt situationen på forhånd, og derfor kunne smutte ud til køleskabet og finde nogle knasende sprøde grøntsager og farvestrålende sød frugt frem. Kedelige gulerødder gider ingen spise, så gør en lille smule ud af det med at holde dem sprøde i vand og hav noget dyppelse med smag klar. . Ristet rugbrød med et tyndt lag smøreost er godt, eller en lille skål A-30 med et halvt æble i tern, hvis du er meget sulten. Det skal knase og smage godt, det du vælger at spise. Den gode smag er ret afgørende,« siger hun. »Beslut at du kun øser op på tallerkenen en gang, når du spiser aftensmad for eksempel. Grøntsagerne er til gengæld »gratis«, spis alle dem, du vil. Og sørg for at variere grøntsagerne ved at tilberede dem forskelligt med god dip, dressing eller topping, også selv om der er lidt fedt i.«Og hvad gør man så, når man skal til sommerfester, runde fødselsdage og konfirmationer,  men gerne vil holde sit indtag af mad på et fornuftigt niveau? »Man er jo nødt til at navigere ude i det virkelige liv, men man kan prøve at forberede sig ved at tænke scenarierne igennem og lave en slagplan. For eksempel ved kun at spise en enkelt portion, droppe enhver for form slik og chokolade og i det hele taget holde lidt igen. Og så kan man jo sørge for at have spist nogle grøntsager hjemmefra, så man ikke er så sulten, når man ankommer til et socialt arrangement,« siger Anne Ravn. Et halvt til et helt kilo om ugen er ikke urealistisk, mener Anne Ravn, hvis man vil tabe sig og gerne vil have det skal være et varigt vægttab.",
        "metadata": {
            "source": "https://www.berlingske.dk/det-gode-liv/tror-du-heller-ikke-paa-slankekure-her-er-diaetistens-bedste-raad",
            "image_url": "https://berlingske.bmcdn.dk/media/cache/resolve/image_x_large/image/2/22931/17259585-gulerdder.jpg",
            "publication_time": "Tirsdag d. 16. maj 2017, kl. 07.00",
            "author": "Anne Funch",
            "related_links": [],
            "attachments": []
        }
    }
}