{
    "version": "1.0",
    "document": {
        "id": 8416,
        "title": "TABLET-TEST: 5 små tablets",
        "content": "De er næsten lige så mobile som mobiltelefoner, men har alligevel skærmplads nok til at vi gider bruge dem som underholdningsmaskiner til video, spil og netsurf på farten. Her er et udvalg af tablets med forskellige styresystemer på markedet i dag. I denne PLUS-pakke får du: Modtag det ugentlige nyhedsbrev fra B PLUS her.  Skuffende opdatering iPad Mini blev opgraderet i efteråret 2014 – men det var ikke en opdatering, der var værd at vente på. Apples iPad Mini var en kæmpe succes da den første udgave kom; folk elskede den ”lille” tablet for dens kompakte ydre men høje ydelse. Den blev endnu bedre med anden generation, hvor den fik Apples ”Retina” skærm, der gav den et kvalitetsløft, der kunne mærkes. Men i den nyeste udgave har den kun fået et meget lille ansigtsløft i form af en ny farve – guld – og TouchID, der gør dig i stand til at låse den op med dit fingeraftryk. Storebror fik alt det gode iPad Air fik, ved seneste opdatering, masser af nye og opdaterede lækre features; den blev tyndere, hurtigere, fik bedre skærm og generelt blev den bare ganske fantastisk. Men iPad Mini forblev altså samme størrelse, beholdt samme processor – selv skærmen fik ikke engang det løft, som iPad Air fik, med mindre refleksion og bedre farvegengivelse. Så iPad Mini er altså stort set uændret i de seneste to år. Stadig noget værd? Spørgsmålet er så, om Mini stadig kan klare sig i konkurrencen imod de andre ”små” tablets? Svaret er ikke entydigt. Det vigtigste spørgsmål er, om den kører hurtigt nok til at klare opgaverne, og her er den stadig på linje med stort set alle andre tablets i denne test – eller lidt over. Langt det meste kører helt flydende, men enkelte krævende spil kan dog give ventetider og let hakken. Men det er altså ikke her, iPad Mini taber noget til konkurrenterne, på trods af, at processoren er ved at være lidt smågammel. Størrelse over gennemsnittet Tablets bliver tyndere og tyndere, og eksempelvis Samsungs Tab S er en del tyndere end iPad Mini, ligesom den er en del lettere. Faktisk er Mini knap så mini længere, og dens storebror iPad Air er væsentlig tyndere, og vejer faktisk ikke engang ret meget mere. Dermed mister Mini faktisk lidt af sin eksistensberettigelse – hvorfor investere i en lille tablet, hvis den vejer næsten det samme som en tablet med større skærm og endda er tykkere? Skærmen er stadig i god Selv om iPad Mini ikke er blevet opgraderet på skærmdelen, så er det stadig en af de bedste skærme på markedet. Men man kan godt se forskel, når man sammenligner den direkte med Samsungs nyeste skærme, som den der sidder på Galaxy Tab S. Der mangler lige det sidste – der er lidt for mange refleksioner i skærmen, ligesom farverne mangler det sidste. Igen; det ville have været rart, hvis Apple havde givet Mini en opdatering på samme tid som Air. Vinder på Apps Der hvor Mini’en virkelig er foran konkurrenterne er ikke på hardware, men på software -  Apples udvalg på App Store er stadig væsentlig bedre end Googles, både i kvantitet og kvalitet. Det er simpelthen som om, iOS som platform er lettere at lave veldesignet software til, og sammenligner man to versioner af samme app på de to platforme, er der som regel en tydelig kvalitetsforskel, og iOS-udgaven er næsten altid bedst. God, men ikke god nok iPad Mini er en god tablet, og tilførelsen af Touch ID var tiltrængt. Men den er alligevel blevet sat af konkurrenterne, og selv om byggekvalitet og app kvalitet stadig er lige så god som, eller bedre end konkurrenterne, så mangler den desværre det sidste, og den begynder at bære præg af, at teknologien er ved at være halvgammel. Når man så samtidig kan købe forrige generation væsentlig billigere – uden væsentlig forskel på features. Vi glæder os til, at Apple senere på året sender en ny udgave af iPad Mini på gaden. Apple iPad Mini 3 6/10 PLUS: MINUS: Pris:2.699 kr.   En pc i tablet-format Dell har med Venue 8 Pro lanceret en tablet, der i virkeligheden er en fuld Windows 8.1 computer i tablet-format. Det kan have sine fordele, men vi er faldet over en del ulemper. Det er faktisk ret utroligt, at det er lykkedes Dell at proppe en rigtig computer ned i et så kompakt design. Men det er det altså, og det giver nogle ekstra muligheder, som vi ikke finder på andre tablets. Vi kan installere og køre nøjagtig samme programmer, som på computeren hjemme eller på kontoret. Specs halter, men ydelsen er i orden Dell Venue 8 Pro er en 32-bit fuld Windows 8.1 version i tabletformat. Sammenligner vi med konkurrerende 8” tablets, der er på markedet i dag, er Venue Pro 8 ikke helt udstyret til at taget kampen op. Vores testmodel har en Intel Atom processor på 1,33 GHz Quad-Core processor, 1 GB RAM og 32 GB indbygget datalager, der kan udvides med op til 128 GB på microSD-kort. De noget lavere specs er ikke noget, vi kan mærke på ydelsen, når vi kører ”tablet-apps” som for eksempel ser video eller netsurfer. Men kører vi lidt større programmer som let billedbehandling, kan vi godt mærke, at Venue Pro 8 mister pusten og kører langsommere. Skærmen er på 1.280 x 800 pixel, og det ser ganske pænt ud, men vi får en del refleksioner som kan være forstyrrende. Generelt er der langt op til de bedste tablet-skærme på markedet. Windows 8.1 i mini-størrelse Det helt store problem med Dells Windows pc i tabletformat er ikonernes størrelse og manglende tilbehør. For selv om vi sagtens kan bruge en computer uden mus og tastatur, så virker det kun, hvis vi i stedet kan bruge touch-brugerfladen. Men med en skærm på 8 ”, der har en opløsning på 1.280 x 800 pixel, bliver mange ikoner så små, at vi faktisk ikke kan betjene dem med touch. Vores fingre er ganske enkelt for store til at ramme de små ikoner på skærmen. Vi kan godt hoppe fra Skrivebordet til Startskærmen, hvor ikonerne ligger som de såkaldte tiles, der er større og lettere at ramme, men mange apps åbner jo alligevel på Skrivebordet, og så er vi tilbage med de bittesmå ikoner. Vi kan godt tilslutte et Bluetooth tastatur, men der er ingen mulighed for at bruge en mus, da Venue Pro 8 ikke har nogen USB port. Og et tastatur uden mus eller touchpad, er bare ikke optimalt til computerbrug. Ingen tablet fordele Selv om Venue Pro 8 på alle måder ligner en tablet, så er det en computer. Og det skaber et problem, for her har vi pludselig en computer uden USB port, tastatur, mus eller touchpad. Det er samtidig problematisk, at vi ikke kan overføre noget direkte fra vores stationære computer til Venue Pro 8. Det er netop en af fordelene ved en tablet, at vi hurtigt kan overføre data og tage dem med på farten. Med Venue Pro 8 er vi først nødt til at tage microSD-kortet ud – overføre data – og så putte det tilbage i Venue Pro 8, og det er langt fra optimalt. Mellem to stole Dell skal have point for at prøve teknologiens muligheder af og for at lave en virkelig billig Windows PC, men vi har svært ved at se, hvordan Dell Venue Pro 8 kan blive et hit. Det gælder pc brugere, der vil få en meget lille og noget amputeret pc at arbejde med; og det gælder også tablet brugere, der vil få svært ved at bruge Venue Pro 8 som en optimal tablet. Er man professionel og har brug for en lillebitte pc, der kan gemmes af vejen over alt, så er dette måske løsningen, men her tror vi, at de manglende porte vil være en udfordring. Har man tastatur eller stylus til som ekstra køb, kan man dog sagtens få noget fornuftigt ud af den lidt specielle Windows computer. Dell Venue Pro 8 5/10 PLUS: MINUS: Pris:2.199 kr.   Lækkerier til nettopris Medion har rettet fejlene fra sidste års model og er klar med en tablet, der leverer features langt over prislappen. Med en udsalgspris på knapt 1.600 kroner leverer tyske Medion testens billigste tablet. Medion er kendt som storleverandør af billig elektronik til Aldi-kæden, og det er nok de færreste der vil gå i supermarkedet efter en tablet. Men det kan man nu snildt gøre, for LifeTab er en ganske udmærket tablet, som leverer langt over prislappen. Det betyder dog ikke, at den er fejlfri. Tysk kampvogn Design er en smagssag, men sætter man pris på metal og skarpe linjer, så er det ikke Medion, man skal sigte efter. LifeTab er kantet som en tysk Panzer-kampvogn — og har nogenlunde samme farve. Designet gør også, at den virker noget tung. Vi måtte have LifeTab på brevvægten for at blive overbevist om, at den ikke var tungere end en 10” stor iPad Air 2, selv om der viste sig at være hele 78 grams forskel — i LifeTab’ens favør. Samlekvaliteten er til gengæld fin. LifeTab virker robust og der er ingen knirken eller knagen, når den vrides. Alle fysiskeknapper er placeret på højre side (tænd/sluk, volumen) og stikkene i toppen. Medion hævder på sin hjemmeside, at LifeTab er svøbt i metalkabinet, men det er altså plastik, og det har i virkeligheden den fordel, at den ikke hærges så nemt af ridser. Sprudlende farver Skærmen er blevet markant bedre, end den var i sidste års LifeTab-model. Opløsningen er hævet til 1920 x 1200 pixels og farverne står skarpe og sprudlende. Tendensen til at gøre hvide farver gullige — som var meget udpræget i sidste års model — er helt væk. Skærmen egner sig fint til både ebøger, film og spil. Den reagerer flot på berøringer, så man ikke føler at der ligger et “lag” mellem finger og tablet. Til gengæld lader den ikke til at være overfladebehandlet; skærmen er meget svær at se i sollys, den har det ikke godt med reflekser og så suger den fedtede fingre til sig, som en glasdør i en børnehave. Ren kitkat Bag glasset drives LifeTab af Android KitKat 4.4.2. Det vides ikke, om den med tiden vil kunne  opdateres til seneste Android-aftapning, men KitKat er også ganske kapabelt. Medion skal have stor ros for at lade være med at tvære sit eget skin hen over KitKat. Dermed er det meget nemt at fjerne de obligatoriske bloatware-apps, så man får en helt ren Android 4.4.2 installation. Det kan vi lide. Vi er også begejstrede for, at vi, trods den lave pris, får en simkort-skuffe og en 3G-forbindelse med i købet. Sådan Medion. Men næste år vil vi have 4G. En anden ekstra feature, er muligheden for at tilslutte eksternt USB-udstyr. I god stil har Medion vedlagt et USB-host kabel som standard, så du kan tilslutte f.eks. mus, tastatur eller kortlæser til din tablet. Udemærket ydelse På trods af at LifeTab henter kraft fra en otte-kernet 1,7 GHz processor, halter den spøjst nok efter i den såkaldte SunSpider-test, der måler browserens hastighed. LifeTab scorer omkring 1000 point, mens de mest potente minitablets i testen scorer 3-400 point — og lavest er altså bedst. Når det er sagt, så havde LifeTab ikke problemer med at afvikle spillet ‘Hearthstone’, der kan give mangen en  tablet sved på panden. LifeTab har beskedne 16 gigabyte lagerplads, hvoraf knapt de 12 gigabyte er tilgængelige, men den kan udvides med microSD-kort med en kapacitet på op til 64 gigabyte. Fin og billig tablet Til prisen er det svært at blive skuffet over LifeTab S8311. Designet falder ikke i denne anmelders smag, men til gengæld forkæles man af ekstrafunktioner, som er sjældne i denne prisklasse. Skærmen er i den bedre ende og der er anstændig saft og kraft i maskineriet, selv om der naturligvis findes mere muskuløse modeller. Er du på markedet efter en rimelig kapabel tablet uden at skulle lænse kontoen, er LifeTab et ualmindelig godt bud. Medion LifeTab S8311 6/10 PLUS: MINUS: Set til1.579 kr.   Den var fremragende, da den blev lanceret for et halvt år siden, og vi mener stadig, at Samsung Galaxy Tab S hører til i toppen af de tablets, man kan købe lige nu. Samsung har knækket koden for en lækker tablet skærm med deres Super AMOLED skærm. Men det er langt fra den eneste lækkerbisken som Tab S med 8,4” skærm har at byde på. Fantastisk skærm Skærmen er en såkaldt Super AMOLED på 10,5”, der har et kontrastforhold på 100 000:1. Opløsningen er på 2560 x 1600 (WQXGA), og det ser ganske enkelt fantastisk ud. Farverne er sprøde og friske, og vi kan se detaljer i billedet utrolig tydeligt. Tab S giver også adgang til en række magasiner, som også er en fornøjelse at læse på skærmen. Det er nu især noget vi lægger mærke til, når vi ser film. Med Full HD film får vi et knivskarpt billede, hvor farverne og den gode kontrast giver en dybde i billedet, vi ellers kun ser på gode fjernsyn. Det er virkelig en oplevelse at få denne filmoplevelse med en tablet, så her har Samsung virkelig flyttet teknologien til brugernes fordel. Otte kerner og gode udvidelsesmuligheder Tab S har masser af kræfter. Den har en octa-core (ja, 8 kerner) 1,9 GHz processor og 3GB RAM. Den indbyggede hukommelse er på 16/32GB og kan udvides med op til 128GB via microSD. Batteriet er på 7900 mAh, og det giver en lang batterilevetid. Vi kan bruge den en til surf, video og musik hel dag og stadig have batteri til hjemturen i toget. Ifølge Samsung kan Tab S faktisk afspille musik i op til 132 timer på én opladning. Med de specs, er Tab S en af de kraftigste tablets på markedet lige nu, og det er en fornøjelse at arbejde med den. Alt kører flydende, og skærmen reagerer hurtigt på berøringer. Ring og send SMS fra din tablet SideSync er en af de ekstra features, som vi rigtig godt kan lide. Det er en app, som man kun kan få i Samsungs egen app-butik. Når den er installeret på Tab S og på Samsung mobilen, kan man via wi-fi direct se mobilens skærm på tabletten. Vi kan navigere rundt på mobilen og gøre præcis det samme som vi plejer, selv om mobilen ligger et helt andet sted. Vi kan også foretage opkald eller tage telefonen, når andre ringer. Det er ret smart, hvis man ligger i sofaen og mobilen ligger på køkkenbordet, eller bare ikke lige har telefonen ved siden af sig. Man kan bruge alle funktioner på mobilen, så man kan altså også skrive mail eller sende SMS. Det er smart. Udmærket kamera Tab S har et 8 MP kamera, som faktisk er overraskende godt. I hvert fald i dagslys. Her bliver billederne skarpe og detaljerede, så hvis man ikke har andet ved hånden, kan man godt bruge Tab S til at tage billeder med. Den optager video i fuld HD, men her er billedstabiliseringen ikke optimal, så man skal stå meget stille for at få et helt roligt billede. Gør man det, bliver kvaliteten til gengæld og god her. Slank tablet Skærmen er i sig selv fantastisk, men det er også værd at bemærke, at det samtidig er lykkedes Samsung at lave en meget slank og let tablet. Wi-fi modellen måler 247.3 x 177.3 x 6.6mm og vejer kun 465g, og det er imponerende, når Tab S samtidig leverer en rigtig god batterilevetid. Samsung holder sig til Galaxy S5 designet med denne tablet. Det er en smule kedeligt, og for at give den et strejf af eksklusivitet har den fået en guldfarvet kant. Det er ikke lige vores smag, men det er også det eneste, der generer os. Fingeraftrykslæser, en slags Office og Remote PC Samsung har givet Tab S en fingeraftrykslæser, som fungerer udmærket. Man skal dog ikke prøve at bruge den, hvis man har lidt fugtige hænder. Så kan den nemlig ikke genkende fingeraftrykket, så man må logge ind med sin kode. Det er heller ikke hver gang den lige fanger aftrykket, så nogle gange må vi prøve et par gange, inden den låser op, hvilket ikke er helt optimalt. Der følger Office-programmer med i form af Hancom Office. Her kan man arbejde med Word, Excel og PowerPoint filer. Det er lidt forvirrende at finde rundt i, men fungerer da. Man kan også styre sin computer via Tab S. Det kræver at man installerer Remote PC på sin computer, og så kan man styre computeren, selv om man befinder sig et helt andet sted. Det virker, men efter vores mening er det lidt svært at navigere rundt. Det skyldes, at forbindelsen lagger lidt, og at ikonerne ganske enkelt bliver lidt for små. Men det er selvfølgelig meget rart at få muligheden. God tablet med brugbare features Prisen er faldet gevaldigt, og man kan nu få Tab S for 2.515 kr. Det er knap 500 kr. billigere end den nye iPad Mini 3. Men her er der to vigtige faktorer, som gør, at vi gerne vil lægge de ekstra penge: Den fabelagtige skærm og muligheden for at udvide lagerpladsen med op til 128GB med et microSD-kort, som koster fra 600-700 kr. Alt i alt får vi en tablet med gode, brugbare features. Der er ingen tvivl om, at vores yndlingsfeature er den fantastiske skærm. Samsung Galaxy Tab S 9/10 PLUS: MINUS: Pris:2.515 kr.   Den nyeste tablet fra Sony, Xperia Z3 Tablet Compact, kommer kun i en 8” version. Den er tynd og hurtig, og rammer de flotte design fra Z-serien rigtig godt. Sony har virkelig ramt rigtigt med designet på deres seneste Z-serie. Det gælder mobiltelefonerne Z3 og Z3 Compact og sandelig også deres nyeste Tablet Z3 på 8”. Flot og tyndt design Den føles som rigtig god kvalitet. Bagsiden er plastik, men har en speciel overflade, der nærmest føles som om den er lavet med en slags ru glasoverfalde. Det føles rart, når man står med tabletten. Tablet Z3 Compact er meget tynd, måler kun 6,4 mm i tykkelsen. Vægten er 270 gram, hvilket føles let og samtidig tilpas tungt til at virke som god kvalitet. Sony har lykkedes godt med at få overføre flotte detaljer fra Z3 mobilen til denne tablet. Hurtig tablet Styresystemet er Android 4.4, og processoren er en quad-core Snapdragon på 2,5 GHz. Z3 Compact er udstyret med 3GB RAM og kommer enten med 16GB eller 32GB intern hukommelse, der kan udvides med op til 128GB via microSD kort. Det er meget flotte specifikationer, og Z3 Compact er blandt de hurtigste tablets, vi har testet. Selv om den er tynd, har vi ikke oplevet problemer med varme, når vi spiller eller ser film. Batteriet er med 4500 mAh, og vi kan sagtens bruge tabletten til blandet surf, video og gaming i to dage, før det er nødvendigt at lade op. Kamera på mellemniveau Hovedkameraet er på 8,1 megapixel. Det tager skarpe fotos, men man skal ikke begynde at zoome ind, for så bliver det tydeligt, at kameraet ikke får alle detaljer med. Det er heller ikke særlig godt, når lyset bliver dårligt. Selv i dagtimerne, hvor der er lyst, bliver billedet lidt kornet, når vi fotograferer indenfor. Dermed er Z3 langt fra det niveau, som vi ellers kender fra Sonys Z-serie, når det gælder mobiltelefoner. Særlige features En af de særlige features ved Sonys tablet er, at man kan koble den til sin Sony mobiltelefon via Xperia Link app’en. Når man gør det, kan man på sin tablet læse/skrive SMS eller se, når nogen ringer til mobilen. Man kan desværre ikke tale i telefonen på denne måde, og det er ærgerligt, for den mulighed findes på hos enkelte andre producenter. Sony Tablet Z3 Compact har desuden den særlige feature, at den er vandtæt. Det er ret smart, og det er bestemt en feature vi værdsætter. For det giver en vis tryghed, at man ikke behøver at tjekke vejrudsigten, før man tager sin tablet med ud i verden. Den kan holde til at være nedsænket i ferskvand på op til 1,5 meters dybde i op til en halv time, og den er også støvtæt. Det betyder også, at man bare kan skylle den under vandhanen, når ungerne spilder havregryn på den. Lækker skærm, rumlende lyd Skærmen er Sonys Triluminos display. Den har en opløsning på 1920 x 1200 pixel. Selv om vi har set tablet skærme i højere opløsning, så fungerer denne fuld HD skærm fint. Vi får mange gode detaljer med, og lysstyrken er også rigtig god, så vi kan faktisk også se skærmen udendørs. Film og spil ser rigtig flot ud, så her leverer Sony varen. Lyden er fin ved lav volumen, og højttalerne sidder placeret på hver sin side af skærmen, så man får stereo. Når vi skruer op for lyden, kan vi se en af bagdelene ved den tynde tablet. Lyden får nemlig hele tabletten til at vibrere, så det kilder ubehageligt i fingrene. Samtidig forsvinder de finere detaljer i lyden, så her vil vi foreslå hovedtelefoner eller eksterne højttalere til film eller musik. Sonys apps Sony har sin egen brugerflade, som går igen på alle tablets og mobiltelefoner. Her følger Sonys egne apps med så man kan høre musik, se fotos og film eller spille PlayStation. Det meste fungerer, men når vi for eksempel skal finde informationer om film foregår det via Gracenote, og så skal vi faktisk ind og søge informationer på hver enkelt film eller tv-serie manuelt. Det fungerer ikke ligefrem imponerende, især fordi Gracenote tilsyneladende aldrig har hørt om film som ”Thor – The Dark World”? Ejer man en PlayStation vil man nok blive glad for, at man kan bruge sin Sony tablet til at få fjernadgang til sin konsol derhjemme, så man kan spille sine yndlingsspil, uanset hvor man er. Langt over middel Med Tablet Z3 leverer Sony en tablet, der er velfungerende, og som er virkelig imponerende på mange områder. Designet er flot, skærmen er i orden, og ydelsen fejler bestemt heller ikke noget i denne tablet. Det er dejligt, at den er vandtæt, men Sony kunne så godt give os en ladedock med, for det vil være rart at slippe for at skulle åbne ind til microUSB –porten, hver gang den skal lades op. Men ønsker man sig en højtydende og tynd tablet med lang batterilevetid, så er dette en udmærket investering, som ikke fylder ret meget i tasken. Sony Xperia Z3 Tablet Compact 8/10 PLUS: MINUS: Pris:2.697 kr.",
        "metadata": {
            "source": "https://www.berlingske.dk/bolig-bil-og-baad/tablet-test-5-smaa-tablets",
            "image_url": "https://berlingske.bmcdn.dk/media/cache/resolve/image_x_large/image/72/729518/8255383-tablet-test.jpg",
            "publication_time": "Lørdag d. 21. februar 2015, kl. 07.00",
            "author": null,
            "related_links": [],
            "attachments": []
        }
    }
}