{
    "version": "1.0",
    "document": {
        "id": 17118,
        "title": "Retsudvalg skal se på mediers tiphonorarer",
        "content": "Et udvalg bestående af eksperter og repræsentanter fra den danske presse skal undersøge, hvordan visse mediers kontante honorarer for oplysninger fungerer. Det skriver dr.dk. Det er Folketingets kultur- og retsudvalg, som vil nedsætte udvalget, efter at Se og Hør-sagen har sat fokus på en række problemstillinger ved ordningen. I Se og Hørs tilfælde betalte ugebladet angiveligt igennem flere år en kilde for hemmelige oplysninger om kendte og kongeliges kreditkortforbrug. »De skal blandt andet se på de problemer - moralske og etiske - der kan være, når man betaler tips-penge, eller som nogle siger; stikkerpenge for informationer, som man ikke ved, hvordan er tilvejebragt,« siger Venstres medieordfører, Ellen Trane Nørby (V), til dr.dk. SFs retsordfører og formand for Folketingets retsudvalg, Karina Lorentzen (SF), mener, at Se og Hør-sagen viser, at et tiphonorar kan få personer til at begå ulovligheder. »Der er en bekymring i forhold til brugen af honorarer i forbindelse med at få tips, for det giver nogle tilskyndelser til, at man begår noget kriminelt eller leverer oplysninger på et forkert grundlag,« siger Karina Lorentzen, som ikke forventer, at politikerne skal lovgive på området. »Vi vil helst, at medierne selv tager affære. Det handler om få mediers brug af den her slags,« siger Karina Lorentzen. Udvalget skal også se på, om straffen for at bringe forkerte historier er høj nok, og hvordan datasikkerheden i forhold til personfølsomme oplysninger kan styrkes.",
        "metadata": {
            "source": "https://www.berlingske.dk/politik/retsudvalg-skal-se-paa-mediers-tiphonorarer",
            "image_url": "https://berlingske.bmcdn.dk/media/cache/resolve/image_x_large/image/43/435829/7426364-se-og-hr-blade.jpg",
            "publication_time": "Fredag d. 06. juni 2014, kl. 16.36",
            "author": null,
            "related_links": [],
            "attachments": []
        }
    }
}