{
    "version": "1.0",
    "document": {
        "id": 10189,
        "title": "Kvinde bragt til hospitalet i Odense efter brand i Grenaa",
        "content": "En kvinde i 30erne er bragt til Odense Universitetshospital efter en brand i et parcelhus i Grenaa fredag. Det oplyser Dion Emdal, der er vagtchef i Østjyllands Politi. Kvinden blev reddet ud af huset, der gik i brand fredag eftermiddag, og bragt til hospitalet, fordi hun havde været udsat for røgpåvirkning. Vagtchefen fortæller, at politiet natten til lørdag ikke kender kvindens tilstand. Hendes pårørende er underrettet. Østjyllands Politi modtog anmeldelse om branden på Bredgade i Grenaa klokken 17.28 fredag. Omkring klokken 00.30 natten til lørdag er brandvæsnet fortsat på brandstedet, hvor de er i gang med at stabilisere huset, oplyser Dion Emdal. Årsagen til branden kendes ikke. /ritzau/ ",
        "metadata": {
            "source": "https://www.berlingske.dk/indland/kvinde-bragt-til-hospitalet-i-odense-efter-brand-i-grenaa",
            "image_url": "https://berlingske.bmcdn.dk/media/cache/resolve/image_x_large/image/162/1622773/24281405-tagbrand-i-centrum-af-kbenhav.jpeg",
            "publication_time": "Lørdag d. 03. december 2022, kl. 00.57",
            "author": null,
            "related_links": [],
            "attachments": []
        }
    }
}