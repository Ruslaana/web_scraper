{
    "version": "1.0",
    "document": {
        "id": 10809,
        "title": "Spot de plagsomme planter i baghaven",
        "content": "Den vokser med lynets hast og invaderer dine smukke bede. Skvalderkål er enhver havejers værste fjende, og måske har du andre planter i baghaven, du godt kunne ønske hen, hvor peberet gror. Der har længe været fokus på plagsomme planter i den danske natur, og nu er Haveselskabet og Miljøstyrelsen gået sammen for at finde frem til de planter, der kan komme til at volde problemer i fremtiden.  »Tænk, hvis vi kunne have stoppet skvalderkålen eller kæmpebjørnekloen i opløbet. Det er bedre at forebygge end at helbrede – også i haven. Det kan tage lang tid og også blive en dyr fornøjelse at bekæmpe en invasiv plante, når først den har etableret sig,« siger Charlotte Garby, der er direktør i Haveselskabet. Haveejerne opfordres derfor til at dele deres erfaringer fra haven. »Vi vil gerne have haveejernes hjælp til at få et overblik over problematiske planter, før de spreder sig,« siger Charlotte Garby.  Der er 23 plantearter på EUs forbudsliste over plantearter, som har potentiale til at etablere sig i den danske natur – og otte af dem har allerede gjort det. Blandt dem er kæmpebalsamin og gul kæmpekalla, som har taget springet over ligusterhækken fra dyrket have til vild natur. Alle danske haveejere kan nu hjælpe Haveselskabet med at udpege plagsomme planter ved at udfylde enblanketmed spørgsmål på selskabetshjemmeside. ",
        "metadata": {
            "source": "https://www.berlingske.dk/bil/spot-de-plagsomme-planter-i-baghaven",
            "image_url": "https://berlingske.bmcdn.dk/media/cache/resolve/image_x_large/image/98/982720/21670828-havenote_hybenrose.jpg",
            "publication_time": "Torsdag d. 09. august 2018, kl. 15.00",
            "author": null,
            "related_links": [],
            "attachments": []
        }
    }
}