{
    "version": "1.0",
    "document": {
        "id": 20958,
        "title": "Tv, vi husker: »Hvis jeg havde vidst, at det var så plat og så usmageligt og så dumt …«",
        "content": "»Det var så plat og så usmageligt og så dumt, at hvis jeg havde kendt det i forvejen, så tvivler jeg på, at jeg ville have deltaget …« Der findes ikke mange detaljer på tryk om denharmdirrende verbale duel, der udfoldede sig i Danmarks Radios for længst hedengangne program »Hva’ mæ kulturen?« mellem den kommunistiske forsvarsadvokat og tidligere modstandsmand Carl Madsen, der leverer ovennævnte svada, og forfatteren Jess Ørnsbo, som til gengæld får repliceret i en tone, der bliver gjort så nedladende som muligt: »Det er faktisk gensidigt, det er meget sjældent, at man får lejlighed til at møde så afstumpet en psykopat …« De er med andre ord helt enige midt i deres rygende uenighed: »Ingen samtale er mulig,« som Jess Ørnsbo siger, hvilket afslutter klippet. Sikkert er det, at de hadefulde ord mellem de to kamphaner har fået folk til at vågne i tv-stuerne i 1973, da programmet blev sendt, og slagsmålet er karakteristisk for den daværende hårdt polariserede debat i kulturlivet. Men hvad skyldtes Carl Madsens harme? Carl Madsen, advokat, var blandt andet kendt i medierne for at forsvare Christiania i flere retssager.Fold sammenLæs mereFoto: Jørgen Jessen. Det spørgsmål var ikke umiddelbart muligt at udlede af klippet i DRs Bonanza-arkiv, der blot angiver, at de medvirkende er Ørnsbo og Madsen, samt at Ulla Dahlerup og en række andre tv-værter er med i programmet. Det er Ulla Dahlerup, der giver ordet til Carl Madsen på en i øvrigt ret partisk facon, der knapt skjuler hendes uvilje mod sin gæst. Skyldtes harmen det avancerede stykke tv-dramatik»Hashtræet«, som Jess Ørnsbo havde forfattet, og som også ligger tilgængeligt på Bonanza? »Hashtræet« er et voldsomt stykke surrealisme, næsten uden dialog, overlæsset med primitive billed- og lydeffekter, hvori Jørgen Ryg spiller en manisk fabriksdirektør, der ejer haven, hvori træet gror. Det handler på en eller anden måde om kontrasten mellem borgerlige værdier og hippiernes flowerpower, men de to elementer dukker dog først op et stykke inde i handlingen. Først skal man se en mand, der lader, som om han er en flyvemaskine, og en mængde mennesker, der skændes i bunden af en svømmepøl. »Jess Ørnsbo var en af de helt kompromisløse forfattere i den modernistiske litteratur, mens Carl Madsen var den hårde hund i Det Kommunistiske Parti. Han er præget af den rindalisme, der løb gennem partiet, og som eksempelvis også kom til udtryk hos forfatteren Hans Scherfig, der var skeptisk over for den kunstneriske avantgarde,« siger Weekendavisens lyrikanmelder, Lars Bukdahl. Det var ikke sidste gang, at venstreorienterede så sig sure på Ørnsbo, fortæller Lars Bukdahl. Da hans teaterstykke »Serbskij-instituttet«, der handlede om indespærrede sovjetiske systemkritikere, skulle opføres på Aarhus Teater i 1980, protesterede skuespillerne mod det »reaktionære« i stykket. De brød sig ikke om, at man derved trak opmærksomheden væk fra Vestens egne fejl. »Jess Ørnsbos barske satire var rettet mod alt og alle. I den forstand var han elitær, ligesom også Carl Madsen som kommunist var politisk elitær, men i denne kontekst fremstår som gammel og reaktionær,« siger Lars Bukdahl. Han mener dog ikke, at det er »Serbskij-instituttet«, som Carl Madsen og Jess Ørnsbo er røget i totterne på hinanden over, da dette stykke er af senere dato. Berlingske ringer til litteraturhistoriker Marianne Stidsen, der beskriver Jess Ørnsbo som »en pessimist og en misantrop«, hvis værker ofte handler om håbløse, konfliktfyldte familieforhold. »Man kan tale omfeel-good-litteratur, og Jess Ørnsbo befandt sig vel nærmest i den stik modsat ende af spektret;feel-bad,« siger Marianne Stidsen. At se to personligheder tørne sammen i et program som »Hva mæ’ kulturen?«, var ikke et særsyn i datidens DR-monopol, siger hun. Programmet lagde primært hus til svært tilgængelig, modernistisk kunst, og det var ikke tilfældigt. Jess Ørnsbo, digter, dramatiker og kompromisløs debattør.Fold sammenLæs mereFoto: THORKILD AMDI. »Det var fra starten af 1960erne, da det første kulturministerium blev oprettet med Julius Bomholt i spidsen, en del af velfærdsprojektet, at befolkningen skulle udsættes for den mest avancerede kunst, der så at sige kunne få dem til at kigge indad, også på de dæmoniske sider af mennesket. Sådan kunne man få styrket sin karakter og blive en bedre borger i et oplyst demokrati,« siger Marianne Stidsen. Hun kommer selv fra et »småborgerligt hjem uden meget tykke bøger i reolen«, men husker, hvordan DRs kulturprogrammer kunne få hendes forældre til at læse bøger, de ellers ikke ville have haft kontakt til. I et af programmerne blev Suzanne Brøggers gennembrudsroman, »Creme fraiche«, fremhævet. »Vi havde i familien en stor diskussion om, om man overhovedet kunne tillade sig at skrive så grænseoverskridende som hende. Min far slog fast, at vi ikke kunne tillade os at diskutere den uden at have læst den, og så blev den skaffet hjem til os,« siger Marianne Stidsen. Hvad der fik Carl Madsen og Jess Ørnsbo til at ryge i totterne på hinanden, er dog stadig uafklaret, men forfatteren Jens-Martin Eriksen, der har behandlet perioden i sit forfatterskab, har et bud. Det drejer sig om et kort stykke dramatik, der blev skrevet af til lejligheden af Jess Ørnsbo og opført for direkte kamera i tv-studiet. Stykket, siger Jens-Martin Eriksen, var en kort sketch, der handler om en mand, der samler på opråb, som han har skrevet under på, og som han gemmer i et pengeskab. Manden blev spillet af skuespiller Poul Thomsen, blandt andet kendt fra flere Olsen-banden-film og DRs »TV-Teatret«. »Det var en parodi på tidens optagethed af at udstille sine holdninger, som om de var emblemer, jævnfør manien med at købe mærkater for den ene og anden sag og bære dem som et bevis på, at man var et godt menneske. Altså en parodi på skinhellighed. Sketchen var rettet mod venstrefløjen, og det syntes Madsen begribeligvis var stupidt,« siger Jens-Martin Eriksen. Carl Madsens vrede kan forklares med, at Ørnsbos satire faldt tidsmæssigt sammen med, at de danske kommunister i DKP havde fået ny vind i sejlene i kølvandet på debatten om Danmarks medlemskab af det europæiske fællesmarked samt Vietnamkrigen, to debatter, hvor kommunisterne fik et vist held med at positionere sig i befolkningen med håndfaste opråb og plakater. »At Jess Ørnsbo gjorde grin med skinhelligheden og promoverede sine rigtige meninger, var jo egentlig ret fremsynet, når man tænker på, hvordan det samme sker i dag på sociale medier,« siger Jens-Martin Eriksen. Selve programformatet i »Hva' mæ kulturen?«, hvor tidens kultur blev sat til debat, så gnisterne fløj, har han kun ros tilovers for. Det er bemærkelsesværdigt, siger han, at Jess Ørnsbo ligefrem blev bedt om at skrive et stykke original dramatik til programmet, og at det er svært at forestille sig noget tilsvarende i nutidens programflader. »Det er da langt federe end nutidens programmer, hvor personer, der alene er kendte for at være kendte, diskuterer emner, som de er helt forudsætningsløse for at have en mening om,« siger Jens-Martin Eriksen.",
        "metadata": {
            "source": "https://www.berlingske.dk/kultur/tv-vi-husker-hvis-jeg-havde-vidst-at-det-var-saa-plat-og-saa-usmageligt-og",
            "image_url": null,
            "publication_time": "Søndag d. 16. juli 2023, kl. 18.17",
            "author": "Kristian Lindberg",
            "related_links": [],
            "attachments": []
        }
    }
}