{
    "version": "1.0",
    "document": {
        "id": 12665,
        "title": "Nordjyske Bank opjusterer forventninger til basisindtjening",
        "content": "Tidligere ventede banken en basisindtjening i niveauet 320-360 mio. kr. - Med regnskabet for tredje kvartal understreger vi, at vi har godt styr på basisforretningen. Opjusteringen kommer som en naturlig konsekvens af faldende driftsudgifter og stigende indtægter fra gebyrer og provisioner, og det er selvsagt nogle af de områder, vi har mest fokus på, siger bankens administrerende direktør, Claus Andersen, i en kommentar til regnskabet. Bankens driftsudgifter og driftsafskrivninger faldt i årets første ni måneder til 389 mio. kr. fra 400 mio. kr. i samme periode sidste år.  Resultatet før skat endte i perioden på 139 mio. kr. mod 227 mio. kr. i samme periode sidste år. I alt havde banken i perioden nedskrivninger på udlån med videre for 133 mio. kr. mod 121 mio. kr. sidste år. Nettorenteindtægterne endte på 394 mio. kr. Til sammenligning havde banken i de første ni måneder af 2014 nettorenteindtægter på 427 mio. kr. I regnskabet meddeler banken, at den per 30. juni 2015 forventede nedskrivninger for året 2015 i niveauet 145 mio. kr. og samtidig gjorde opmærksom på, at nedskrivninger var forbundet med stigende usikkerhed som følge af landbrugets udfordringer. Nu er forventningerne til året ændret til niveauet 190 mio. kr. Stigningen kan henføres til landbrugskunder, fremgår det af regnskabet. - Tredje kvartal er præget af både gode og dårlige nyheder, men vi vurderer samlet set, at resultatet per 30. september 2015 er tilfredsstillende med fusionsaktiviteter, kursudviklingen og landbrugets forværrede indtjeningsmuligheder in mente, siger Claus Andersen desuden i kommentaren. ",
        "metadata": {
            "source": "https://www.berlingske.dk/virksomheder/nordjyske-bank-opjusterer-forventninger-til-basisindtjening",
            "image_url": "https://berlingske.bmcdn.dk/media/cache/resolve/image_x_large/image/26/265642/11231314-nordjyske-bank.jpg",
            "publication_time": "Tirsdag d. 03. november 2015, kl. 14.34",
            "author": null,
            "related_links": [],
            "attachments": []
        }
    }
}