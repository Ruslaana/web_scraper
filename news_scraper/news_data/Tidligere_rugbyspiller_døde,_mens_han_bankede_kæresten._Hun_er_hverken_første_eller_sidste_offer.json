{
    "version": "1.0",
    "document": {
        "id": 18460,
        "title": "Tidligere rugbyspiller døde, mens han bankede kæresten. Hun er hverken første eller sidste offer",
        "content": "Forvirringen var total i de tidlige morgentimer på Hotel Continentale i Firenze. Ud fra et hotelværelse kom en skrigende kvinde dækket i blod. Inde på hendes hotelværelse lå kæresten tilbage død. I flere dage var den tidligere rugbyspiller Ricky Bibeys død og skaderne hos kæresten Jennie Platts et mysterium. Hvis blod var det? Og hvordan var han død? Jennie Platt var så medtaget, at hun først efter en uge – og tre operationer – kunne udtale sig til politiet. I mellemtiden blev den tidligere professionelle spillers død taget imod med sorg påsociale medier. Nu synes politiet at være kommet tættere på en forklaring. En forklaring, der sætter Ricky Bibey i et nyt lys og som afdækker et større problem blandt rugbyspillere.  She has a merciful release. Many battered wives don'thttps://t.co/L408DmrvPx Det britiske kærestepar gennem tre år var sammen rejst til Italien i juli for at nyde et par dage sammen sydpå, har venner til parret fortalt. Videoovervågningviser parret komme gående tilbage til deres hotel i de tidlige morgentimer kort inden 40-årige Ricky Bibeys død. Næste gang, parret blev set, var, da 44-årige Jennie Platt dækket i blod forlod hotelværelset. Via sin advokat, Stefano Goldstein, fortæller Jennie Platt ifølgeThe Times, at Ricky Bibey bankede hende. Det var hendes eget blod, hun var dækket af, da hun forlod hotelværelset. Det forklarer imidlertid ikke Ricky Bibeys død. Det synes italiensk politi dog at kunne forklare. De konkluderer, at Ricky Bibeys død skyldes et hjerteanfald. Formentlig grundet de store mængder stoffer og alkohol, der blev sporet i hans blod. Døden skulle være indtruffet, mens han var i gang med at banke kæresten, hævder Stefano Goldstein. Ricky Bibey kan af åbenlyse årsager ikke give sin forklaring af omstændighederne. Hans lig blev fundet med kradsemærker og sår, som politiet mener kommer fra Jennie Platt, da hun forsøgte at flygte fra kærestens vold. Jennie Platt kalder Ricky Bibeys opførsel natten for hændelsen for »ude af karakter«. Han havde ikke tidligere været voldelig over for hende. Alligevel afspejler hans adfærd en grum tendens. Det første man lægger mærke til, hvis man overværer en rugbykamp, er brutaliteten. De hårde sammenstød. Volden, slagkraften og tacklingerne. Men brutaliteten forbliver tilsyneladende ikke på banen, når kampen er fløjtet af. Uden for banen har professionelle rugbyspillere fået et blakket ry. De optræder alt for ofte påstatistikker over vold i hjemmet: Mænd der banker kvinder. Og flere studier forsøger at forklare hvorfor. De finder, at den voldelige adfærd på banen smitter af på privatlivet. At der tilsyneladende er en sammenhæng mellem deltagelse i visse sportsgrene og vold mod kvinder. Som kriminolog Lynzi Armstrong fra Victoria University forklarede det iet ældre indlægi The New Zealand Herald: »Det (rugby,red.) er en sport, hvor en bestemt type maskulinitet, som sætter pris på hårdhed og aggression, fejres,« skriver hun og fortsætter: »Nogle sportsgrene (specielt kontaktsport) kan fremme kulturer, hvor vold normaliseres.« Problemerne blandt rugbyspillere fik særligt fokus i 2004, da en håndfuld spillere fra australskeCanterbury Bulldogsblev beskyldt for at gruppevoldtage en 20-årige kvinde. Det er også kun en måned siden, at en anden britisk rugbyspiller blevbeskyldt for at have voldtaget en teenagepige. I Australien, hvor rugby er en populær og udbredt sport, er der lavet flere undersøgelser om National Rugby League-spillere, der er implicereti forskellige tilfælde af vold mod kvinder. Sporten bliver i den sammenhæng beskrevet somen bastion af maskulinitet, hvor en generel voldskultur hersker. Efter en ny bølge af beskyldninger om vold i hjemmet og overfald begået af rugbyspillere blussede op i 2018, blev den australske rugbyliga ifølgeThe Conversationdikteret at komme med en handlingsplan. Ligaen blevet kritiseret for at se igennem fingrene med spillerens adfærd uden for banen. Siden er der blevet indført hårdere straffe for spillere med voldelig adfærd. Det skulle medføre et kulturskifte, der er mere i overensstemmelse med tidsånden. Hvad, der præcis fik Ricky Bibey til at banke sin kæreste, bliver næppe nogensinde afklaret. Men det gør ham til en del af statistikken over voldelige rugbyspillere.",
        "metadata": {
            "source": "https://www.berlingske.dk/internationalt/tidligere-rugbyspiller-doede-mens-han-bankede-kaeresten-hun-er",
            "image_url": "https://berlingske.bmcdn.dk/media/cache/resolve/image_x_large/image/157/1577297/24164437-xbrbe.jpg",
            "publication_time": "Torsdag d. 04. august 2022, kl. 11.31",
            "author": "Kalinka Aaman Agger",
            "related_links": [],
            "attachments": []
        }
    }
}