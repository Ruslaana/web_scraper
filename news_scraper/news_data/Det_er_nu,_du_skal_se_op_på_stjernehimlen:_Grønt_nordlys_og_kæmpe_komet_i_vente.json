{
    "version": "1.0",
    "document": {
        "id": 8346,
        "title": "Det er nu, du skal se op på stjernehimlen: Grønt nordlys og kæmpe komet i vente",
        "content": "I de nærmeste nætter er der ekstraordinær god udsigt til stjernehimlen. For ikke nok med, at det ventes at blive klart og stort set skyfrit. Vender man blikket mod nord, bør der tilmed være virkelig god chance for at se det smukke og grønne nordlys spille på nattehimlen. »Hvis prognoserne passer, byder de kommende døgn på de bedste forhold for at se nordlys i meget lang tid.« Det skriver Tue Hansen, administrator af Facebooksitet »Nordlysvarsel i Danmark«, der har næsten en kvart million medlemmer.  Særligt natten til lørdag ser mulighederne ud til at blive gode for at blive vidne til det spektakulære naturlige lysshow. Nordlysvarslet hænger sammen med et særdeles kraftigt soludbrud i mandags. Der var årets hidtil næststørste af slagsen, og i den forbindelse blev der kastet en voldsom solvind med elektrisk ladede partikler mod Jorden, hvilket kan udløse en såkaldt geomagnetisk storm. Udbruddet var så stort, at det onsdag skabte forstyrrelser i radiokommunikationen over dele af Stillehavet, herunder på Hawaii. Det skriver blandt andetThe Independent, der kalder udbruddet for »kolossalt«. Soludbruddet var da også i den højeste såkaldte X-klasse og kun en anelse mindre end et udbrud i maj i år. Det udbrud var i sig selv det kraftigste i hele syv år, og det forstyrrede navigationsinstrumenter i visse landbrugsmaskiner så meget, at dekørte ud af kurs– hvilket også skete i Danmark. Solen nærmer sig højdepunktet i sin aktuelle aktivitetscyklus, hvilket øger sandsynligheden for voldsomme soludbrud – med nordlys og i værste fald radioforstyrrelser til følge.Fold sammenLæs mereFoto: NASA/EPA/Ritzau Scanpix. Solens aktivitet er aktuelt for opadgående og ventes i de kommende måneder og i løbet af næste år at nå sit maksimum i sin 11 år lange aktivitetscyklus. Tilmed er den aktuelle cyklus præget af væsentligtkraftigere soludbrudend under de seneste solcyklusser. Det øger alt sammen chancen for at se nordlys – også kaldet polarlys – helt nede på danske breddegrader. Aktiviteten afspejles først og fremmest i mængden af såkaldte solpletter. Det er mørke magnetfelter i Solens overflade, der pludselig kan briste, hvorved et soludbrud er en realitet. Men hvis man venter en god uges tid mere, kan man måske være heldig at blive vidne til et langt mere sjældent og mindst lige så bjergtagende fænomen på nattehimlen. Det drejer sig om en vaskeægte komet, der fra omkring 12. oktober og en uges tid frem kan blive synlig med det blotte øje, hvis man kigger mod vest. Kometen har det usexede navn C/2023 A3 (Tsuchinshan-ATLAS), og den kan vise sig at blive lige så stor på himlen som flere fremstrakte hænder, siger astronomen Ole J. Knudsentil DR. På grund af sin imponerende størrelse har astronomer døbt den »Århundredets komet«. Der er imidlertid en risiko for, at den går i stykker på sin vej rundt om Solen, hvorved vi kan gå glip af synet. Kometen C/2023 A3 (Tsuchinshan-ATLAS) indfanget fra Kanarieøerne 30. september. Snart kan den måske tydeligt ses med det blotte øje på nattehimlen fra Danmark.Fold sammenLæs mereFoto: Carlos De Saa/EPA/Ritzau Scanpix. Allerede i juli spåede den tjekkisk-amerikanske astronom Zdeněk Sekanina i et studie, at kometen var i en »fremskreden fase af fragmentering«. Det skriver rumsitetspace.com. Men da spådommen hidtil ikke har holdt stik, øger det måske chancen for, at kometen overlever at nærme sig den tiltagende varme fra vores lokale stjerne. Kometer kan beskrives som isholdige støvbolde. Når en komet nærmer sig Solen, udsender den gasser, der lyser op som en hale, der kan være op til en million kilometer lang. De fleste kometer kommer fra det isholdige Kuiperbælte i den ydre del af solsystemet – hinsides planeten Neptun. Men C/2023 A3 (Tsuchinshan-ATLAS) har været på en langt længere rejse – helt ude fra Oortskyen, der menes at befinde sig omkring et lysår fra vores kosmiske breddegrader. Det indebærer, at det er omkring 80.000 år siden, at den store komet sidst var på besøg her i den indre del af solsystemet.",
        "metadata": {
            "source": "https://www.berlingske.dk/videnskab/det-er-nu-du-skal-se-op-paa-stjernehimlen-groent-nordlys-og-kaempe-komet",
            "image_url": "https://berlingske.bmcdn.dk/media/cache/resolve/image_x_large/image/184/1842716/24805493-nordlys-ved-haraldsted-s-ved-ringsted-12-septemb.jpg",
            "publication_time": "Torsdag d. 03. oktober 2024, kl. 19.14",
            "author": "Lars Henrik Aagaard",
            "related_links": [],
            "attachments": []
        }
    }
}