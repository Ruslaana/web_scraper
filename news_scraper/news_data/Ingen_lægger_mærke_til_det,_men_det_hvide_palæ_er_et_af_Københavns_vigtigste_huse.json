{
    "version": "1.0",
    "document": {
        "id": 21228,
        "title": "Ingen lægger mærke til det, men det hvide palæ er et af Københavns vigtigste huse",
        "content": "For en arkitekt er det et af Københavns vigtigste og mest interessante huse, men det er samtidig en bygning, som kun de færreste »ikkearkitekter« lægger særlig mærke til. Hvis man gik på arkitektskolen i København i 1980erne, kender man naturligvis huset. Man kender det både for dets historiske væsentlighed, og fordi det dengang var her, at studieadministrationen holdt til. Bygningen, jeg taler om, hedder Harsdorffs Hus, og den blev tegnet i 1780 af arkitekten Caspar Frederik Harsdorff, som på det tidspunkt både var hofbygmester og direktør for Kunstakademiet. »Karberghus«, som har ejet Harsdorffs Hus siden 2009, har sørget for at renovere og møblere huset på smukkeste vis. Det er naturligvis fredet.Fold sammenLæs mereFoto: Thomas Lekfeldt. Harsdorffs Hus er det hvide palæ, der ligger på Kongens Nytorv mellem Charlottenborg og August Bournonvilles Passage (eller Tordenskjoldsgade). Det gør ikke så meget væsen af sig ved første øjekast, men det er et uendeligt raffineret hus, og et forbavsende moderne hus, når man tænker på, at det blev bygget i 1780. Det opfører sig mod pladsen som et palæ, og gør det med så stor overbevisning, at man skal kigge godt efter for at opdage, at det slet ikke er symmetrisk. Den trekantede tempelfront har kun et enkelt fag vinduer til højre for sig (set fra Kongens Nytorv) og hele fem fag til venstre ind mod Charlottenborg. Samtidig er det beskedent og slet ikke palæagigt i skala, når man kigger på det henne fra Det Kongelige Teater. Her kanter det sig indad og opfattes mere som to små etagehuse end som siden af et stort palæ. Når man så studerer facaden endnu mere, ser man, at Harsdorff har vendt de ioniske søjlekapitæler »indad« så at sige – et meget originalt greb, der respekterer den klassiske søjleorden, men som samtidigt skaber et originalt, skulpturelt udseende og giver bedre plads til vinduespartierne. Alt i alt et hus med en stor rigdom af diskrete detaljer. Gården bag palæet er ganske uanselig og afslører ikke facadens fornemme karakterFold sammenLæs mereFoto: Thomas Lekfeldt. Harsdorff, der var ud af en god borgerfamilie med tyske og svenske aner, kom ind på Kunstakademiet i 1754 – samme år, det blev oprettet – og tilhørte altså den første generation af akademisk uddannede arkitekter i Danmark. Han vandt allerede som 21-årig akademiets store guldmedalje og blev sendt ud på den obligatoriske studierejse til Paris og Rom. Her kunne han se de nyeste tendenser i arkitekturen, som på det tidspunkt var påvirket af »genopdagelsen« af antikken og i høj grad af udgravningerne i Pompeji og Herculaneum. Klassicismen kalder vi den nye stil i dag. En stil, som Harsdorff blev optaget af at introducere i Danmark. Harsdorff var efter sin hjemkomst fra italiensrejsen især frustreret over den æstetiske kvalitet af de almindelige borgerhuse i København. Den store brand i 1728 havde ødelagt cirka halvdelen af byen, og selvom man havde forsøgt at opføre de nye huse, så brandfaren i fremtiden ville være mindre, mente Harsdorff også, at byen manglede eksempler på ordentlige, brandsikrede bygninger. Begge disse mangler håbede han at kunne gøre noget ved, da han i 1778 sendte et brev til Kongen. Harsdorff havde hørt at slotsforvalterboligen ved siden af Charlottenborg skulle rives ned, og han tilbød nu kongen, at hvis bare han, Harsdorff altså, måtte få byggegrunden og 30 års huslejefrihed, så ville han til gengæld – og for sine egne penge – tegne og opføre et fornemt hus på grunden. Et hus, der kunne fungere som rettesnor og eksempel for kommende bygninger i hovedstaden, og som også ville medvirke til, at Kongens Nytorv ville blive »en af de prægtigste pladser i Europa«, som han skrev. Olafur Eliassons »Tre verdener, to møder og et mellemværende« fungerer fint i samspil med Harsdorffs venlige, dekorative klassicisme.Fold sammenLæs mereFoto: Thomas Lekfeldt. Til held for arkitekturhistorien sagde kongen ja til Harsdorffs forslag, og derfor har vi i dag stadig den vidunderligt musikalske bygning der på Kongens Nytorv. En bygning, der introducerede den særlige danske afart af klassicismen, som især blev udfoldet af Harsdorffs elev, C.F. Hansen, efter den næste store brand i 1795. Denne danske klassicisme er karakteriseret ved en form for venlighed, der aldrig søger det overdrevent monumentale, men i stedet bruger de klassiske formelementer med en næsten dekorativ lethed og med en charmerende praktisk sans, der gør, at bygningerne ikke bliver verdensfjerne og »ophøjede«, som man ser det i de fleste Europæiske hovedstæder. Harsdorff fik oven i købet sin ven, billedhuggeren Johannes Wiedewelt, til at lave reliefudsmykningen af den trekantede tempelgavl, så alt i alt var huset, da det stod færdigt, et mønstereksempel på et klassicistisk hus: Roligt, harmonisk, velproportioneret og uden overdreven pynt og narrestreger. Det blev da også studeret flittigt og har været inspiration og forlæg for en lang række af eftertidens huse. Samtidig har den elegante måde, huset snyder øjet på, også altid været en ekstra kvalitet ved det. I 1980ernes postmodernistiske tider blev det beundret mere på grund af dets legesyge end for dets klassiske dyder, og som arkitektstuderende var det mest af alt et godt hus at komme ind i, når man skulle aflevere ansøgninger og papirer til Jørdis i studieadministrationen. Her ser man forbindelsen mellem de to huse, der tilsammen er »Harsdorffs Hus«.Fold sammenLæs mereFoto: Thomas Lekfeldt. Huset burde egentlig hedde Harsdorffs Huse i flertal, for det var fra starten tegnet som to bygninger, hvilket tydeligt ses af det faktum, at det har to husnumre. Kongens Nytorv 3 er et byhus, mens Kongens Nytorv 5 med tempelfronten har en gård på bagsiden. Opdelingen gjorde det nemmere for Harsdorff at dele det op i flere lejemål. En historie fortæller, at Harsdorff i de første år, efter at huset stod færdigt, havde en dør mellem sin professorlejlighed inde på Charlottenborg og sit hus, men det vides ikke med sikkerhed, om det er sandt. Harsdorff og hans familie boede i nummer 3 og udlejede fra starten nummer 5 til rigsgreve Rantzau, som allerede i 1782 købte det af Harsdorff. Siden har der været mange prominente beboere i det fine hvide palæ på torvet. Historisk interessant er det, at det faktisk var til den store salon i nummer 5, at Constantin Hansens maleri af den grundlovgivende forsamling blev bestilt. Det fyldte hele den ene endevæg og var en sådan sensation, da det blev afsløret i 1865, at næsten 3.000 københavnere betalte otte skilling for at komme ind og se det. Det fornemme rum, der i begyndelsen af det 20. århundrede var kontor for udenrigsministeren, rummer også i dag et spektakulært kunstværk. Ejendomsfirmaet Karberghus, der købte Harsdorffs Hus i 2009, har fyldt det med kunst, skabt specielt til de enkelte rum. I »udenrigsministeriet«, som de kalder det i dag, har Olafur Eliasson skabt et smukt suggestivt værk af spejle, lys og farvet glas. »Tre verdener, to møder og et mellemværende« hedder det, og det passer med sin klare geometri og underfundige tilgængelighed glimrende til Harsdorffs venlige klassicisme. Huset er stadig i dag så friskt, som den dag det stod færdigt. Jeg er en smule skeptisk over for den grå farve, det har fået i den seneste restaurering, men da det er fredet, er jeg vis på, at farven er historisk korrekt. Personligt kunne jeg bedre lide det, da det var helt hvidt som i min studietid, og sådan vil jeg nok altid se det for mit indre blik.",
        "metadata": {
            "source": "https://www.berlingske.dk/arkitektur/ingen-laegger-maerke-til-det-men-det-hvide-palae-er-et-af-koebenhavns",
            "image_url": "https://berlingske.bmcdn.dk/media/cache/resolve/image_x_large/image/167/1671236/24413977-bm.jpg",
            "publication_time": "Lørdag d. 29. april 2023, kl. 10.10",
            "author": "Holger Dahl",
            "related_links": [],
            "attachments": []
        }
    }
}