{
    "version": "1.0",
    "document": {
        "id": 1558,
        "title": "Så gik solen ned over Badehotellet. Jeg kommer især til at savne en enkelt figur",
        "content": "Så er det slut. Efter ti års enestående seertilslutning sænkede tusmørket sig endegyldigt over hyggesprederen »Badehotellet«. Svøbt i de sidste stråler fra solen, der gik ned i havet, var det seriens egentlige hovedperson, Andersens Badehotel, der fik den allersidste kameraindstilling, før rulleteksterne gjorde det hele forbi. Hvor mange så seriens svanesang? Givetvis et pænt stykke over den million, som serien på næsten naturstridig vis har kunnet samle, hver eneste gang den er gået over skærmen. Hvilket er astronomiske tal i den moderne, splintrede tv-virkeligheds overvældende udbud. At »Badehotellet« har overlevet et helt årti uden at tabe sin popularitet, er lidt af en bedrift i dansk tv-historie. Den har på mange måder været TV 2s flagskib på seriefronten, og den har haft en magt over seerne, som DR har haft mere end svært ved at matche, fordi den skamløst, men ærligt, har genindført den gammeldags folkekomedie. Har tilbudt lidt stakket varme, et øjebliks frikvarter, en verden, hvor man kunne være sikker på, at det hele nok skulle gå. Følte man sig en lillebitte smule snydt efter sidste afsnit? Var der ikke lagt op til, at vi skulle med til fru Fjeldsøs 75-år fødselsdag, hvis geburtsdagsnerver – var der købt sherry? – Birthe Neumann spillede både skægt og følsomt frem. Den gik vi glip af. Den havde ellers givet os mulighed for at samle alle de kære ansigter om samme bord og sige hver og en ret farvel. Nu blev det hele lidt tilfældigt, skønt alle fik deres scene. Den krúkkede og selvoptagne skuespiller Hr. Weyse (Jens Jacob Tychsen) har været en af seriens mest populære figurer.Fold sammenLæs mereFoto: Mike Kollöffel. Men måske ville den fødselsdagsseance have mindet lidt for meget om Maudes og Hans Christians sølvbryllup i »Matador«, forgængeren, som man på mange måder hele tiden er blevet holdt op i mod på grund af sin blanding af nostalgi, herskab og tjenestefolk og den periode, der skildres: Begge serier ender i det gode år 1947. Så man afstod. Men seriens forfattere,Stig Thorsboe og Hanna Lundblad, fik da knyttet de fleste bånd, der skulle knyttes, inden hele anegalleriet blev sendt ud på egen færd. Hvordan er det, de siger med serieafslutninger? Det er vigtigt, at seeren både føler en form for tilfredsstillende afrunding på det hele, men der skal også stikkes fremtidige konturer ud, så vi har en fornemmelse af figurernes videre skæbne. Man må ikke sidde tilbage med for megen uvished. Det skete pænt og nydeligt. Alle fik dem, de skulle have, bortset fra hr. Aurland (Peter Hesse Overgaard) og Otilia (Merete Mærkedahl), hvis lavendelduftende, aldrig realiserede romance løb ud i sandet. Det føjede et lille skvæt klædelig vemod til den happy ending, der bredte sig over det hele. Om det så var selve hotellet, blev det naturligvis også reddet fra nedrivningstruslerne og kunne køre videre med stegte rødspætter som dagens ret – nu med seriens fjerde kvindelige hotelchef i spidsen. Sidste afsnit demonstrerede til fulde, hvorfor så mange elsker »Badehotellet«, mens det også er let at kritisere den på dens ujævne og undertiden klodsede slingrekurs mellem smukt realiserede øjeblikke af stille opprigtighed og højspændt melodrama. Mellem gemytlig folkekomedie og forceret jovialitet. Mellem pludselig alvor, mennesketro humor og farcepræget situationskomedie. Selv har jeg gennem årene givet serien med krabasken. Den havde vitterligt svært ved at finde sin form, inden seriens instruktør gennem alle årene, Fabian Wullenweber, fik nedtonet de værste maniske unoder. Og inden man efterhånden vænnede sig til denne bastard af en tv-serie. Men man må også bare bøje sig i flyvesandet for, at den stigende grad har vidst, hvad den kunne, har vidst, hvad den skulle. Ellers var den ikke blevet mange danskeres foretruknepanic roomi en urolig tid. En solstråle, der tilbød seerne at kaste lys over frosne sjæle i det ene vintermørke efter den anden, en smule stakket varme ved det store kolde bord og forestillingen om verden, som den aldrig var, men som vi ønsker den havde været. Sidste afsnit bekræftede seriens danmarksbillede: Den hjemlige strandidyl, truet udefra af fæle kræfter – aldrig så snart havde onde nazister sluppet taget, før stygge kapitalister fra Amerika tog over – endte som så ofte før med at blive genoprettet. Med de elskelige, men også verdensfjerne og let krysteragtige landliggere som dem, der hele vejen igennem har været i stand til at stikke hovedet i klitten, mens den store verden er tordnet afsted i horisonten. Lignende seriens figurer i virkeligheden seerne selv? Satiriserede den i virkeligheden over den nationale eskapisme, som var en del af det, seerne elskede den for? De sundt handlekraftige kvinder var som vanlig dem, der snusfornuftigt måtte tage affære og sætte tingene på plads, når mændene endnu en gang svigtede eller kørte ud ad en tangent. Et emblem på dansk opportunisme: Lars Ranthe som entreprenøren hr. Madsen.Fold sammenLæs mereFoto: Mike Kollöffel. »Badehotellet« har i det hele taget været befolket af overbærende kvindefigurer, der har måttet se til med himmelvendte øjne, mens herrerne – ikke mindst den infantilt narcissistiske frikadelleskuespiller Weyse (Jens Jacob Tychsen) eller den evigt brovtende spekulant Madsen (Lars Ranthe) – har hersket og regeret. Men som også har vidst at manipulere og irettesætte og dermed haft det reelle overtag. Mange kommer til at føle vemod, når »Badehotellet« nu er gået over skærmen for sidste gang. Sådan er det med det, vi holder af, men ikke længere har til rådighed. Især kommer jeg til at savne seriens nok mindst udadreagerende figur,Bodil Jørgensensgamle Molly, så god som sommerdagen er lang. Netop fordi den eminente Bodil Jørgensen insisterede på figurens menneskelighed i en serie af undertiden meget hårdt optrukne figurer. Diskretion en æressag! Bodil Jørgensens Molly var seriens mest menneskelige figur.Fold sammenLæs mereFoto: Mike Kollöffel/TV 2. Mike Kollöffel. Men »Badehotellet« ville noget andet og lettere end den følte realisme. Den kunne sådan set være fortsat i det uendelige, fordi den trods alt har været så meget en sitcom, at figurernes personlige udvikling aldrig har været rigtig i højsædet. Uforanderlige trods den ydre virak. Tiden har på mange måder stået stille i seriens kulisser til trods for, at den har skrævet over henved tyve år – en reel krønike er den aldrig blevet, selv om den har forsøgt. Og tiden stod uden tvivl også en lille bitte smule stille rundt omkring i stuerne, da det her til aften endegyldigt var slut. Lyset er slukket. Sommeren er forbi. »Badehotellet«. Sæson 10, afsnit 10. Kan streames på TV 2 Play.",
        "metadata": {
            "source": "https://www.berlingske.dk/skaerm/saa-gik-solen-ned-over-badehotellet-jeg-kommer-isaer-til-at-savne-en-enkelt",
            "image_url": null,
            "publication_time": "Søndag d. 28. april 2024, kl. 20.59",
            "author": "Jakob Steen Olsen",
            "related_links": [],
            "attachments": []
        }
    }
}