{
    "version": "1.0",
    "document": {
        "id": 3134,
        "title": "Berlingske mener: Asylsystemet fungerer ikke: Lad os være åbne over for nye løsninger",
        "content": "På stillehavsøen Nauru har Australien i årevis placeret illegale migranter som led i en kontroversiel og udskældt – men også uhyre effektiv – asylpolitik. Her har udlændinge- og integrationsminister Kaare Dybvad Bek (S) netop været på besøg for at»udveksle erfaringer på asyl- og migrationsområdet«. Det er nemlig ministerens udtalte ønske at begrænse den spontane asylsøgning ved at placere asylbehandlingen uden for EUs grænser. Længe har Socialdemokratiet med høj stemmeføring undersøgt mulighederne for et samarbejde med Rwanda, men efter SVM-regeringen blev dannet, er både retorik og tempo dæmpet væsentligt, og målet er nu i stedet en fælles EU-løsning. Sammen med Tjekkietstår Danmark derfor i spidsen for et initiativ, hvor 15 EU-lande har anmodet Europa-Kommissionen om at stramme asylpolitikken og placere asylbehandlingen uden for EU med inspiration i den aftale, Italien har indgået med Albanien om italiensk asylbehandling på albansk jord. »Moderaterne spærrer simpelthen for nytænkningen på det asylpolitiske område.«Fold sammenLæs mereFoto: Søren Bidstrup. Det er endnu uvist, hvad der kommer ud af initiativet, men noget er der i hvert fald ved at ske i Europa:I slutningen af august sendte Tyskland 28 udvisningsdømte afghanere tilbage til Kabulefter forhandlinger med det afghanske Taleban-styre med Qatar som mægler. Danmark foretager ikke tvangsmæssige hjemsendelser til Afghanistan, fordi vi ikke samarbejder med Taleban, men Tysklands nye kurs får nu flere borgerlige politikere til at kræve, at Danmark følger trop. Kaare Dybvad er dog afventende. Hans regeringspartner Moderaterne afviser nemlig kategorisk ideen, og dermed er udenrigsminister Lars Løkkes Rasmussens midterparti årsag til Danmarks nølen i forhold til at følge både det italienske og det tyske eksempel. Moderaterne spærrer simpelthen for nytænkningen på det asylpolitiske område. Det er ærgerligt. For selvom en fælles EU-løsning er det mest optimale, er EU-sporet også langsomt, og der er derfor brug for, at enkeltlande går foran og viser vejen ud af det asylpolitiske morads, som Europa står midt i. Det europæiske asylsystem er reelt brudt sammen: Mennesker dør på Middelhavet, de mest trængende flygtninge bliver tilbage, asylansøgere og migranter er i praksis blevet én og samme ting, og Europa har mistet kontrollen over tilstrømningen. Udlændinge- og integrationsminister Kaare Dybvad Bek (S) har et udtalt ønske om at begrænse den spontane asylsøgning ved at placere asylbehandlingen uden for EUs grænser.Fold sammenLæs mereFoto: Søren Bidstrup. Situationen er dybt ulykkelig, og de mulige løsninger er desværre også både ulykkelige, uskønne og fyldt med svære dilemmaer. Ligesom Tyskland har måttet samarbejde med Taleban for at slippe af med udvisningsdømte afghanere, har middelhavslandene og EU måttet samarbejde med Tyrkiets præsident Erdogan og med tvivlsomme magthavere i Nordafrika for dog at opnå en smule kontrol. Vi undgår nemlig ikke at få beskidte hænder, hvis ikke vi vil ende med noget meget værre: En fuldkommen ukontrollabel tilstrømning, som vil skabe store problemer i de europæiske lande og nedbryde den folkelige opbakning til at hjælpe mennesker i nød. De europæiske befolkninger vil have løst problemet, og hvis ikke moderate kræfter får det gjort, er der andre, der står på spring. Det er muligvis det, de er ved at indse i Tyskland, hvor bådehøjre- og venstrepopulister med migration som dominerende mærkesag stormer frem. Der er faktisk et stort flertal i Folketinget for at føre en stram og modig udlændingepolitik, men den aparte SVM-konstruktion udgør en alvorlig hæmsko, og det er måske en af de vigtigste grunde til at ønske sig en anden regering. AMALIE LYHNE ",
        "metadata": {
            "source": "https://www.berlingske.dk/ledere/berlingske-mener-asylsystemet-fungerer-ikke-lad-os-vaere-aabne-over-for-nye",
            "image_url": null,
            "publication_time": "Torsdag d. 12. september 2024, kl. 16.26",
            "author": null,
            "related_links": [],
            "attachments": []
        }
    }
}