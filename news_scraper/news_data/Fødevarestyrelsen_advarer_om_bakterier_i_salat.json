{
    "version": "1.0",
    "document": {
        "id": 17105,
        "title": "Fødevarestyrelsen advarer om bakterier i salat",
        "content": "Virksomheden Eksotiske Catering ApS har fundet den skadelige listeria-bakterie i salater, der er leveret til butikker på Sjælland. Der er tale om 325 gram »Hvedekernesalat« og 275 gram »Eksotisk pastasalat med kylling« - begge mindst holdbar til 28. september i år. Derudover er der fundet bakterier i virksomhedens 175 gram- og et kilo-pakker med humus og tzatziki. Alle pakker er mindst holdbar til den 22. oktober 2012, oplyser Fødevarestyrelsen på sin hjemmeside. Bliver man smittet med listeria-bakterien, kan man få feber, hovedpine og mave/tarm-problemer. I sjældne tilfælde kan man også få blodforgiftning og/eller meningitis. Fødevarestyrelsen råder forbrugere, der har købt produkterne, til at smide dem ud eller levere dem tilbage i butikken, hvor de er købt. De bakterieramte pakker med hvedekernesalat, humus og tzatziki er solgt i følgende butikker: OK Plus, Rebæk Søpark 4 i Hvidovre, SuperBest, Stationstorvet 14 i Albertslund, Barley Salatbar, Ringstedgade 13 i Roskilde, Kebabland, Baltorpvej 18 i Ballerup, OK Plus, Gammel Køge Landevej 722 i Brøndby Strand og Focus, Øster Farimagsgade 28B på Østerbro i København.",
        "metadata": {
            "source": "https://www.berlingske.dk/samfund/foedevarestyrelsen-advarer-om-bakterier-i-salat",
            "image_url": "https://berlingske.bmcdn.dk/media/cache/resolve/image_x_large/image/43/435066/5637499-pastasalta.jpg",
            "publication_time": "Onsdag d. 26. september 2012, kl. 10.14",
            "author": null,
            "related_links": [],
            "attachments": []
        }
    }
}