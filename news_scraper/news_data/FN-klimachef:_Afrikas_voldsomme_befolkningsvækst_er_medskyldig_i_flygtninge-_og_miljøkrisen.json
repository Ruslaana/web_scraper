{
    "version": "1.0",
    "document": {
        "id": 2165,
        "title": "FN-klimachef: Afrikas voldsomme befolkningsvækst er medskyldig i flygtninge- og miljøkrisen",
        "content": "I en olieby på kanten af Centralasien ventes modsætningerne mellem det rige globale nord og det globale syd fra på mandag at slå ud i lys lue. Det store FN-klimamøde COP29 i Aserbajdsjans hovedstad, Baku, kommer i høj grad til at handle om, hvordan rige lande, der er hovedansvarlige for klimakrisen, skal kompensere sårbare udviklingslande – nationer, der i vidt omfang bliver ramt af klimaekstremer, men som stort set er uden skyld i den tiltagende globale opvarmning. Australieren Andrew Harper har dybere indsigt i udviklingslandenes udfordringer end de fleste, og han har flere opsigtsvækkende pointer. Han er klimachefrådgiver i FNs Flygtningehøjkommissariat (UNHCR) og er i København med et centralt budskab til det globale nord: »Investeringer i klima- og flygtningehjælp til sårbare nationer er en investering i fredsskabelse. For hele verden.« De store overskrifter på COP29 er klimafinansiering og kompensation til sårbare udviklingslande for tab og ødelæggelser i forbindelse med klimaforandringer. Budskabet fra det globale syd er, at hvis ikke bidragene fra det rige nord i betragtelig grad øges, vil lavindkomstlande næppe hæve deres klimaambitioner nævneværdigt. Og hvis ambitionerne ikke hæves, forvandles Parisaftalens mål om en global temperaturstigning på maksimalt 2,0 grader i forhold til industrialderens start yderligere til et rent fatamorgana. Aktuelt sigter kloden mod en temperaturstigning ved århundredets afslutning på mellem 2,5 og 2,9 graderifølge FN-organisationen UNEP. I årevis har rige lande lovet at sikre klimafinansiering på mindst 100 milliarder dollar om året, men dette mål er først – med god vilje – nået for nylig. Og barren bør ifølge både FN og det globale syd hæves langt, langt mere. Der findes næppe nogen befolkningsgruppe, der er hårdere ramt af klimaforandringer, end flygtninge. Somaliske flygtningebørn forsøger at dække sig for en støvstorm i en flygtningelejr i det nordlige Kenya.Fold sammenLæs mereFoto: Brian Inganga/AP/Ritzau Scanpix. Andrew Harper nærer ingen illusioner om, at Baku kommer til at levere de nødvendige midler og dermed skubbe til en virkelig ambitiøs klimafremdrift. »Mit job kræver, at jeg skal være optimist, men også realist. Min realistiske side siger, at landene stadig foretrækker at begrave hovedet i sandet og hævde, at det ikke er deres problem,« siger han. Samtidig fastslår han, at de nævnte 100 milliarder dollar årligt er en dråbe i havet i forhold til, hvad der kræves. I den forbindelse peger han på orkanen Milton, der hærgede Florida i USA i sidste måned: »Alene skaderne efter Milton kommer sandsynligvis til at løbe op i flere hundrede milliarder dollar. Samtidig er der spørgsmålet om, hvad de 100 milliarder dækker over. Forleden så jeg, at en del af beløbet har form af et lån til Kenya med en rente på 8,2 procent, så 'klimafinansiering' kan bidrage til at gældsætte lavindkomstlande yderligere.« Andrew Harper har gennemrejst en lang række af de fattigste og mest konflikt- og klimabelastede regioner på kloden. Det gælder ikke mindst store dele af Afrika syd for Sahara. Ifølge UNHCRer der i dag omkring 120 millioner flygtninge verden over – mennesker, som er fordrevne fra deres hjemegn på grund af krig, konflikt eller forfølgelse. Det er omtrent en fordobling på bare ti år, og de fleste befinder sig i Afrika. Andrew Harper har besøgt en lang række af klodens voksende antal flygtningelejre, ikke mindst i Afrika.Fold sammenLæs mereFoto: Søren Lorenzen. »De steder, de søger hen i jagt på tryghed og sikkerhed, er oftest områder, hvor ingen andre ønsker at være – ørkener eller regioner, der er særligt udsat for oversvømmelser. Det vil sige områder, der er ekstra udsatte, når klimaforandringerne forstærker ekstremt vejr,« forklarer Harper med djærv australsk dialekt og fortsætter: »Det indebærer, at der næppe findes nogen befolkningsgruppe, der i højere grad er påvirket af klimaforandringer, end netop flygtninge.« Han giver et eksempel. Uganda i det centrale Østafrika har oplevet en tilstrømning af langt over en million flygtninge og fordrevne fra lande som Sydsudan og Den Demokratiske Republik Congo. Om 26 år kan Afrikas befolkningstal være næsten fordoblet i forhold til i dag. Samtidig truer klimaforandringer i stigende grad fødevaresikkerheden. Sudanesiske flygtninge i maj i fjor.Fold sammenLæs mereFoto: Amel Pain/EPA/Ritzau Scanpix. »Alle flygtninge skal lave mad, og så fælder de træer for at få brænde. Lad os sige, at en million mennesker hver især skal bruge et kilo træ om dagen. Det skaber miljønedbrydelse og spændinger med lokalbefolkningen. For de lokale er det som at invitere gæster, der begynder at fælde træerne i din have,« siger han. Samtidig forklarer han, at jo mere skov, der fældes, desto hårdere og mindre dyrkbar bliver jorden. Oven i kommer så klimaforandringerne med tiltagende tørke eller tiltagende oversvømmelser, hvilket kan udpine både eksisterende skov og agerjord yderligere. »Vi arbejder med regeringer, og så beder vi dem om at beskytte de fordrevne. Så siger de ja, men samtidig spørger de, hvem der beskytter deres skove. Det er skruen uden ende,« forklarer han. Afrika er samtidig det kontinent på kloden, der oplever langt den højeste befolkningsvækst. Ifølge gængse fremskrivninger kan Afrikas befolkning nå op på 2,5 milliarder i 2050 – næsten en fordobling i forhold til i dag. Vi spørger Harper, om flygtningekrisen i blandt andet Afrika ikke i lige så høj grad kan tilskrives voldsom befolkningsvækst som krig, konflikt og klimaforandringer. Det er han ikke uenig i og kalder befolkningsspørgsmålet for »et enormt problem«. Han nævner, at befolkningen i det stærkt forarmede Niger på kanten af Sahara ventes at blive fordoblet i de kommende 17 år. I Etiopien ventes det at ske på 27 år: »Og i 2050 ventes hver tiende fødsel på kloden at ske i Nigeria. Det kommer til at lægge meget mere pres på miljøet. Problematikken handler ikke kun om klimaforandringer, men også om miljøbeskyttelse, ledelse, uddannelse.« Han fortsætter: »Når du får en fordobling af befolkningen i lande som Etiopien eller Nigeria, og du samtidig får mindre dyrkbart land, og nedbøren i stigende grad bliver uforudsigelig, så skubber det yderligere til urbaniseringen. Byer bliver til megabyer, der på relativt få år fordobles eller firedobles i størrelse.« Det kan, forklarer Andrew Harper, skabe en ond cirkel, for det er oftest unge og forholdsvis ressourcestærke mænd, der søger mod byerne. De efterlader deres familie – kvinder, børn og bedsteforældre – ude på landet, hvor de er helt afhængige af en høst, der i stigende grad risikerer at svigte. »Og så stiger sårbarheden yderligere,« fastslår han. Men trods de hastigt voksende befolkninger i Afrika vurderer Andrew Harper ikke, at der er den store grund til at forvente en voldsom og voksende tilstrømning til Europa af mennesker på flugt fra det enorme kontinent. Vi har ingen grund til at frygte »horder« af afrikanske flygtninge i Europa, vurderer klimachefen. Kun nogle af de mest ressourcestærke har kræfter og midler til at forsøge at krydse Middelhavet.Fold sammenLæs mereFoto: Anne Chaon/AFP/Ritzau Scanpix.  »Uanset hvor du kommer fra i verden, ønsker folk grundlæggende ikke at forlade deres familie, deres samfund, deres traditioner. Desuden har langt de fleste ikke ressourcer til at flytte længere væk fra deres hjemegn end måske 20 eller 50 kilometer. Mange har ikke engang penge til at flytte til den nærmeste by.« »Derfor,« fortsætter han, »handler det ikke om, at Europa kommer til at blive oversvømmet af mennesker, der er fordrevet fra deres hjemegn. Det handler først og fremmest om, at folk vil flytte sig inden for Afrika, og kun få vil have midlerne til at forsøge at nå Europa.« Endelig understreger han, at klodens flygtninge har noget nær verdens laveste udledninger af klimagasser og derfor næsten intet ansvar har for de voksende klimaforandringer. Men tilbage til det kommende globale klimamøde i Baku, hvor Andrew Harper trods alt forventer at se en stigende bevidsthed om flygtninge materialisere sig. »For få år siden var der på FN-møderne ingen diskussioner om, at klimakrisen har menneskelige omkostninger, ikke mindst for klodens utallige flygtninge. Den forståelse er der i dag, og virkeligheden bliver stadig mere påtrængende.« I den forbindelse nævner han, at der i dag er 38 lejre for flygtninge og fordrevne i Etiopien, og »kun« i én af dem lider man aktuelt af ekstrem hede. Men ifølge prognoser vil 34 af lejrene allerede i 2040 være ramt af ubærlig hede. »Den spinkle fred, der måtte findes, risikerer at blive kompromitteret af klimaforandringer, og oven i skal du så lægge befolkningsvækst. Derfor er vi nødt til at investere i fredsskabelse.« Andrew Harper forudser et klimamøde med klar bevidsthed om, at klimakrisen har menneskelige omkostninger.Fold sammenLæs mereFoto: Søren Lorenzen.",
        "metadata": {
            "source": "https://www.berlingske.dk/videnskab/fn-klimachef-afrikas-voldsomme-befolkningsvaekst-er-medskyldig-i",
            "image_url": "https://berlingske.bmcdn.dk/media/cache/resolve/image_x_large/image/184/1848854/24816736-australieren-andrew-harper-er-chefklimardgiver-i.jpg",
            "publication_time": "Fredag d. 08. november 2024, kl. 09.42",
            "author": "Lars Henrik Aagaard",
            "related_links": [],
            "attachments": []
        }
    }
}