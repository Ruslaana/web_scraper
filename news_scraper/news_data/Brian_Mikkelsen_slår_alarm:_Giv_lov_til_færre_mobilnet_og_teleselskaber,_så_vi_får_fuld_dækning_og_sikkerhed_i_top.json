{
    "version": "1.0",
    "document": {
        "id": 3857,
        "title": "Brian Mikkelsen slår alarm: Giv lov til færre mobilnet og teleselskaber, så vi får fuld dækning og sikkerhed i top",
        "content": "Det kan kun lade sig gøre at få mobilnettet og fibernettene hurtigt udbygget og ud til alle i Danmark, hvis det gøres enklere at få maste- og gravetilladelser, samt skaffe de store penge, der skal holde sikkerheden i absolut top, hvis myndighederne i Danmark og EU ændrer holdning og tillader, at teleselskaber og mobilnet får lov til at blive lagt sammen. Det fastslår topchefen for Danmarks næststørste erhvervsorganisation, administrerende direktør Brian Mikkelsen fra Dansk Erhverv, i et forsøg på at løse det årelange og tilsyneladende uløselige problem, atder fortsat er for mange teleselskaber og mobilnet i et så lille land som Danmark. »Det skal gå hurtigt. Derfor råber vi vagt i gevær. Advarselslamperne blinker kraftigt. Det er derfor utroligt vigtigt at reagere. Ellers løber udviklingen forbi Danmark, der lige nu nok er en af Europas bedste på digital infrastruktur – men det er et øjebliksbillede,« siger Brian Mikkelsen. Der er krig i Ukraine, geopolitiske spændinger, sabotage mod søkabler, som transporterer verdens internettrafik rundt, og der sker fortsat cyberangreb på kritisk samfundsinfrastruktur. »Det bliver kun værre, og sikkerheden er under pres både digitalt og fysisk. Hvis internettet bryder sammen i Danmark, vil det ramme os hårdt: Ingen elektroniske betalinger, tidsbestillinger, beskedtjenester, nyheder, streaming eller adgang til it-systemerne på arbejdet.Blot en times nedbrud vil koste 3,5-6,5 milliarder kroner, anslår Copenhagen Economics. Det er voldsomme tal,« fastslår Brian Mikkelsen. Brian Mikkelsen, administrerende direktør i Dansk Erhverv, opfordrer til hurtige ændringer for at undgå store problemer.Fold sammenLæs mereFoto: Søren Bidstrup. Han understreger, at selv om Danmark godt nok har »stærk, operativ kapacitet« til atbekæmpe cybertruslerogsvindel, kræver det konstante investeringer i sikkerheden. »Cyberspionagetruslen mod Danmark er meget høj, og datatrafikken stiger, hvilket kræver øget kapacitet, men også giver øget sårbarhed. Derfor er der brug for at konsolidere teleselskaber, så de får bedre muligheder for at investere i sikkerhed, men også i grøn omstilling – for ifølge World Economic Forum (der arrangerer det årlige topmøde i Davos i Schweiz,red.), er digitale løsninger med til at nedbringe klimagasser med 15 procent. Men teleselskabernes afkast falder, og de mangler at opstille mobilmaster og bygge fibernettet videre ud. Der er derfor brug for mærkbare saltvandsindsprøjtninger i denne danske styrkeposition,« fastslår topchefen for Dansk Erhverv. Han opfordrer derfor politikerne til at tillade konsolideringer eller fusioner blandt de danske teleselskaber, så de kan gå sammen og få større pengepunge til at løse opgaverne. »Det har vi netop set i Storbritannien, hvor man ud over hensynet til at holde forbrugerpriserne nede sikrer langsigtet bæredygtighed og fremtidige investeringer. Det er rigtigt, at man i Storbritannien går fra fire til tre mobilnet ved den senest tilladte fusion mellem Vodafone og 3, hvor vi i Danmark skal gå fra tre til to mobilnet, men Danmark er et væsentligt mindre land både geografisk og befolkningsmæssigt, og lige nu har vi fire selskaber med tre forskellige net. Derfor bør kriterierne for fusioner ændres – men så der ud over at fastholde lave priser skabes incitamenter til at investere ved en konsolidering,« siger Brian Mikkelsen. I årevis harde fire store teleselskaber i Danmark – TDC/Nuuday, Telenor, Telia og 3 – forsøgt at slå sig sammenpå kryds og tværs, fordi både de selv og alle analytikere siger, at de er for mange til et så lille land som Danmark. Hver eneste gang er fusionsplaner imidlertid strandet på, at de sammenslåede selskaber ville blive for store i forhold til nærmeste konkurrent. Både selskaber og analytikere påpeger samtidig, at selskaberne i dag kun tjener meget få penge på, hvad der fortsat anses for et af Europas hårdeste telemarkeder. Alligevel kræver blandt andetdet øgede dataforbrug– som vokser omkring 30 procent om året på mobilnettene og 15 procent på fiber- og kabel-tv-nettene – at mobile og faste netværk konstant bygges ud og opgraderes, mens forbrugerpriserne kun stiger lidt. »Man bliver simpelthen nødt til at lade andre parametre med sikkerhed og bæredygtighed indgå, så man tillader fusioner. Det er også, hvad den nylige Draghi-rapport anbefaler,« siger Brian Mikkelsen med henvisning til den respekterede økonom og tidligere italienske premierministerMario Draghis store analyse fra september 2024 af EUs store udfordringer. Brian Mikkelsen er »ikke et sekund i tvivl« om, at den nys tiltrådte EU-Kommission arbejder på ændringer. »Europa er nødt til at have større virksomheder og større industrier, og vi er nødt til selv at opbygge kapacitet og strukturer i Europa og Danmark. Draghi-rapporten er en klar advarsel: Uden massive investeringer vil der være flaskehalse på den digitale motorvej. Derfor skal der være incitamenter, så de nødvendige milliardinvesteringer i at styrke den digitale infrastruktur frem til 2030 kommer. Og derfor skal ambitionsniveauet være højt. Det er fusioner og investeringer, der skal få det til at rykke,« fastslår Brian Mikkelsen. Sideløbende skal detgøres nemmere at opstille mobilmasterogudrulle fibernet overalti Danmark. »Selvom der er sket lempelser i planloven og i de statslige dækningskrav (om mobildækning i særlige områder, når staten udbyder tilladelser til mobiltelefoni,red.), er det stadig svært og tidskrævende at få tilladelserne. De skal i sagsbehandlingen prioriteres og behandles som kritisk infrastruktur, så de kommer hurtigt igennem,« siger Brian Mikkelsen. Han understreger, atden danske tele- og internetverden udgør 41.600 arbejdspladserog årligt bidrager med godt 45 milliarder kroner til Danmarks bruttonationalprodukt, »svarende til prisen på en Storebæltsbro i nutidens priser«. ",
        "metadata": {
            "source": "https://www.berlingske.dk/virksomheder/brian-mikkelsen-slaar-alarm-giv-lov-til-faerre-mobilnet-og",
            "image_url": "https://berlingske.bmcdn.dk/media/cache/resolve/image_x_large/image/188/1880211/24873516-det-er-stadig-alt-for-langsommeligt-at-f-sat-nye.jpg",
            "publication_time": "Mandag d. 20. januar 2025, kl. 13.22",
            "author": "Thomas Breinstrup",
            "related_links": [],
            "attachments": []
        }
    }
}