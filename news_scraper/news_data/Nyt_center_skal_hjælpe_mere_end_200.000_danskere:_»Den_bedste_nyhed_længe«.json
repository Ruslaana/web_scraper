{
    "version": "1.0",
    "document": {
        "id": 9437,
        "title": "Nyt center skal hjælpe mere end 200.000 danskere: »Den bedste nyhed længe«",
        "content": "Søren Valdorff Rasmussen har psoriasis, og det er slemt nok i sig selv med en lidelse, der kan give kløende, sviende og blødende udslæt på store dele af kroppen. Men lige så slemt har det næsten været at skulle udkæmpe en årelang kamp med et trægt sundhedsvæsen, der ikke er særligt godt rustet til at tage sig af den type komplekse sygdomme. »Mit forløb har været enormt fragmenteret og præget af ventetid på at komme i behandling hos forskellige speciallæger og specialistcentre. Man skal være en ret stærk person for overhovedet at komme igennem et sådant forløb,« siger han. Mere end 200.000 danskere lider som Søren Valdorff Rasmussen af psoriasis eller andreautoimmune sygdomme, som også omfatter f.eks. leddegigt og type 1-diabetes. Fælles er, at de er udløst af fejl i deres immunsystem, der i stedet for at beskytte mod fremmede organismer som en virus eller bakterie går til angreb på og ødelægger kroppens egne celler og væv. FAKTAAutoimmune sygdommeImmunsystemet er et kompliceret system, som består af mange celler, proteiner og hormoner, som arbejder sammen om hovedopgaven – at bekæmpe infektioner.En del af immunsystemet danner antistoffer mod de mikroorganismer, som trænger ind i kroppen.Det er f.eks. muligt at måle antistofniveauet i blodet, mens patienten har infektion. Det vil sige, hvis patienten f.eks. har influenzainfektion, kan man måle antistofniveauet rettet mod influenza.I nogle tilfælde tager immunsystemet fejl og angriber et eller flere organer.Hvordan dette sker og hvorfor, ved man kun ganske lidt om.Hos patienter med en såkaldt autoimmun sygdom kan der ofte i blodet påvises antistoffer, som er rettet mod dele af proteiner, som findes i kroppen.Nogle af disse antistoffer, som i dette tilfælde kaldes autoantistoffer (auto = selv), findes ofte kun ved enkelte sygdomme.Kilde: Sundhed.dkFOLD UD Immunsystemet er et kompliceret system, som består af mange celler, proteiner og hormoner, som arbejder sammen om hovedopgaven – at bekæmpe infektioner. En del af immunsystemet danner antistoffer mod de mikroorganismer, som trænger ind i kroppen. Det er f.eks. muligt at måle antistofniveauet i blodet, mens patienten har infektion. Det vil sige, hvis patienten f.eks. har influenzainfektion, kan man måle antistofniveauet rettet mod influenza. I nogle tilfælde tager immunsystemet fejl og angriber et eller flere organer. Hvordan dette sker og hvorfor, ved man kun ganske lidt om. Hos patienter med en såkaldt autoimmun sygdom kan der ofte i blodet påvises antistoffer, som er rettet mod dele af proteiner, som findes i kroppen. Nogle af disse antistoffer, som i dette tilfælde kaldes autoantistoffer (auto = selv), findes ofte kun ved enkelte sygdomme. Kilde: Sundhed.dk  Fælles for mange af patienterne er også, at sundhedsvæsenet ofte har svært ved at levere en ordentlig hjælp mod de komplekse sygdomme, der ledsages af en øget risiko for også at komme til at lide af f.eks. hjerte-kar-sygdomme og depression. Men den behandling skulle nu gerne blive bedre. Ved hjælp af en finanslovsbevilling på knap 20 mio. kr. oprettes der et Nationalt Center for Autoimmune Sygdomme på Aarhus Universitetshospital, der over en bred front skal føre til en forbedret indsats for en stor, ofte overset, gruppe af patienter. »Den indsats, der ydes i dag for disse patienter, halter langt efter de tilbud, vi har til folk med andre sygdomme. Der går lang tid med at finde ud af, hvad de fejler, man ved ikke rigtigt, hvad man skal gøre ved dem, og mange får ikke den rigtige behandling. Det må vi gøre bedre,« siger formand for sundhedsudvalget Liselott Blixt (DF). Sundhedsminister Ellen Trane Nørby (V) fremhæver også, at der, trods det store patienttal, er mange danskere, der går længe med gener og symptomer på følgesygdomme, før de kommer i behandling. Det er ikke fair over for patienten, som ofte kastes ud i et langt og kompliceret behandlingsforløb, der går ud over både livskvalitet og arbejdsevne, mener hun. »Patienterne døjer ikke bare med deres sygdom og livssituation, men ofte også med et sundhedssystem, der har svært ved at håndtere kompleksiteten af sygdommen – blandt andet fordi viden og kompetencer på det autoimmune område er spredt ud på flere forskellige lægespecialer,« siger Ellen Trane Nørby. Hos Søren Valdorff Rasmussen dukkede de første symptomer op i 2006. I starten var det blot en lille blæne på albuen, tre år senere havde han udslæt på 70-80 pct. af kroppen. Det var først, da Søren Valdorff Rasmussen for snart tre år siden kom med i et forsøg på Marselisborg Hospital med et nyt biologisk lægemiddel, at der for alvor skete noget.Fold sammenLæs mere Da det var værst, vågnede han op om morgen med sengetøj, der hang fast i hans sår, samt store mængder hudrester, så han var nødt til at støvsuge sengen. »Det var voldsomt og påvirkede mig også psykisk. Jeg har haft det rigtigt skidt og har i perioder bare ligget i min seng. Alle behandlere har haft et ønske om at hjælpe, men ingen har haft blik for det psykiske, der følger med, og det bør man have,« siger han. Ud over en øget risiko forpsykiske lidelserog hjertelidelser er patienterne også oftere langtidssygemeldte, har svært ved at fastholde et job og undgår sociale aktiviteter på grund af sygdommen. Formålet med centret er at udvikle nye principper og standarder for den ambulante behandling af patienterne, som kan »forbedre behandlingen og øge livskvaliteten«. Behandlingen skal tage afsæt i en »individuel og holistisk« (heldhedsorienteret, red.) tilgang til patienterne. I Psoriasisforeningen kalder direktør Lars Werner det nye center »den bedste nyhed længe«: »Patienterne må i dag rende fra Herodes til Pilatus. Det kan den stærke patient måske godt klare, men en masse svage patienter tabes på gulvet, fordi de nærmest opgiver at få hjælp. Der er brug for et system, hvor man kommer hele vejen rundt.« Søren Valdorff Rasmussen er gennem årene blevet behandlet af mange læger, der har forsøgt sig med mange forskellige behandlinger og præparater, uden at det rigtigt hjalp. Det var først, da han for snart tre år siden kom med i et forsøg på Marselisborg Hospital med et biologisk lægemiddel, at der for alvor skete noget. Få dage efter den første behandling registrerede han, at han var holdt op med at skalle, og i dag er psoriasissen stort set væk. »Det er fantastisk. Det har virkelig forandret min situation. Jeg har fået mere energi, psykisk har jeg fået det bedre, og livsglæden er tilbage. Men det har også været et langt, hårdt forløb.«",
        "metadata": {
            "source": "https://www.berlingske.dk/samfund/nyt-center-skal-hjaelpe-mere-end-200.000-danskere-den-bedste-nyhed-laenge",
            "image_url": "https://berlingske.bmcdn.dk/media/cache/resolve/image_x_large/image/99/995448/21511682-195503168jpg.jpg",
            "publication_time": "Tirsdag d. 17. juli 2018, kl. 18.49",
            "author": "Flemming Steen Pedersen",
            "related_links": [],
            "attachments": []
        }
    }
}