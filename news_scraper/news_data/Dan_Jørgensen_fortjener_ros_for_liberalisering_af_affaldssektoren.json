{
    "version": "1.0",
    "document": {
        "id": 10558,
        "title": "Dan Jørgensen fortjener ros for liberalisering af affaldssektoren",
        "content": "Dan Jørgensen villiberalisere og konkurrenceudsætte affaldssektoren. Håndtering af genanvendeligt og forbrændingsegnet affald skal sendes i udbud. Forbrændingsanlæggene skal udskilles fra kommunerne og gøres til aktieselskaber, som stadig må være kommunalt ejede, men skal konkurrere på lige vilkår med private selskaber. Det havde vi ikke lige set komme fra den kant, men som det hedder i Bibelen, én omvendt synder skaber større glæde i himlen end nioghalvfems retfærdige. Dan Jørgensens udspil, som er kommet DR Nyheder i hænde, er fremlagt i forbindelse med forhandlingerne om et hjørne af klimaplanen. Dan Jørgensens umiddelbare motiv til forslaget er, at der er overkapacitet i affaldssektoren. Derfor importeres der store mængder affald, der brændes af her i landet og producerer el og varme. Afbrændingen af det importerede affald belaster det danske klimaregnskab, derfor vil Dan Jørgensen af med overkapaciteten og det importererede affald. Som middel til at reducere overkapaciteten har han valgt at liberalisere og konkurrenceudsætte affaldssektoren. Adskillige analyser blandt andre en analyse lavet af konsulentfirmaerneStruensee og McKinseyfor Energistyrelsen i 2016 og afLauritzen Consultingfor tænketanken Cepos i 2018 viser, at der er betydelige effektiviseringsmuligheder i forsyningssektoren, som affaldssektoren er en del af. Dårlig regulering og manglende konkurrence står i vejen for effektivisering og innovation. Men de potentielle gevinster for forbrugerne er i milliardklassen, viser analyserne. Lars Løkkes regeringer fra 2015 til 2019 forsøgte at rydde op i moradset. Man fremlagdei 2016 en planfor reformer i forsyningssektoren, der indebar liberalisering og konkurrenceudsættelse. Den daværende regering tillagde det så stor betydning, at det indgik i dens2025-plansom et af midlerne til at sikre produktivitetsudviklingen frem mod 2025. Dan Jørgensens planer for affaldssektoren ligger således helt i tråd med tidligere analyser og planer. Men det er ikke altid let politisk at få gennemført ellers oplagte og velbegrundede reformer, selvom de medfører lavere udgifter for borgerne. Det er det ikke, fordi det støder an mod særinteresser knyttet til de kommunale monopoler og ideologisk modstand mod konkurrence og inddragelse af private virksomheder. Den kommunale modstand mod reformer er altid massiv, blandt andet fordi der er knyttet nogle herlige kommunale ben til den nuværende organisering. Således også denne gang, »kommunepartiet«, der består af borgmestre fra Socialdemokratiet og Venstre, angriber Dan Jørgensens plan, den er»en fejlslutning af dimensioner«. De foretrækker en planøkonomisk løsning frem for en konkurrencebaseret. Den ideologisk betingede modstand er også på banen, Enhedslistens Pernille Skipper mener, at»håndteringen af vores affald ikke skal styres af profit«. Det er der nu ingen, der foreslår. Affaldshåndteringen skal styres af offentlig regulering, men profitmotivet kan bidrage til at sikre effektivitet og innovation. Dan Jørgensens motiv for forslaget om liberalisering og konkurrenceudsættelse er at få fjernet overkapaciteten i affaldssektoren, men hvis forslaget gennemføres, får vi effektivisering og muligheden for øget innovation med i købet til gavn for forbrugerne. Derfor fortjener Dan Jørgensens forslag al mulig støtte. OLE P. KRISTENSEN",
        "metadata": {
            "source": "https://www.berlingske.dk/ledere/dan-joergensen-fortjener-ros-for-liberalisering-af-affaldssektoren",
            "image_url": "https://berlingske.bmcdn.dk/media/cache/resolve/image_x_large/image/130/1303291/23444709-.jpg",
            "publication_time": "Lørdag d. 13. juni 2020, kl. 17.00",
            "author": null,
            "related_links": [],
            "attachments": []
        }
    }
}