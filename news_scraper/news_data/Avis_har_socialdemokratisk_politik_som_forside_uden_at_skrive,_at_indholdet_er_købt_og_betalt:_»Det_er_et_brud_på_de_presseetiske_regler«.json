{
    "version": "1.0",
    "document": {
        "id": 16659,
        "title": "Avis har socialdemokratisk politik som forside uden at skrive, at indholdet er købt og betalt: »Det er et brud på de presseetiske regler«",
        "content": "Læser man Lokalavisen NørrebroLIV onsdag, møder der én et særpræget syn. Forsiden er ét stort billede af statsminister Mette Frederiksen (S) og Socialdemokratiets overborgmesterkandidat Sophie Hæstorp Andersen. Begge står smilende under overskriften »flere boliger, du har råd til at bo i« med reference til Socialdemokratiets nye boligudspil om netop flere almene boliger. Selvom Socialdemokratiets logo er på billedet, har det vakt undren, at det ikke er deklareret tydeligere, at der ikke er tale om en redaktionel avisforside, men derimod om en betalt reklame for et politisk parti. Den undren deler ekspert i mediejura ved Syddansk Universitet Sten Schaumburg-Müller. »Hvorfor skal det være uklart? Kan det ikke bare stå klart, at det her er en annonce? Man skal kunne se, hvad der er redaktionelt stof, og hvad der er annonce,« forklarer han. Sten Schaumburg-Müller vurderer, at Pressenævnet formentlig ville udtale kritik af NørrebroLIV, såfremt sagen blev rejst. »Jeg vil vurdere, at det er et brud på de presseetiske regler. Regel B. 4 siger, at der skal opretholdes en klar skillelinje mellem annoncering og redaktionelt indhold. Der ville man nok få kritik af, at det ikke fremgår tydeligere,« siger han. For mens andre aviser også har annoncer på forsiden, er det usædvanligt, at det ligner en artikel så meget, uden at det fremgår, at det ikke er det, vurderer Sten Schaumburg-Müller. »Det er ikke fuldstændig klart, om det er en artikel om, hvad Socialdemokratiet står for, eller om det er en annonce indrykket af dem. Man har nok en fornemmelse af, at det er en annonce, men det er ikke fuldstændig klart. Det burde man have deklareret,« forklarer eksperten i mediejura. Det er ikke første gang, at en københavnsk lokalavis kritiseres for ikke at have den rette balance mellem betalt politisk reklame og journalistik. I sidste måned kunne Berlingskefortælleom nyhedsmediet MigogKBH, der mod betaling tilbød omtale til københavnske kommunalvalgskandidater. Da Berlingske får Jesper Gisli, der er chefredaktør på NørrebroLIV, i røret, lægger han sig fladt ned og indrømmer, at avisen burde have deklareret, at det er en betalt reklame. »Det fremgår ikke tydeligt nok – det kan enhver se. Det retter vi op på,« siger han. Jesper Gisli kan ikke på nuværende tidspunkt oplyse, hvordan man vil rette op på det. Han ønsker ikke at oplyse, hvad annoncen har kostet.",
        "metadata": {
            "source": "https://www.berlingske.dk/metropol/avis-har-socialdemokratisk-politik-som-forside-uden-at-skrive-at",
            "image_url": "https://berlingske.bmcdn.dk/media/cache/resolve/image_x_large/image/147/1474741/23891782-forside.png",
            "publication_time": "Onsdag d. 13. oktober 2021, kl. 12.17",
            "author": "Jonathan Lundgren Larsen",
            "related_links": [],
            "attachments": []
        }
    }
}