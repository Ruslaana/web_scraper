{
    "version": "1.0",
    "document": {
        "id": 7782,
        "title": "Jane Mylenberg bad bare om hjælp til sin handicappede søn: »Stilheden, der fulgte, glemmer jeg aldrig«",
        "content": "Vi er et samfund, der hylder mangfoldighed – men vi ignorerer bevidst en gruppe: mennesker med handicap. Det er ikke uvidenhed. Det er uvilje. Tallene er velkendte, erfaringerne gentagne, historierne mange. Og alligevel sker der meget, meget lidt. I Danmark er kun 53 procent af mennesker med funktionsnedsættelse i arbejde – mod77 procentaf resten af befolkningen. Vi taler om lige muligheder, men opfører os, som om nogen er mere lige end andre. Det burde være indlysende. Når vi taler om diversitet, handler det ikke kun om køn, seksualitet, etnicitet og alder. Det handler også om dem, der lever med et fysisk eller psykisk handicap. Og vi kan ikke længere tillade os at tale pænt uden at handle konsekvent. For uden adgang, uden deltagelse og uden repræsentation er der ikke tale om mangfoldighed. Så er der tale om symbolhandlinger. Vores samfund er handicapforskrækket. Det er synligt i byrum, transportmidler og bygninger. Som kørestolsbruger bliver man ofte henvist til en særlig rampe, et toilet i en baggård eller en sti over brosten, der mest af alt ligner en forhindringsbane. Man bliver eksponeret som undtagelsen. Som afvigelsen. Hvorfor ikke i stedet indrette verden, så alle kan bruge de samme adgangsveje, toiletter og pladser – uden undtagelser? At skabe inkluderende løsninger kræver sjældent store revolutioner. Men det kræver, at nogen gider tænke sig om. Eller lytte. Som da formanden for Muskelsvindfondendelte et billede fra Molslinjen, hvor han som kørestolsbruger blev henvist til et bord, hvor han sad alene og gloede ind i nakken på en fremmed. Et enkelt opslag senere, og så fandt færgeselskabet en løsning: en simpel forlængeranordning på bordet. Nu kan også kørestolsbrugere sidde med deres rejsefæller og spise og tale sammen med øjenkontakt. Det burde have været tænkt ind fra begyndelsen. I stedet ventede man, til skammen ramte på sociale medier. Inklusion bør ikke være et spørgsmål om SoMe-pres. Det bør være en selvfølge. »Hvis vi vil forandre noget, kræver det mere end velvilje. Det kræver mål, ansvar og mod.«Fold sammenLæs mereFoto: Søren Bidstrup. Men selvfølgelighederne mangler også på arbejdsmarkedet. I foråret 2024 skrev næstformand i Dansk Blindesamfund Diana Stentoft et skarptdebatindlæg i Altinget. Hendes pointe var klar: Beskæftigelsen blandt mennesker med synshandicap har ikke rykket sig i 40 år. Kun hver tredje er i arbejde. Det er ikke en detalje. Det er en falliterklæring. Især når man tager det faktum med i ligningen, at digitaliseringen i den grad har medvirket positivt til, at mennesker med synshandicap kan løse opgaver på lige fod med seende. Generelt er beskæftigelsesfrekvensen for mennesker med handicap 53 procent. For alle andre er den 77 procent. Næsten halvdelen af mennesker med handicap står altså uden for arbejdsmarkedet. Ikke fordi de ikke kan. Ikke fordi de ikke vil. Men fordi vi som samfund ikke gør os umage nok. Og det er ikke nok at mene det rigtige. Der skal handling bag. Og politisk vilje. Vi taler meget om potentiale. Om mangel på arbejdskraft. Om behovet for at få alle med. Men når det kommer til mennesker med handicap, går vi i stå. Vi stirrer os blinde på det, der mangler, og glemmer alt det, der er. Kompetencer. Arbejdsvilje. Loyalitet. Livserfaring. Alt det, der burde være enhver arbejdsgivers drøm. Vi behøver ikke engang at opfinde den dybe tallerken. Den britiske nationale public service-udbyder BBC har en klardiversitetspolitik: 12 procent af alle ansatte skal være mennesker med en funktionsnedsættelse. Ikke som pynt. Men fordi det afspejler samfundet. Og fordi det giver værdi. Måske nogle kunne finde lidt inspiration her? Hvis vi vil forandre noget, kræver det mere end velvilje. Det kræver mål, ansvar og mod. For det første: repræsentation. Mennesker med handicap skal ikke blot ses og høres. De skal have magt og indflydelse. For det andet: forpligtelse. Virksomheder – og særligt det offentlige – bør sætte mål og kvoter. Ikke som symbolik. Men som konkrete redskaber. Inklusion skal ikke længere være et valg. Det skal være en forpligtelse. Det begynder allerede i barndommen. I skolen. I fritidslivet. Jeg var i 25 år mor til en stærkt svagsynet dreng. Allerede fra børnehaven blev det klart, at han ikke blev set som et barn med potentiale, men som en dreng med problemer. På første skoledag fik han støttepædagog, en kæmpe computer og en plads bagest i lokalet. Med en voksen imellem sig og sine kammerater. Det er ikke sådan, man får venner. Det er sådan, man bliver isoleret. Senere, i 4. klasse, blev det ubærligt tydeligt. Fem børn skulle over den samme fodgængerovergang på vej hjem fra skole. Min søn kunne ikke se trafikken og kunne derfor ikke gå alene. På et forældremøde tog jeg mod til mig og spurgte, om børnene kunne følges over vejen. Ikke fordi de skulle lege sammen. Bare så min dreng kunne gå hjem som de andre. Stilheden, der fulgte, glemmer jeg aldrig. Ikke én forælder bød ind. Ikke en syntes, at det var deres barns ansvar at hjælpe en anden. Den aften lærte jeg noget smerteligt om fællesskabets grænser. Det undrer mig, hvor lidt handicapområdet fylder i velfærdssamfundets selvbillede. Vi bryster os af lighed, af ansvar, af fællesskab. Men mennesker med handicap bliver behandlet som appendikser. Som særtilfælde. Som nogen, der måske kan få lov at være med – hvis det ikke er for besværligt. Det er ikke godt nok. Det har aldrig været godt nok. Og det bliver ikke bedre, før vi begynder at handle. Vi må forlade tanken om hjælp og i stedet tænke rettigheder. Det handler ikke om godhed – det handler om demokrati. Så her er en bøn til politikerne, embedsværket, erhvervslivet og skolelederne: Drop undskyldningerne. Lav lovgivning. Sæt mål. Mål på dem. Sanktioner dem, der ikke følger dem. Og hædr dem, der går forrest. For det er ikke dem, der er anderledes, der skal tilpasse sig. Det er systemet, der skal ændres. Vi har gjort det før. Kvinder fik stemmeret. Homoseksuelle fik rettigheder. Minoriteter fik taletid. Nu er tiden kommet til mennesker med handicap. Og vi er langt forbi det punkt, hvor tålmodighed er en mulighed. Hvis vi fortsat venter, er det ikke inklusion, vi mangler – det er anstændighed. Jane Mylenberg er chefredaktør og debattør ",
        "metadata": {
            "source": "https://www.berlingske.dk/kommentatorer/jane-mylenberg-bad-bare-om-hjaelp-til-sin-handicappede-soen",
            "image_url": "https://berlingske.bmcdn.dk/media/cache/resolve/image_x_large_vertical/image/191/1919386/24946897-jane-mylenberg-enigma---museum-for-post-tele-og-k.jpg",
            "publication_time": "Søndag d. 11. maj 2025, kl. 13.56",
            "author": null,
            "related_links": [],
            "attachments": []
        }
    }
}