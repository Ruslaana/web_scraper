{
    "version": "1.0",
    "document": {
        "id": 5374,
        "title": "Liz Truss i juridisk trussel mod Keir Starmer: Stop med at anklage mig for, at økonomien »brød sammen«",
        "content": "Der bliver talt med store bogstaver fra den tidligere konservative premierminister, Liz Truss, der i 2022 blev den kortest siddende britiske premierminister nogensinde. I et seks siders juridisk brev, sendt til den siddende Labour-premierminister, Keir Starmer, kræver Liz Truss, at Starmer holder op med at sprede »falske og ærekrænkende« påstande om, at hun fik økonomien til at »bryde sammen« under sit embede i efteråret 2022. Påstandene fra Starmer blev især brugt under hans valgkampagne i 2024 og Truss’ brev er ifølgeThe Guardianhendes seneste forsøg på at rette op på sit politiske navn, der siden hendes exit – og senere tab af sin plads i det britiske Underhus – er blevet koblet sammen med »salathovedet«. Fordi hun endte med at blive væltet af posten på kortere tid end holdbarhedstiden på et salathoved. Det var da også en særlig tid, Storbritannien befandt sig i, da Truss indtog posten som premierminister i september 2022. Det var under to år siden, at landet var trådt ud af EU, renterne var på himmelflugt, Storbritanniens gæld var på en »uholdbar kurs«, og udsigten til massive underskud, fik investorerne til atløbe skrigendebort fra britiske statsobligationer. Det var her, at Truss sammen med sin finansminister, Kwasi Kwarteng, præsenterede deres planer for en vækstmodel – det såkaldte »minibudget«. Planen indeholdt blandt andet topskattelettelser, en tilbagerulning af selskabsskatten og en lang række varslede afgiftsmodeller og mange andre elementer. Samtidig skulle der investeres mere i Storbritanniens militær, men der var ikke nogen planer for, hvor der skulle spares. De akkumulerede effekter af den politik resulterede i, at Truss efter en »spørgetime« i det britiske parlament måtte forlade sin post efter 49 dage på den. Det er den tid, de beslutninger og det nederlag, Liz Truss nu frabeder sig at blive holdt op på af den siddende premierminister, Keir Starmer, der under sin valkampagne mod de konservatives Rishi Sunak turnerede med påstandene om, at Truss fik Storbritanniens økonomi til at »bryde sammen«. Starmer overtog posten som premierminister ved et jordskredsvalg, der endte med at blive første gang i 14 år, at det socialdemokratiske Labour-parti fik premierministerposten – det samme valg, som Truss mistede sit sæde i Underhuset ved. Som svar på Liz Truss’ beordring om at stoppe de »falske og æreskrænkende« påstande, har Keir Starmers talsmand foreslået, at Truss også skulle tage »millioner af mennesker fra hele landet« med i sit brev, fordi de ifølge ham havde set deres realkreditregninger blive højere på grund af hendes økonomiske politik. I samme forbindelse lød det, at Starmer står »absolut ved« sit sprogbrug om den tidligere regerings historik. ",
        "metadata": {
            "source": "https://www.berlingske.dk/internationalt/liz-truss-i-juridisk-trussel-mod-keir-starmer-stop-med-at-anklage",
            "image_url": "https://berlingske.bmcdn.dk/media/cache/resolve/image_x_large_vertical/image/187/1877126/24867765-den-tidligere-premiereminister-liz-truss-anklager.jpg",
            "publication_time": "Fredag d. 10. januar 2025, kl. 19.54",
            "author": "Sarah Vinten Møbius",
            "related_links": [],
            "attachments": []
        }
    }
}