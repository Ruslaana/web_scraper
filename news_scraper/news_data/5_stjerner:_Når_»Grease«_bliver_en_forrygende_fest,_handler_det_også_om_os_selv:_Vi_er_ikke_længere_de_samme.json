{
    "version": "1.0",
    "document": {
        "id": 17000,
        "title": "5 stjerner: Når »Grease« bliver en forrygende fest, handler det også om os selv: Vi er ikke længere de samme",
        "content": "Hvordan kan den gode gamle, tilsyneladende uopslidelige musical »Grease« efter 50 år være uforandret, helt sig selv, sådan som vi synes, den skal være, og så alligevel helt ny, som den er det på Falconer? Det kan den ikke bare, fordi den i sin seneste inkarnation – The One and Only Company har haft den på repertoiret før – er herligt realiseret med fart over feltet, nærmest bristefærdigt struttende og sprællende af det hormonpumpede overskud, den følelse af liv og ungdom, den skal tage sin næring af. Den fornemmelse af, at »Grease« lige pludselig kan noget andet og mere, end vi er vant til, handler også om noget andet: »Grease« er sig selv. Men det er os, der er forandret. Pludselig ser vi skolekomedien om kærlighedsforviklingerne i en gruppe unge fra Rydell High i de senere 1950eren i et andet lys, selv om alt er ved det gamle. Det genkendelige kig, vi får ind i teenageværelserne, hvor identiteten skal formes og prøves af, er stadig dens fascinations- og tryllekraft – både frække chicks og friske fyre er spændt op mellem alle mulige forventninger til, hvad det vil sige at være en rigtig mand eller en rigtig kvinde. Men den tid, vi lever i, forstærker automatisk de temaer, der ligger under »Grease«. Tag nu den ellers så barske pigebandeleder Rizzos store sang »There  Are Worse Things I Could Do?« Er den ikke en sang om slutshaming? Hvad er det, drengene synger om, når de synger om pigerne: Gjorde de modstand? Den tager vi lige igen. Er det i virkeligheden en drugrape, den lidt ældre radiostjerne forsøger at gennemføre med en teenagepige? Og hvordan er det lige med nørden og mobbeofferet Eugene: Hængt ud gang på gang, fordi han formodentlig er homoseksuel. Teeange-fantasien »Grease« får så meget mere af sin oprindelige virkning tilbage – trods de nedtonede, renvaskede ændringer, den har undergået siden den så dagens lys i de tidlige 1970ere. Den handler pludselig om noget andet og mere. Den handler om, hvem der har ret til at bestemme, hvordan en rigtig mand og en rigtig kvinde skal være i en verden af falsk bornerthed, urimelige forventninger og gruppepres. Den handler om at være i stand til at sætte grænser for sig selv. Alt det, vi taler om. Og på den måde bliver den sådan set også et synligt bevis på, hvorfor cancel culture – hvis nogen da skulle finde på at bandlyse »Grease« for dens skildring af  mekanismerne mellem han – og hunkøn – er at nedvurdere publikums intelligens. Den slutter ganske vist stadig med en kritisabel konklusion: Det tilbageholdende dydsmønster Sandy må skabe sig selv om og bliver mandens fantasi om en fræk tøs i stramme lycrabukser for at få ham. Men sådan som vi har oplevet teenageromancen udspille sig, er vi ikke i tvivl om, at den kloge nok skal ende med at narre den mindre kloge. En sødmefuldNeel Rønholtlader os ane, at Sandy også er en kløgtig pige med ben i næsen. OgSilas Holstfår morsomt og meget præcist redegjort for, at læderjakken Danny – alene den nervøse latter, der hele tiden køber ham tid –  i virkeligheden bare er en god dreng bag det coole ydre. Alt det har Frede Gulbrandsen, der har iscenesat, tydeligvis forstået, samtidig med, at han ikke gør et større nummer ud af det, end at festen får lov til at fortsætte. Og hvilken fest. Der er knald på. Ikke bare i scenograf Steffen Aarfings skønne ramme, en  tyggegummidejlig kulørt abstraktion over americana fra dengang. Ikke blot i Silas Holsts koreografis fart over feltet, ild i fødderne og rotation i bækkenerne, kulminerende med ham selv i front i det velkendte, kogende hand jive-nummer i skoleaulaen. Men mindst lige så meget – eller måske især – fordi forestillingen har investeret mindst lige så meget i at få figurerne til at leve deres eget boblende liv. Sandy og Danny har vi nævnt: Rønholt og Holst får alt det ud af det modsætningernes møde, der kan tvinges ud af det. We go together: »Grease« er en forrygende holdindsats på Scandic Falconer.Fold sammenLæs mereFoto: Miklos Szabo. Men der er i det hele taget i  gruppen af unge – og de få voksne, der omgiver dem – et mylder af liv. Alle er på plads i en imponerende gruppedynamisk holdindsats. Der en friskhed over foretagendet, fordi personinstruktionen gør spillescenerne mindst lige så veloplagte som musicalnumrene, de mange velkendte pasticher på 50ernes hoftevrikkende rock'n'roll  og smægtende, falsetslebne dreng-møder-pige-popballader: Boogedy boogedy shoobydoowop shebop changchang changittychang shoobop. Det er en fryd at overvære, ikke mindst fordi en sandparade af ung talentmasse fra den danske musicalscene her får lov til at folde charmen ud. Alle er på plads i sikre vignetter, alle får muligheden for at skinne i sikkert tegnede situationer. Ingen nævnt. Det skulle da lige være, at Lea Thiim Harder flot får redegjort for den skrappe Rizzos frysende ensomhed bag det hårdføre ydre med stensikkert karakteriseringstalent. Giv hende snart en reel hovedrolle, for her er et musicaltalent, dansk teater har pligt til at folde ud. Hendes musikalske forsvarstale, da hun tror sig gravid i utide, er musicalens ene store øjeblik. Det andet er det forrygende overraskelsesangreb, forestillingen sætter ind med, da Sara Gadborg åbenbarer sig som skønhedsalonsfloppernes skytsengel, der stiger ned fra det høje. Hun sætter ild i hele foretagendet med fræsende humør og sin store gospelstemme. Sådan skal den synges. Sådan er musical, når den er bedst. Bifaldet ville ingen ende tage. I det hele taget lykkes det hele i den musical, vi troede, vi kendte så godt, men som nu fremstår bedre, end den har været før. Både i udførelsen: Har den nogensinde været så fuld af liv på dansk grund? Men altså også fordi den får den mening og den fylde, den skal have. Man kan også bare formulere det på en anden facon: Grease is the word. »Grease« En musical af Jim Jacobs og Warren Casey. Oversættelse: Dialog: Pierre Westerdahl og Ina Bruhn. Sangtekster: Thomas Bay og Mads Æbeløe Nielsen. Iscenesættelse: Frede Gulbrandsen. Scenografi: Steffen Aarfing. Kostumer: Simone Bartholin. Koreografi: Musikalsk ledelse: Joakim Pedersen. Hele Danmarks MusicalTeater/ The One and Only Company, Vejle Musikteater, Holstebro Musikteater. Scandic Falconer til  9. april. Derefter Musikteatret i Holstebro og Vejle Musikteater.",
        "metadata": {
            "source": "https://www.berlingske.dk/kultur/5-stjerner-naar-grease-bliver-en-forrygende-fest-handler-det-ogsaa-om-os",
            "image_url": null,
            "publication_time": "Fredag d. 10. marts 2023, kl. 12.01",
            "author": "Jakob Steen Olsen",
            "related_links": [],
            "attachments": []
        }
    }
}