{
    "version": "1.0",
    "document": {
        "id": 14847,
        "title": "Guide: 24 timer i Marrakech",
        "content": "17.25Godt fire timer – Norwegian flyver direkte fra København – og vi er i en anden verden. Så meget anden, at der skal udfyldes indrejsepapirer og passet bliver stemplet i lufthavnen. 18.15Vi skal bo i Riad Dar Nakhla, et traditionelt marokkansk hus, som gemmer sig bag tykke ydermure og kun har en dør ud til gaden i stueplan. Sådan er stort set alle de gamle huse i medinaen bygget. Huset har vinduer ud mod åbne gårde, der ofte er rigt dekoreret. De større riader har anlagt have med rislende vand i den store centrale gård og har desuden et kompleks af mindre gårde med værelser omkring, ofte i flere etager. Denne traditionelle byggestil evner at holde støjen fra medinaen ude og samtidigt få luftende og kølende vinde gennem huset. På de flade tage er anlagt hyggelige tagterrasser. Mange af medinaens riader er i dag ombygget til restauranter eller hoteller, og de findes fra vild luksus til vores, der er i mere behersket version og til yderst rimelig betaling. Adresse: Derb Jdid 72Info:riaddarnakhla.com 20.00I Medinaens hjerte ligger den store plads, Jamaa el Fna. »De dødes mødested« betyder det og hentyder til dengang, det var skik, at man her udstillede de henrettede kriminelles hoveder på spyd. I dag er der ikke spor »dødt« over pladsen. Den er myldrende, larmende og aldeles i live. Slangetæmmerne og de farvestrålende vandsælgere, som lever af at kræve betaling af turister, som fotograferer dem, er gået hjem. Det er alt for foto-mørkt nu. I stedet er historiefortællerne i fuld gang. Vi forstår ikke et ord, men kan læse handlingen i deres opmærksomme publikums ansigter. De udbyggede gadekøkkener er rullet frem og har etableret sig i en del af pladsen for aftenen. Røgen fra grillstegningen sejler mystisk bølgende over hele pladsen. Vi går ned langs rækken og vælger at spise i nummer 42. Den solide kvinde, der dirigerer rundt med alle fra sin plads bag køkkendisken, virker overbevisende, og maden er da også glimrende. Adresse: Jamaa el Fna 22.30Der serveres kun vand og sodavand til aftensmaden på Jamaa El Fna, så vi beslutter at gå ned til pladsen ved det gamle kongeslot, hvor Kosybar ligger. Det er stedet for en nightcap. Bar og restaurant i tre etager i et tidligere byhus, og øverst oppe en tagterrasse, hvor der er udsigt over pladsen og slottet og rækken af storkereder overfor. Vi bliver nu inden døre og nyder en god, kold marrokansk Casablanca øl. Pris 60 dirham, ca. 40 kroner. Adresse: Place des Ferblantier 47Info:kosybar.com 24.00Vi er tilbage på riaden. Vi vil tidlig op i morgen og have så meget som muligt ud af resten af det døgn, vi har i byen. 5.00Ganske vist vil vi starte dagen tidligt, men ikke så tidligt som Muezzinen og hans kolleger i medinaens minareter. Det er stadig buldrende mørkt, da de kalder til bøn. Hvad klokken egentlig er helt præcist, ligger lidt hen i det uvisse. Gider ikke tænde lyset, og det er også lidt ligegyldigt. Men det er eksotisk at høre den syngende bøn i den lune, sorte nat. 9.00Vi har allerede været oppe i flere timer, og står klar, da Musée de Marrakech Fondation Omar Benjelloun åbner. Det store smukke palads fra 1800-tallet er også efter muslimsk tradition bygget omkring åbne gårde og er overdådigt dekoreret. Det er fantastiske rammer for museets udstillinger af både arkæologiske fund, ældre traditionelt håndværk og helt moderne kunst – bl.a. hængt på i hamam’en. Vi snupper nabo-seværdigheden med, da vi nu er der. Medersa Ben Youssef – Madrassaen, den gamle koranskole, som har et smukt vandbassin i sin indre gård omgivet af mosaikker og cedertræsvægge med detaljerede udskæringer. I skolens storhedstid var der op til 900 elever. I dag er den tom og museum, og man kan se de små værelser, hvor eleverne engang boede og studerede koranen. Adresse: Placa Ben YoussetInfo:museedemarrakech.ma 10.30Vi går gennem souken og forsøger at være standhaftige og gemme shoppingen til senere. Men da vi kommer forbi Mustapha Blaoul, byens mest berømte møbel- og interiørforretning, må vi lige kikke ind. Har man ikke været her før, er den svær at få øje på. For her er hverken navn eller udstillingsvinduer. Forretningen gemmer sig bag en lukket træport med husnummeret skrevet med sømhoveder. Bag porten venter Aladdins Hule med loftet dækket af lamper, spejle, puder, tæpper, farver og former. Og forretningen breder sig i flere etager og huse. Adresse: Rue Bab Doukkla 142-144 11.45Før vi får set os om, har vi gået hele vejen til Majorelle haven, der ligger ude i den nye bydel. Vi slår os ned i caféen med en velfortjent kop kaffe og hviler benene lidt, inden vi giver os i kast med farveoplevelsen i den have, som den franske kunstmaler Jacques Majorelle skabte og åbnede for offentligheden i 1947. Snoede stier fører gennem haven, og der er et utal af lysende gule og klare koboltblå krukker. Den blå farve er inspireret af berbernes hjem. Da Majorelle døde i 1962 blev haven reddet af modeskaberen Yves Saint-Laurent, som var flyttet ind i nabovillaen. Investorer ville bygge boligblokke, men Yves Saint-Laurent købte haven for næsen af dem. I dag drives Majorelle haven af en fond, og hans atelier er indrettet med et fint lille museum om berbere og deres kultur. Adresse: Rue Yves Saint LaurentInfo:jardinmajorelle.com 13.00Vi snupper en taxa ned til byens førende shoppegade Av. Mohamed V og det nye shoppecenter Plaza Center med alle de kendte mærker: Zara, Mango og Monsoon på vej, samt et par mere lokale mærker som Marwa og Etam. Overfor, bag det store posthus, ligger det oprindelige gamle posthus, der nu huser Grand Café de la Poste. Her vil vi spise frokost, og vi er heldige at få et bord. Vi læner os tilbage under de snurrende vifter og nyder den smagfulde kolonitidstil i marrokansk og mellemøstlig tilsnit – og maden er lige så fantastisk. Adresse: Boulevard el Mansour EddahbiInfo:grandcafedelaposte.com 15.30En taxa bringer os ind til Jemaa el Fna, hvor vi går ind i souken ad »hovedgaden« for at overgive os til shopping. Vi glæder os over, at man siden sidste år har fået forbudt knallertkørsel, og at folk tilsyneladende bakker op om den nye regel. Da en mand forsøger at snige sig igennem på sin knallert, bliver han fulgt af »buh« og protestråb fra de handlende. Vi lader os overvælde af dufte, farver, former og suges gennem farvesouk, smedesouk, lædersouk, tæppesouk mens indkøbsposerne bliver flere og flere. 18.00Vi er tilbage i Riad Dar Nakhla, hvor bagagen står og venter og nu fyldes til bristepunktet af alle vore indkøb – ligesom vi er fyldt med indtryk efter hæsblæsende 24 timer i mageløse Marrakech. Se også:Guide til Marrakech",
        "metadata": {
            "source": "https://www.berlingske.dk/rejser/guide-24-timer-i-marrakech",
            "image_url": "https://berlingske.bmcdn.dk/media/cache/resolve/image_x_large/image/33/337016/6882044-rejseliv-imported-photo.jpeg",
            "publication_time": "Søndag d. 24. marts 2013, kl. 04.19",
            "author": "Judith Betak",
            "related_links": [],
            "attachments": []
        }
    }
}