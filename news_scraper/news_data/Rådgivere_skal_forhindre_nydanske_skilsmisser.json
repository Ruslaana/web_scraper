{
    "version": "1.0",
    "document": {
        "id": 17767,
        "title": "Rådgivere skal forhindre nydanske skilsmisser",
        "content": "I dag bliver nydanskere med tyrkisk baggrund skilt lige så ofte som andre danskere. Det får nu den religiøse organisation Dansk Tyrkisk Islamisk Stiftelse til at handle, skriver Kristeligt Dagblad. De 29 tyrkiske menigheder har udbudt særlige familiekurser, som har været besøgt af omkring et par tusind deltagere. De fire religiøse rådgivere, der er udsendt fra Tyrkiet, underviser nydanskere med tyrkisk baggrund i, hvordan man kan bevare familien, styrke sammenholdet med deres danske naboer og give deres børn sunde fritidsinteresser for på den måde at sikre bedre integration og undgå familiekonflikter og skilsmisser. Derudover har stiftelsen oprettet en telefonrådgivning, hvor familier kan få hjælp.   Det er formanden for Dansk Tyrkisk Islamisk Stiftelse, professor i religiøse studier Ahmet Onay, der står bag initiativet. Han er udsendt til Danmark af Direktoratet for Religiøse anliggender i Tyrkiet, Diyanet. »Vi vil styrke familiernes integration i det danske samfund og redde familien, hvis der skulle opstå problemer. I dag er der en tendens til, at mennesker går meget op i deres individuelle rettigheder. Livet består ikke kun af ret og frihed, men også af pligter og gensidigt ansvar,« siger Ahmet Onay til avisen. Han understreger, at kurserne er forebyggende, og at foreningen vil råde familier med alvorlige problemer til at søge terapeutisk hjælp. Det er positivt, at foreningen sætter integration og familieværdier på dagsordenen i religiøse kredse, som kommunernes integrationsrådgivere ellers kan have svært ved at komme i kontakt med, mener professor Jørgen S. Nielsen fra Center for Europæisk Islamisk Tænkning ved Københavns Universitet. »Rådgiverne har en professionel religiøs uddannelse fra Tyrkiet og nyder på den måde respekt i familierne, men parallelt ville det nok være godt, hvis projektet kunne få kontakt til kommunerne. Der er mange sekulære tyrkere i Danmark, men der er også store dele af det tyrkiske samfund, hvor religionen spiller en rolle. Det er ofte de kredse, myndighederne ikke når ud til,« siger Jørgen S. Nielsen. Familieterapeut Ahmet Demir, der selv har kurdisk-tyrkiske rødder, er mere skeptisk. »Det er som udgangspunkt positivt, at den religiøse stiftelse tager problemet med skilsmisser op. Men jeg tvivler på, at de religiøse rådgivere fra Tyrkiet har forudsætningerne for at hjælpe familier med rødder i både det tyrkiske og det danske samfund, for de kender ikke kulturen blandt indvandrere her i landet,« siger han til Kristeligt Dagblad. Der bor 59.000 tyrkiske indvandrere og efterkommere i Danmark.",
        "metadata": {
            "source": "https://www.berlingske.dk/samfund/raadgivere-skal-forhindre-nydanske-skilsmisser",
            "image_url": "https://berlingske.bmcdn.dk/media/cache/resolve/image_x_large_vertical/image/57/573211/6107336-.jpg",
            "publication_time": "Lørdag d. 16. februar 2013, kl. 09.32",
            "author": null,
            "related_links": [],
            "attachments": []
        }
    }
}