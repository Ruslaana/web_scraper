{
    "version": "1.0",
    "document": {
        "id": 6872,
        "title": "Eksperter advarer politikerne: Det er de lovlydige, der bøder for længere straffe",
        "content": "Det er ikke en nyhed, at Danmark skal have en strafreform, eller at et hovedpunkt her skal være højere straffe for personfarlig kriminalitet. Det ønske er endnu ældre end det ikoniske billede af statsminister Poul Nyrup Rasmussen beskyttet af en alt for lille cykelhjelm. I åbningstalen knap to år tidligere, i 1993, talte han første gang om at øge straffene for vold – det, der resulterede i voldspakken fra 1994. Det er 32 år siden, svarende til en hel generation af danskere. I den tid er der igen og igen skruet op for straffene, lidt her, så lidt der, så et tredje sted, så stilladset af straffe er blevet skævt og skrøbeligt. I december 2022 gjorde regeringsgrundlaget opmærksom på skævhederne, men vi har endnu til gode at høre, hvad man vil gøre ved det. Har regeringspartierne tænkt systematisk igennem, hvor meget hvad skal straffes, eller kommer vi fortsat til at høre, at straffen for X (som er i medierne i dag), er for lav i forhold til Y (som var i medierne i går)? Det er værd at kaste et blik på det system, der skal gennemføre strafreformen. Årtier med strafskærpelser har overbelastet retssystemet med for lange straffe, komplekse bandepakker og skævvridende tidsfrister. Resultatet er, at ofre, vidner, gerningspersoner og pårørende til dem alle kæmper for at få et overbelastet politi til at prioritere deres sag. I Københavns Byret tager det nu12-24 månederat få berammet en helt almindelig domsmandssag. Det er vel at mærke, efter sagen er efterforsket færdig. For våben, vold, voldtægt og ungesager oplyser byretten kun målsætningen på 37 dage, ikke den faktiske ventetid. De fleste ofre, vidner og pårørende skal imidlertid ikke vente på en retssag. Deres sag bliver nemlig slet ikke opklaret. I perioden 2014–2023 blev der i gennemsnit anmeldt 5.000 tilfælde af personfarlig kriminalitet. I snit blev der i 2.000 af sagerne ikke engang rejst sigtelse – og selv en sigtelse betyder langtfra sikkerhed for, at man har fået fat på den faktiske gerningsperson og derved har opklaret sagen. Samlet set var det i snit kun i en fjerdedel af de 5.000 sager, at en person blev kendt skyldig, så de fleste sager med personfarlig kriminalitet bliver ikke opklaret. Gerningspersonen går fri og slipper helt for nogen form for straf. Når målet er større retfærdighed, bør ressourcerne derfor først og fremmest bruges på at gøre mere ved strafrisikoen. For det første for ofrenes skyld. For det andet fordi større risiko for straf vil give mindre kriminalitet. Det er risikoen, der betyder noget – ikke længden på en straf, gerningspersonerne ved, de alligevel aldrig får. Vi vil gerne have øget retfærdighed, men vi vil også gerne have mindre kriminalitet. Paradoksalt nok har de længere straffe gjort det sværere at vende udviklingen i personfarlig kriminalitet: Længere straf har betydet underbemandede og overfyldte fængsler, hvor de alt for få betjente blot kan opbevare en stadigt mere frustreret forsamling af indsatte, som så kan løslades uden at have fået ordentlig resocialisering efter fuld tid. Til gaden. Til ny kriminalitet. »I Københavns Byret tager det nu 12-24 måneder at få berammet en helt almindelig domsmandssag. Det er vel at mærke, efter sagen er efterforsket færdig.«Fold sammenLæs mereFoto: Søren Lorenzen. Det er således i virkeligheden den lovlydige del af befolkningen, der straffes mest med denne politik. Sidste junisagde statsministeren på Folkemødet, akkompagneret af Fangekoret, at det ligger hende stærkt på sinde at alle – uanset hvad de har lavet – får en ny chance i samfundet. Og justitsministeren har slået til lyd for at gøre noget vedårsagerne til kriminalitet. Omsæt disse gode viljer til praktisk politik med tre ændringer, der supplerer hinanden: For det første at genrejse løftet fra flerårsaftalen for Kriminalforsorgen om at gøre det muligt for løsladte at betale deres gæld og vendte tilbage til samfundet. For det andet må man sørge for at få langt flere ikkekriminelle ind i fængslerne: I stedet for at blive marineret i kriminelle normer skal de indsatte møde flere udefra. De skal have flere besøg, udgange og udstationeringer. Der skal komme folk udefra og deltage i deres fritidsaktiviteter. Flere udefra med i undervisning og arbejde. Flere besøg fra foreninger, skoleelever, konfliktmæglere, folk, der har forladt kriminalitet. Flere socialrådgivere, psykologer, sundhedspersonale osv. – lønnede og ulønnede. For det tredje skal der være færre at tage sig af og tage vare på i fængsler og arresthuse. I 2024 var100,7 procentaf cellerne optaget i snit. Det giver ikke tid til at gøre en smadret celle klar til næste beboer, og, endnu værre, man er nødt til at placere folk et andet sted end det, der er godt for dem. Vi bør ned på maksimum 90 procent, og det kan vi nemt komme ved igen at gøre prøveløsladelse efter to tredjedele af fængselsstraffen med tilsyn til den absolutte hovedregel. På den måde har Kriminalforsorgen en hånd i den løsladte, som også har en trussel hængende over hovedet i form af reststraffen. Hvis strafreformen ikke bringer antallet af fængselsbetjente, celler og indsatte i sync med hinanden, så kan vi vente at gå samme vej som Californien, som i 2011 blev nødt til at løsladeen tredjedel af deres indsatte. Eller i Storbritannien, hvor de mange løfter om lange straffe er faldet sammen som et korthus: Der må man løslade efter40 procent afsoning af straffen. Når folketingsflertal i årtier har vedtaget mere og mere straf, svarer det til, at de er gået ned til bageren og har sagt, at de ville have dobbelt så meget brød, som bageren havde ingredienser, redskaber og lokaler til. I det private erhvervsliv ville ingen solide virksomheder sige ja til det. I et politisk styret system derimod kan man til en vis grad protestere og argumentere på de indre linjer. Derefter, og især udadtil, er man nødt til at sige ja, også til det umulige. Det har politi, anklagemyndighed, domstole og kriminalforsorg gjort år efter år på grund af den nye embedsmandskultur, der giver politikerne et for urealistisk billede af virkeligheden. »Giv os en strafreform og et forebyggelsesprogram, der rent faktisk beskytter os som borgere og som samfund,« skriver Flemming Balvig (billedet) og Anne Okkels Birk.Fold sammenLæs mereFoto: Nils Meilvang/Ritzau Scanpix. Med hvad så med befolkningen? I 32 år har enhver diskussion om kriminalitet og straf cirklet om borgernes retsfølelse, og den er brugt som løftestang for de stadigt strengere straffe. Men selv befolkningsflertallet er blevet trætte af strengere straffe. En undersøgelse, der er under offentliggørelse, viser, at det nu kun er cirka en tredjedel af den voksne danske befolkning, der synes, at straffene burde være strengere i Danmark – på det generelle plan. Det har samtidiglænge været kendt, at der i konkrete sager ikke er et udbredt ønske i befolkningen om at straffe længere og hårdere, end domstolene allerede gør det. Danskerne prioriterer resocialisering højt, endda højere end domstolene og det politiske flertal. Generelt og konkret er befolkningen enige med statsministerens udsagn: Alle skal have en chance til i livet. Giv os en strafreform og et forebyggelsesprogram, der rent faktisk beskytter os som borgere og som samfund. En, hvor ofre, vidner og pårørende oplever, at sagen bliver behandlet indenfor et rimeligt tidsrum. En, hvor langt flere sager efterforskes og løses. En, hvor fængselsbetjentene har mulighed for at arbejde med de indsatte. En reform, der øger både retfærdighed og effektivitet, retsfølelse og retsfornuft. Flemming Balvig er professor emeritus og medlem af tænketanken Forsete, og Anne Okkels Birk er kriminolog og medlem af tænketanken Forsete ",
        "metadata": {
            "source": "https://www.berlingske.dk/kronikker/eksperter-advarer-politikerne-det-er-de-lovlydige-der-boeder-for",
            "image_url": "https://berlingske.bmcdn.dk/media/cache/resolve/image_x_large_vertical/image/191/1911888/24932228-i-2024-var-1007-procent-af-cellerne-optaget-i-sn.jpg",
            "publication_time": "Tirsdag d. 15. april 2025, kl. 12.10",
            "author": null,
            "related_links": [],
            "attachments": []
        }
    }
}