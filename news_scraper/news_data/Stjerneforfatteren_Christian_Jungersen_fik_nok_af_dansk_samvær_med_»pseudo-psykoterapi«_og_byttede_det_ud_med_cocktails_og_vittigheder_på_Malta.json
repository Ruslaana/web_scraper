{
    "version": "1.0",
    "document": {
        "id": 11737,
        "title": "Stjerneforfatteren Christian Jungersen fik nok af dansk samvær med »pseudo-psykoterapi« og byttede det ud med cocktails og vittigheder på Malta",
        "content": "Allerede efter få minutter afslører Christian Jungersen, at han lever efter andre principper end flertallet. »Det var da et mærkeligt spørgsmål,« siger han uden hensyn til uudtalte sociale konventioner. Det fortæller noget om ham. Udover at være en af Danmarks helt store forfattere – endda en af de få, der kan leve af forfattergerningen – er Christian Jungersen kompromisløs. Kort forinden har han sat sig til rette på en café på Vesterbro, hvor volumenknappen på anlægget er drejet op på den slags decibel, der får basrytmer til at vibrere i vandglassenes overflade. Det er ikke optimalt for en mand som Jungersen, der har støjværn på, når han skriver sine romaner. Men han holder ud og læner sig ind over cafébordet. For vi er i gang med noget, der er vigtigt for ham. 24. september udkom hans nye roman, »Du kan alt«. Ni år har den været undervejs. Han har skrevet tusindvis og atter tusindvis af sider på den og skåret den ned til de 750 sider i to bind, der nu har ramt boghandlerne. Den er ikke kun vigtig, fordi den er skrevet med hjerteblod og et ambitionsniveau så højt, at det har forladt denne atmosfære. Den er også vigtig, fordi den skal give Christian Jungersen en smule økonomisk sikkerhed med tilhørende mad i munden og tag over hovedet i de år, der kommer. Christian Jungersens arbejde er ikke gjort med at skrive en roman, der forhåbentligt slår benene væk under anmeldere og det danske folk. Han skal også ses og høres, så hans bog bliver købt. »Jeg går kompromisløst til værks,« siger Christian Jungersen, hvilket i høj grad skal vise sig at holde stik. Arbejdet med sin bog har gjort, at Christian Jungersen ikke har set spillefilm, sport eller læst andre bøger i lang tid. Det forstyrrer hans arbejde. Derfor må han lade sig nøje med YouTube-videoer, når han skal adspredes.Fold sammenLæs mereFoto: Mathias Svold. »I løbet af hele mit liv vil jeg hellere skrive to bøger, hvor jeg har givet ALT, end jeg vil skrive 20, hvor jeg ikke har.« Christian Jungersens udgivelsesfrekvens bakker op om det udsagn. »Du kan alt« er blot hans fjerde roman, efter han debuterede som forfatter i 1999. »Det er svært, og det tager mig lang tid. Men alle steder, hvor jeg har et valg – fra research til at skrive – så går jeg efter det bedste. Hvis jeg skal skrive tre sider, og jeg kan mærke, at de ikke er gode nok, så er jeg med på at bruge tre måneder på at skrive 50 sider private notater om scenen, hvis de notater kan føre til, at de tre sider færdig tekst bliver bedre. Jeg har skrevet tusinder af sider og slettet og lavet masser af research. Jeg kaster mig selv ud i de mærkeligste ting, hvis det gør bogen bedre.« Blandt »de mærkeligste ting« gemmer sig for eksempel en uddannelse til hypnoterapeut, fordi han en overgang troede, at hans hovedperson skulle arbejde med hypnose i sin terapi. Det kom hovedpersonen aldrig til, så det kom aldrig med iromanen. Han skæver ned mod diktafonen, der ligger på bordet mellem os og optager samtalen. »Jeg er lidt nervøs for, om du kan høre mig for musikken?« Han ser ikke helt ud til at tro på, at diktafonen har prøvet det, der var værre. Men han ser ud til at foretrække at blive sat på en bus til Lalandia og dyppet i klor og rullet i friture fremfor at tage plads ved bordene udenfor. Det er næsten 10 år siden, Christian Jungersen flyttede til Malta. Den danske sensommer, der præsterer tocifrede plusgrader, imponerer ham ikke. Han er i sweater og nipper til en kakao med flødeskum for at holde varmen. »Vejret var selvfølgelig en vigtig årsag til, at jeg flyttede derned. Samtidig er det et sted, hvor man slapper af og nyder livet – ligesom en stor spa. Men det handler i høj grad også om de mennesker, jeg mødte dernede.« Christian Jungersen er sammenlagt i Danmark omtrent to måneder om året. Men årene med Malta som base har ændret meget for ham. Hans liv i det, han har døbt »Expatistan«, rummer en del af afsættet til »Du kan alt«. Dele af Christian Jungersens »Du kan alt« foregår på Vesterbro i København.Fold sammenLæs mereFoto: Mathias Svold. Så langt så godt. Solskin og rare mennesker er et tilvalg, der er til at forstå. Alligevel virker det sociale liv, han har opbygget på Malta, umiddelbartout of characterfor en mand af Jungersens intellektuelle kaliber. »Efterhånden som jeg mødte folk fra andre lande, opdagede jeg en ny måde at være sammen med andre på. Uden for Skandinavien og Tyskland er folk sammen på en anden måde, hvor man bare skal have det sjovt. Det er meget overfladisk,« siger Christian Jungersen. Selvom han lever af at gå dybt i mennesket og livet, så er »overfladisk« ikke ment som et fyord. Slet ikke. »Når jeg er sammen med mine venner i Danmark, så taler vi om alvorlige ting. Det kan være vores barndom. Vi laver sådan noget pseudo-psykoterapi og sidder og taler om vores problemer. Og så prøver nogen at lufte løsninger på det. Det er også fint og spændende nok. Men nogle gange gør folk det ikke, fordi de nogensinde når en løsning. Det er bare en samværsform,« siger han og tilføjer: »Det er de problemer, man altid har haft, og det er noget trygt at tale om. På Malta opdagede jeg, at man kan være sammen og bare fortælle vittigheder og måske lidt livshistorier. Grundlæggende bare have det sjovt.« To af Christian Jungersens tidligere romaner, »Undtagelsen« og »Du forsvinder«, er blevet filmatiseret.Fold sammenLæs mereFoto: Mathias Svold. Måske, funderer Christian Jungersen, handler glæden ved det overfladiske samvær med andre expats på Malta netop om, at han bruger hele sin dag på at være så dyb som overhovedet muligt. »Så er det rigtig dejligt at komme ud nogle timer og være sammen med nogle mennesker, der bare fortæller vittigheder. Så kan man drikke nogle cocktails sammen og svømme en tur. Det er bare lækkert, og så vender jeg tilbage til det andet.« De dybe snakke reserverer han nu primært til sin danske kæreste og gamle venner. Det liv fungerer for Christian Jungersen. Han er blevet et »mere helt, farverigt, erfarent og glad menneske« af det. »Det viste sig, at jeg var nået til et sted i mit liv, hvor det var godt for mig at turde eksperimentere med at være en helt anden. En mere overfladisk type,« siger han. Den eksperimenteren har han overført til »Du kan alt«, hvor hovedpersonen flere gange vælger nye veje i sit liv. Debutromanen fra 1999, »Krat«, handler om minders foranderlighed. Christian Jungersen fik BogForums Debutantpris og blev nomineret  til Weekendavisens Litteraturpris. I 2004 udkom  »Undtagelsen«, en roman om ondskabens mange facetter, som gjorde Christian Jungersen til en af de helt store danske forfattere. I halvandet år lå den på bestsellerlisten, og han modtog en række priser og anerkendelser for den. Nogenlundesamme skabelon fulgte hans tredje roman, »Du forsvinder«, om den frie vilje. Den udkom i 2012 og blev tildelt flere priser oglå på bestsellerlisten i et år. I 20 år har Christian Jungersen levet af de tre bøger. Nu skal »Du kan alt« kunne alt det samme. Hvis altså Christian Jungersen skal kunne leve videre på samme måde. »Der er mange skønne ting ved at skrive romaner. Men der er også dårlige ting ved det. En dårlig ting er den økonomiske usikkerhed, som stort set alle forfattere har.« Christian Jungersen havde ikke regnet med, at der ville gå ni år mellem »Du forsvinder« og »Du kan alt«. Men han vidste, at han havde brug for tid. Og tid er en dyr valuta. »Jeg havde to år efter udgivelsen af »Du forsvinder«, hvor jeg bare knoklede hele tiden for at tjene mest muligt og spare op, spare op, spare op. Derefter har jeg haft syv år, hvor jeg ikke har tjent noget, men bare siddet for mig selv og skrevet.« Christian Jungersens andre bøger kom ikke bare ud og var »supermegahits den første uge. Men de blev på bestsellerlisten. Den ene i et år og den anden i halvandet år. Det var folk, der anbefalede dem til hinanden, og så blev de hængende.«Fold sammenLæs mereFoto: Mathias Svold. Til trods for en forudseende tankegang, så er det alligevel kommet bag på Christian Jungersen, hvor meget tid »Du kan alt« har krævet. »Jeg havde troet, at jeg kunne gøre det på fire år. Men så tog det syv år. Det er lidt en streg i regningen. Nu skal jeg igen de næste to år ud og forsøge at tjene en masse penge, så jeg kan skrive igen.« Om der kommer til at gå ni år mere, før Christian Jungersen atter udgiver en bog, ved han ikke. Helt grundlæggende er han i tvivl om, om han nogensinde kommer til at udgive igen. Men at skrive holder han aldrig op med. »Det kan også være, at jeg skal noget helt andet. Jeg ved ikke rigtigt, hvem jeg er nu. Jeg er sådan underligt ude af det hele. Jeg har levet mig så meget ind i andre mennesker. Jeg har ikke helt været mig selv og ikke rigtigt læst en roman for sjov eller set en film, bare som mig selv, i meget lang tid. Jeg har bare været væk i det her.« Selvom Christian Jungersen lige nu befinder sig i et limbo efter i så lang tid at have beskæftiget sig med »Du kan alt«, så virker det ikke som det værste sted at befinde sig. »Jeg havde aldrig troet, at det her liv var muligt. Få måneder før »Krat« udkom, søgte jeg job som nattevagt på fabrikker og natportier på hoteller. Min plan var at finde et job, hvor det var OK at skrive i arbejdstiden. Jeg kunne ikke forestille mig, at jeg kunne leve af at skrive. Men så udkom bogen, og den lå på bestsellerlisten i tre måneder. Jeg fik det treårige arbejdsstipendium, og så kunne jeg skrive.« Det har været vigtigt for Jungersen at kunne forme tilværelsen på dén måde. »Man kan tale om at være lykkelig. Man kan tale om frihed. Man kan tale om at kunne betale regningerne. Man kan tale om mange ting. Men et eller andet sted er der også en helt anden skala, man kan måle tingene på. Nemlig, om man er den, man føler, man skal være,« siger han og fortsætter: »Transkønnedes skæbne ræsonnerer på en eller anden måde i mig. Jeg er selv rigtig glad for at være mand. Jeg føler mig som en mand. Men den der oplevelse, de transkønnede må have, af at være en anden, end alle folk ser én som – og lide under det. Den giver genklang i mig – bare med noget andet end kønnet. Før jeg fik min første bog ud, følte jeg, at jeg var en anden, end jeg var i stand til at sige i samtaler. Uanset hvor meget jeg talte med folk,« siger han. »Men nu er jeg den person, jeg føler, jeg skal være. Det er det bedste.« I Danmark er vi slemme til at sætte folk i bås, har Christian Jungersen oplevet. Men det er muligt at ændre retning som 40-årig eller 50-årig eller 60-årig. Det har han oplevet masser af eksempler på på Malta, og det skriver han om i »Du kan alt«.&nbsp;Fold sammenLæs mereFoto: Mathias Svold. På cafeen på Vesterbro er lydniveauet uændret. Christian Jungersen er færdig med sin kakao. Tilbage står spørgsmålet, der fik ham til at slå bremserne i. Det »mærkelige spørgsmål«, som fulgte efter følgende ordveksling: Hvor lang tid er du i Danmark? »Jeg er her længe. Jeg er for første gang i mange år i Danmark i næsten to måneder i træk. Simpelthen for at promovere bogen.« Hvor bor du så, mens du er her? »Jeg bor hos min kæreste og også andre steder. Min kæreste og jeg har aldrig rigtigt boet sammen i lang tid.« Hun er dansker? »Ja.« Så det er langdistanceforhold? »Hmmm ja, men mere end halvdelen af året bor vi sammen.« Er det på Vesterbro, hun bor, eftersom en del af bogen foregår her? »Nej, det er det ikke.« Hvad laver du, mens du er i Danmark? »Hvorfor spørger du om det? Det var da et mærkeligt spørgsmål.« Hvad siger ordvekslingen så om Christian Jungersen? At han tilsyneladende er villig til at lade stemningen lide, samtalen halte og situationen blive akavet, hvis noget ikke giver mening for ham. Når det gælder noget som helst, der er forbundet med hans bøger, går Christian Jungersen »kompromisløst til værks«. FAKTA»Du kan alt«»Du kan alt« handler om Per, der skal skilles efter 22 års ægteskab. Hustruen er videre, og sønnen er flyttet hjemmefra. Per insisterer på, at bruddet kan åbne en ny og rig verden for ham. Han siger sit job op og bliver selvstændig åndedrætsterapeut. Han inviterer en ungdomskriminel til at bo hos sig, og han suges ind i en stormfuld forelskelse i iranske Simin.Romanen følger Per gennem 10 år, hvor hans liv igen og igen fuldstændig ændrer retning. Helt grundlæggende handler »Du kan alt« om at sulte efter livet. Og om, at vi kan genopfinde os selv den dag, det bliver nødvendigt.»Du kan alt« udkom 24. september.FOLD UD »Du kan alt« handler om Per, der skal skilles efter 22 års ægteskab. Hustruen er videre, og sønnen er flyttet hjemmefra. Per insisterer på, at bruddet kan åbne en ny og rig verden for ham. Han siger sit job op og bliver selvstændig åndedrætsterapeut. Han inviterer en ungdomskriminel til at bo hos sig, og han suges ind i en stormfuld forelskelse i iranske Simin. Romanen følger Per gennem 10 år, hvor hans liv igen og igen fuldstændig ændrer retning. Helt grundlæggende handler »Du kan alt« om at sulte efter livet. Og om, at vi kan genopfinde os selv den dag, det bliver nødvendigt. »Du kan alt« udkom 24. september. ",
        "metadata": {
            "source": "https://www.berlingske.dk/kultur/stjerneforfatteren-christian-jungersen-fik-nok-af-dansk-samvaer-med-pseudo",
            "image_url": "https://berlingske.bmcdn.dk/media/cache/resolve/image_x_large/image/146/1467583/23870472-.jpg",
            "publication_time": "Lørdag d. 25. september 2021, kl. 14.25",
            "author": "Christina Hilstrøm",
            "related_links": [],
            "attachments": []
        }
    }
}