{
    "version": "1.0",
    "document": {
        "id": 21294,
        "title": "Den første dokumentar gav rystelser helt op i Kongehuset – opfølgeren savner saft og kraft",
        "content": "Rettelse: I en tidligere version af anmeldelsen fremgik det ikke, hvad fem elever på Herlufsholm Skole var tiltalt og sidenhen blev dømt for. Det er nu præciseret. For tre år siden skabte »Herlufsholms hemmeligheder« gevaldig palaver i den danske offentlighed. TV 2-dokumentaren kunne nemlig afsløreen »sadistisk kultur« blandt eleverne på Danmarks ældste kostskole. Et elitært og traditionstungt studiemiljø, hvor vold, krænkelser og mobning tilsyneladende var en integreret del af hverdagens pensum. Afsløringerne resulterede i, at Mikkel Kjellberg, Herlufsholms daværende rektor, forlod embedet i sommeren 2022, og kort efter fulgte bestyrelsen trop. Det samme gjorde kronprins Frederik og kronprinsesse Mary, der efter massivt pres fra det kongerige, som i dag er deres, valgte at tage prins Christian ud af kostskolen, ligesom planerne om, at prinsesse Isabella skulle starte på Herlufsholm, blev droppet. Nu er TV 2 så aktuel med en toer. Titlen er »Herlufsholm – hemmeligheder for livet«, og dokumentaren er ikke overraskende sat i verden for at undersøge, om der i dag blæser nye vinde på Herlufsholm. Lad det bare være sagt med det samme. Det gør der ikke. Alt er ved det gamle. Mikkel Kjellbergs afløser,Gitte Nørgaard, lovede ellers guld og grønne skove i form af ufravigelig nultolerance, når det kom til enhver form for dårlig opførsel. Altså det, som vi helt almindelige danskere anser for dårlig opførsel. Problemet var bare, at Gitte Nørgaard, der ikke selv er herlovianer, stod noget nær mutters alene med sine hensigter for fremtiden. I stedet blev hun mødt af massiv modstand fra både elever og forældre samt fra Herlufsholms nye bestyrelsesformand, medstifteren af tøj- og livsstilskoncernen Boozt Hermann Haraldsson, der selv er herlovianer om en hals. Kristoffer Kragelund var blandt de tidligere elever på Herlufsholm, der i 2022 trådte frem og fortalte om vold, krænkelser og mobning på Danmarks ældste kostskole. Kristoffer Kragelund medvirker også i »Herlufsholm – hemmeligheder for livet«.Fold sammenLæs mereFoto: PR-foto: TV 2. I dag er det så Jimmy Burnett Nielsen, som tidligere har været lærer og kostinspektør på skolen, der er rektor. Og ja, kulturen på Herlufsholm er dags dato tilsyneladende lige så pilrådden, som den angiveligt har været, siden ruder konge var knægt. Det illustrerer den sag, der er omdrejningspunktet i »Herlufsholm – hemmeligheder for livet«, og som kort fortalt handler om en elev, der i maj 2023 ifølge politiets tiltaleblandet andet blev tvunget til at slikke på beskidte skosåler og spise chips, der forinden havde været i nærkontakt med gerningsmændenes testikler. Sagen kom for retten sidste år, og ved hjælp af en kopi af retsbogen visualiserer TV 2 i dokumentaren retssagen, der endte med bøder og fængselsdom til fem drenge forat have tildelt to elever lammere og trælår, men dog frifundet for anklagen om ulovlig tvang. Det er barsk tv, men desværre ikke barsk nok. TV 2 skal have applaus for sit forsøg på at følge sin historie til dørs. Og ja, skaberne af den 43 minutter lange dokumentar har tydeligvis gjort, hvad de kunne, for at sparke med saft og kraft. Desværre formår »Herlufsholm – hemmeligheder for livet« aldrig at sparke døren ind til Herlufsholm. Bevismaterialet savner simpelthen muskelkraft. Det skyldes især, at tavsheden i og omkring stedet, hvor den danske adel og samfundets rigeste bedsteborgere i århundreder har pumpet lærdom og dannelse ind i deres børn, fortsat er markant. Berlingskes teateranmelder og kongehusekspert, Jakob Steen Olsen, er blandt de eksperter, der medvirker i »Herlufsholm – hemmeligheder for livet«.Fold sammenLæs mereFoto: Pr-foto: TV 2. Dokumentaren har ganske enkelt ikke haft held med at få de rette folk i tale. På ofrenes side er frygten for konsekvenserne ved at åbne munden for stor, og når det kommer til gerningsmændene eller rettere de voksne, der uden tøven holder hånden både over og under dem, ja, så rager dokumentarens kritik dem en papand. Herlufsholm er jo Herlufsholm, og det hverken kan eller skal en TV 2-dokumentar pille ved, synes tanken at være. Derfor ender »Herlufsholm – hemmeligheder for livet« desværre også mest af alt som et journalistisk studie i at løbe hovedet mod en mur. Halvdelen af dokumentarens indhold består da også af materiale, der er hentet fra »Herlufsholms hemmeligheder«, og selvom et mindre hav af indkaldte eksperter bidrager til den hovedrystende forargelse over tingenes tilstand på Herlufsholm, så føles dokumentaren mere som en stadfæstelse af kostskolens skyggesider frem for at være budbringer af nyt under solen. »Herlufsholm – hemmeligheder for livet«. TV 2-dokumentar. Varighed: 43 minutter. Kan ses på TV 2 og TV 2 Play.",
        "metadata": {
            "source": "https://www.berlingske.dk/skaerm/den-foerste-dokumentar-gav-rystelser-helt-op-i-kongehuset-opfoelgeren",
            "image_url": "https://berlingske.bmcdn.dk/media/cache/resolve/image_x_large/image/192/1920523/24949287-herluftsholm---hemmeligheder-for-livet.jpg",
            "publication_time": "Tirsdag d. 13. maj 2025, kl. 10.32",
            "author": "Jakob Genz",
            "related_links": [],
            "attachments": []
        }
    }
}