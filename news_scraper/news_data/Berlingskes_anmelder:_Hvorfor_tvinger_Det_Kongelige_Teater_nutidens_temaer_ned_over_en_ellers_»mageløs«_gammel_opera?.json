{
    "version": "1.0",
    "document": {
        "id": 22502,
        "title": "Berlingskes anmelder: Hvorfor tvinger Det Kongelige Teater nutidens temaer ned over en ellers »mageløs« gammel opera?",
        "content": "Kongen er faldet for Griselda fra samfundets bund. Resten af landet med hoffet i spidsen hader deres forhold intenst. Griselda må og skal derfor bestå den ene duelighedsprøve efter den anden. Den unge dronning skal vise sig bedre end alle andre og dermed værdig til monarkens hjerte. Hun bliver for eksempel sendt tilbage i sit gamle tiggertøj. Hun må også tåle en frygtelig nyhed om datteren Costanzas død. Og gode råd bliver for alvor dyre med fødslen af hendes lille søn og dermed af en kommende tronarving. Bare rolig. Tingene løser sig efterhånden. Ingen lider overlast sådan for alvor. Datteren skal nok overleve og endda kaste sin kærlighed på en ung aristokrat. Vivaldi og hans to tekstforfattere lader kort sagt deres glimrende opera slutte i god stemning. »Griselda« er vistnok Det Kongelige Teaters første forsøg med en opera af Antonio Vivaldi nogensinde. Alle kender »De fire årstider« af komponisten. Færre kender de godt 20 bevarede operaer fra Vivaldis hånd. Og ingen har altså hørt nogen af hans operaer i de hyggelige rammer på Kongens Nytorv før. Er den første i rækken så anbefalelsesværdig? Man kan i hvert fald glæde sig meget til musikken. »Griselda« har vidunderlige sange for alle involverede. Kongen selv synges af amerikanske Terrence Chin-Loy med stadig større sikkerhed gennem forestillingen. Noa Beinart som Griselda skifter udtryk mange gange i forestillingens løb. Her i grønt.Fold sammenLæs mereFoto: Maria Albrechtsen Mortensen/Det Kongelige Teater. Titelrollen som Griselda er overladt til Noa Beinarts fleksible stemme og kamæleonagtige skift i udstrålingen. Værkets ubetinget mest berømte arie er Costanzas lynhurtige »Agitata da due venti« i begyndelsen af anden akt. Det forrygende nummer synges af norske Mari Eriksmoen med frygtløs fandenivoldskhed og ekstra sjove forsiringer både her og der. Prinsessens adoptivfar – ved premieren i 1735 sunget af en kvinde – har på Det Kongelige Teater skiftet køn til Ray Chenez og dermed til en glimrende kontratenor. Og apropos kønnene: »Griselda« havde oprindelig kastrater i to roller. Fans af italiensk opera i de dage kunne slet ikke få kastratsangere nok. Man var bedøvende ligeglad med stjernernes liv uden for scenen som forkrøblede ofre: Drengene begyndte deres liv som sønner af hensynsløse forældre. Kirurger uden samvittighed lemlæstede derefter de små før pubertetens indtræden. Fædre og mødre uden penge lod barberen nede på hjørnet stå med kniven og det blodige besvær. Kilder i samtiden anslår antallet af operationer på italienske drengebørn til omkring 4.000 hvert eneste år. Enkelte af herrerne uden adamsæble fik en karriere. De havde svælg og brystkasser som andre mænd og »stemmebånd« på størrelse med kvinders. Resultatet var en meget speciel – og for de heldigste meget lukrativ – kombination af stor kraft og høje toner. Hvad gør vi med deres musik i dag? Det Kongelige Teater benytter sig af begge muligheder: Man kan høre den tilpas agile Marlene Metzger i en kastratrolle. Man kan også høre den overrumplende Christopher Lowrey i en kastratrolle. Tag ind på Kongens Nytorv, og sammenlign selv de to løsninger på problemet: Foretrækker du en kvinde eller en mand i de stakkels kastraters krævende partier? Produktionen peger ned mod tre stjerner nogle steder. Anja Vang Kraghs venetiansk inspirerede kjoler tager prisen rent visuelt. Resten af scenografien med de stive søjlegange og nøgne træer rykker til gengæld ikke rigtig. Béatrice Lachaussée på instruktørstolen har også overladt de travle sangere lidt for meget til sig selv. Griselda i et andet udtryk.Fold sammenLæs mereFoto: Maria Albrechtsen Mortensen/Det Kongelige Teater. Og hvorfor lader man den gamle opera handle om noget så specifikt som psykisk partnervold? Hvorfor skal man partout lægge så skarpe vinkler fra vore dages virkelighed ned over et gammelt storværk med alt muligt i spil? Alti gamle værker – faktisk alt i gamle dage – ville enten være helt uacceptabelt efter vores opfattelse eller forbudt af vores lovgivere. Forestillingen læner sig så op ad fem stjerner andre steder. Mødet med Vivaldis allermest virtuose sange over stok og sten er mageløst. Og genhøret med Concerto Copenhagens tjekkede strygere under verdensberømte Lars Ulrik Mortensens ledelse er præcis så skønt som forventet. Det Kongelige Teaters første livtag med Antonio Vivaldis vokalmusik er ikke husets mest ambitiøse eller klarest tænkte opsætning til dato – men alligevel for dejlig anderledes til at gå glip af. »Griselda« Opera med musik af Antonio Vivaldi og tekst af Apostolo Zeno og Carlo Goldoni. Det Kongelige Teaters Gamle Scene, søndag. Spiller igen 8., 10. og 13. maj.",
        "metadata": {
            "source": "https://www.berlingske.dk/scene/berlingskes-anmelder-hvorfor-tvinger-det-kongelige-teater-nutidens-temaer",
            "image_url": "https://berlingske.bmcdn.dk/media/cache/resolve/image_x_large_vertical/image/191/1918344/24944731-griselda-har-ikke-mange-numre-for-flere-sangere.jpg",
            "publication_time": "Tirsdag d. 06. maj 2025, kl. 10.02",
            "author": "Søren Schauser",
            "related_links": [],
            "attachments": []
        }
    }
}