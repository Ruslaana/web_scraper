{
    "version": "1.0",
    "document": {
        "id": 14524,
        "title": "Dunkin' i dansk doughnut-fremstød",
        "content": "Endnu en amerikansk kage- og kaffekæde vil nu slå dørene op i Danmark. Dunkin' Donuts satser på at lange tusindvis af de sukkersøde, cirkelformede kager over disken herhjemme, og selskabet er derfor på jagt efter danske franchisetagere.  »Danmark udgør en meget stor mulighed for Dunkin’ Donuts som brand,« siger Jeremy Vitaro, der er vice president for international udvikling hos Dunkin’ Brands, i en pressemeddelelse. »Vi tror, at vores tilbud – mad og drikkevarer i høj kvalitet, serveret hurtigt og i hyggelige omgivelser – har et stort markedspotentiale i Danmark.« Lanceringen er en del af et større europæisk fremstød for selskabet, der startede op i USA i 1950 og i dag er et børsnoteret selskab med hovedsæde i staten Massachusetts. Med Dunkin' Donuts indtog på de danske hovedstrøg intensiveres konkurrencen mellem de største kaffebarer herhjemme. Ærkerivalen Starbucks er nemlig i færd med en større dansk ekspansion i samarbejde med Dansk Supermarked, og i forvejen repræsenterer danske Baresso over 30 kaffebarer i landets større byer.  Af Dunkin' Donuts hjemmeside fremgår det, at selskabet har over 3100 butikker i så forskellige lande som Bulgarien, Indonesien og Peru. Kæden er således repræsenteret i 30 lande uden for USA, men nu tyder meget altså på, at Danmark bliver føjet til den liste.",
        "metadata": {
            "source": "https://www.berlingske.dk/virksomheder/dunkin-i-dansk-doughnut-fremstoed",
            "image_url": "https://berlingske.bmcdn.dk/media/cache/resolve/image_x_large/image/24/248624/7322412-dunkin-i-dansk-doughnut-fremstd.jpg",
            "publication_time": "Onsdag d. 23. april 2014, kl. 17.00",
            "author": "Thue Ahrenkilde Holm",
            "related_links": [],
            "attachments": []
        }
    }
}