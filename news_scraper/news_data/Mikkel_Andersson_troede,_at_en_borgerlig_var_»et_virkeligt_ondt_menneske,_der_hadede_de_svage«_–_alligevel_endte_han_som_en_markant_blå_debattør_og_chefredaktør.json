{
    "version": "1.0",
    "document": {
        "id": 6772,
        "title": "Mikkel Andersson troede, at en borgerlig var »et virkeligt ondt menneske, der hadede de svage« – alligevel endte han som en markant blå debattør og chefredaktør",
        "content": "Dovenskab fører sjældent noget godt med sig. Og så alligevel. For Mikkel Andersson har det måske reddet ham fra et lidet flatterende mærkat, der klæber til borgerlige som uopløselig tjære. Tilbage i sine unge dage var han nemlig tæt på at blive medlem af et kommunistisk parti. Men medlemskabet krævede, at han hver lørdag formiddag skulle dele partiets avis ud i Aarhus. Det orkede han ikke. Ja, faktisk fandt han det direkte »ydmygende« og magtede det »slet ikke«, når ingen alligevel ville læse avisen, siger han. Og derfor blev han aldrig officielt medlem af Internationale Socialister. Mikkel Andersson er ellers opvokset i et rødt miljø i Aarhus, hvor det er helt almindeligt, at man er endog meget venstreorienteret, fortæller han. Han kunne for så vidt også godt lide at komme til partiets arrangementer, men engagementet blev aldrig for alvor politisk. »Jeg elskede at høre lange, lange foredrag om, hvorfor den tyske revolution slog fejl efter Første Verdenskrig. Det var altid noget med, at det var ufattelig tæt på for kommunisterne, men så kom socialdemokraterne og ødelagde det hele til sidst. På den måde er der en vis kontinuitet i mit politiske engagement,« siger en smilende Mikkel Andersson. Mikkel Andersson, som er indstillet til Berlingskes Fonsmark-pris, forblev ikke rød. Tværtimod blev han i løbet af sine tidlige 20ere langsomt forvandlet til en fuldblods borgerlig. Han kan ikke pege på en enkelt begivenhed, som var afgørende, men fremhæver både 11. september, Irak-krigen og Muhammed-krisen som vendepunkter i hans indre politiske kompas. I alle tre tilfælde oplevede han, at de venstreorienterede havde placeret sig »helt forkert«. Det var især på det udenrigs- og værdipolitiske område, at han fandt venstrefløjens politik »idiotisk«, som han siger. »Dengang troede jeg virkelig på, at man kunne bombe sig til demokrati. Det var jo lykkedes i Tyskland og Japan, så vi kunne sikkert gøre det samme i Mellemøsten, tænkte jeg. Inderst inde er alle jo nok en form for vesterlændinge, der bare venter på at kunne springe ud som gode, tolerante demokrater. Det var åbenlyst forkert,« siger Mikkel Andersson. Statsminister Anders Fogh Rasmussen udtaler sig til pressen efter et møde i Udenrigspolitisk Nævn om Muhammed-tegningerne i 2006. Netop den sag blev afgørende for Mikkel Andersson, der indså, at han var på de borgerliges side i forsvaret for ytringsfriheden.Fold sammenLæs mereFoto: Bjarke Ørsted. Uenigheden bar imidlertid brænde til bålet. Bruddet med venstrefløjen kom nærmere og nærmere i takt med værdikampens intensivering i 2000erne. Også i den økonomiske politik bevægede den tidligere kommunist sig længere ud mod højre, siger han. På et tidspunkt blev det indlysende for Mikkel Andersson, at han nok var borgerlig. Erkendelsen ramte ham ikke som et lyn fra en klar himmel. Han annoncerede det heller ikke i en lang offentlig bekendelse, som det er på mode i dag. Men langsomt var han nået frem til den konklusion, da han stort set kun var enig med borgerlige debattører og politikere. Den største forhindring for erkendelsen var ikke frygten for stigmatisering og udskamning, men tværtimod den kulturelle indkodning fra barndommen. Hans eget selvbillede harmonerede ikke med den idé om borgerlighed, som han var vokset op med, fortæller han. »Under min opvækst var alle venstreorienterede. Der var simpelthen ingen borgerlige i det miljø i Aarhus. Man anerkendte selvfølgelig, at man i teorien godt kunne være borgerlig. Men i så fald var man jo et virkeligt ondt menneske, der hadede de svage. Derfor var det et stort spring for mig rent kulturelt at skulle kalde mig selv borgerlig,« siger Mikkel Andersson. Mikkel Andersson mener, at medierne mangler borgerlige perspektiver, fordi journalisterne i overvejende grad stemmer på venstrefløjen.Fold sammenLæs mereFoto: Linda Kastrup. Opvæksten blandt venstreorienterede kom ham dog til gavn senere i livet. Mikkel Andersson valgte nemlig en karriere og levevej, der er domineret af venstreorienterede. Han blev journalist. Ifølge den eneundersøgelseefter denandener langt de fleste danske journalister venstreorienterede. Blot et mindretal stemmer borgerligt. En af dem er Mikkel Andersson, der i mange år har været en fremtrædende stemme i debatten med aftryk i en lang række tv- og radioprogrammer. Mikkel Anderssons karriere i mediebranchen har ført ham vidt omkring. Han har således både været klummeskribent for Politiken og anmelder for Jyllands-Posten – ligesom han i en årrække var tilknyttet Berlingske som kommentator, anmelder og journalist. Andersson var desuden i en årrække vært på mediemagasinet Q&A på Radio24syv. I 2010 var han med til at grundlægge den satiriske netavis RokokoPosten, der med et borgerligt udgangspunkt gjorde grin med tidens tendenser og politiske personligheder. Til trods for sine klare borgerlige synspunkter har han aldrig oplevet udskamning, chikane eller stigmatisering fra sine venstreorienterede kollegaer i branchen, fortæller han. »På mange måder har det hjulpet, at jeg har adskilt mig fra de andre journalister. Det har givet mig muligheder, som jeg måske ikke ellers ville have fået. Men jeg tror også, at jeg med min fremtoning har et lidt formildende skær i venstreorienteredes øjne, fordi jeg ikke virker karikeret borgerlig. Altså, jeg går ikke i skræddersyet jakkesæt med kongemærke og så videre,« siger Mikkel Andersson. Hvorfor tror du, at journalister er mere røde end resten af befolkningen? »Mit gæt vil være, at det handler om den gradvise akademisering af faget. Journalistik var jo tidligere et håndværksfag med mesterlære, hvilket sikrede en bredere rekruttering. I dag appellerer faget mest til den øvre middelklasses børn. Og de er i overvejende grad venstreorienterede.« Er det største problem for medierne den sociale eller holdningsmæssige skævhed i rekrutteringen af journalister? »Begge dele er et problem, men jeg synes, at den politiske ubalance er værst, fordi den har enorm indflydelse på prioriteringen af emner i medierne. Journalistik er et problemorienteret fag, der naturligt vil afspejle, hvad journalisterne opfatter som relevante problemstillinger. Er det for eksempel indvandringen eller klimaet, der er det største problem for Danmark? Hvis de fleste journalister ikke deler befolkningens syn på indvandring, så vil den forventelige konsekvens være, at det nedprioriteres. Det er jo sådan, at den venstreorienterede bias kommer til syne og skaber en grundlæggende ubalance i mediedækningen.« Kunne medierne gøre mere for at lave om på situationen? »Som borgerlig er jeg ikke tilhænger af kvoter, så det vil jeg være skeptisk over for på eksempelvis Journalisthøjskolen. I stedet må man opfordre borgerlige til i højere grad at søge mod journalistfaget. Men mediecheferne på de borgerlige medier kunne også med fordel opsøge talenter andre steder end blandt journalistuddannede. Jeg har selv haft gode erfaringer med at finde kloge mennesker med et borgerligt grundsyn, som jeg har lært at skrive ordentligt. Det er en effektiv vej, som også anvendes af Weekendavisen.« Er det nemmere at lære en borgerlig akademiker at skrive journalistisk end en rød journalist at tænke borgerligt? »Ja, entydigt. Det er meget, meget nemmere. Så svært er det heller ikke at lære folk at skrive journalistisk og overholde en deadline.« Mikkel Anderssons nye arbejdsplads som som chefrådgiver hos Liberal Alliance på Christiansborg.Fold sammenLæs mereFoto: Linda Kastrup. Mikkel Andersson er indstillet til Fonsmark-prisen for sit mangeårige virke som debattør. Indstillingen skyldes ikke mindst hans tid som chefredaktør på det borgerlige netmedie Kontrast, som han var med til at lancere i 2020. Mediet blev skabt med det erklærede mål at udgøre en borgerlig kontrast til den venstreorienterede bias, som findes i de fleste etablerede medier, ifølge Mikkel Andersson. I hans øjne er det svært for borgerlige medier at lave journalistik til borgerlige læsere, hvis redaktionens journalister i overvejende grad er venstreorienterede. Det vil uundgåeligt påvirke journalistikken, siger han og påpeger, at journalisterne selv i høj grad vælger emner, kilder og vinkler på deres historier. Men hvilke emner bliver ikke dækket borgerligt? »Man kan pege på mange emner som ulighed, velfærdsstaten, klimaet og ligestilling, men EU-dækningen og udlændingepolitikken er de mest iøjnefaldende. I begge tilfælde er det et udpræget centrum-venstre perspektiv, der anlægges af journalisterne. EU opfattes som en selvindlysende fornuftig institution. Derfor er det i de fleste journalisters øjne meningsløst at stille spørgsmålstegn ved forslag fra EU. Indvandringen dækkes bedre end i 1990erne, hvor enhver kritiker blev udskammet og problemerne ignoreret, men jeg synes stadigvæk, at der er en markant bias,« siger Mikkel Andersson. Mikkel Andersson udgav sammen med socialdemokraten Niels Jespersen i 2018 bogen »Eksperimentet der slog fejl« om dansk udlændingepolitik siden 1980erne.Fold sammenLæs mereFoto: Anne Bæk. Hvordan ser du det? »Eksempelvis de ulige dokumentationskrav, som man stiller til bevisførelse. I forhold til #metoo blev alle vidnesbyrd fremlagt som selvindlysende valide, fordi de beskrev kvinders oplevelser.« »Når Frederik Vad fremlægger tilsendte fortællinger om vold begået af utilpassede indvandrere, så bliver spørgsmålet om dokumentation pludselig ganske anderledes relevant. Det så man også, da Mette Frederiksen problematiserede vold i vaskekældre, hvilket over en bred kam blev latterliggjort, selvom der faktisk var adskillige, også ganske nylige, eksempler på både drab, bombefund, knivstikkerier og andet i vaskekældre, hvilket var let at finde for enhver journalist, der gad. Det tror jeg dog ikke, at andre end jeg selvgjorde.« Er journalisters politiske overbevisning ikke irrelevant, når målet er objektivitet i dækningen? »Jeg synes, at alt for mange journalister gemmer sig bag idealet om tilstræbt objektivitet. Det kan meget nemt camouflere en udstrakt grad af bias, som egentlig ligger i den redaktionelle proces og i selve vinklingen af historierne. Ideen om, at journalisterne hænger deres holdninger i garderoben og fralægger sig enhver bias, finder jeg problematisk. I mine øjne styrker det ens faglighed, hvis man står ved sit eget udgangspunkt, fordi man i så fald må gøre sig ekstra umage og være mere selvkritisk.« Mikkel Andersson stoppede sidste år som chefredaktør på Kontrast, da mediet blev opkøbt af den tidligere pressechef hos Nye Borgerlige, Lars Kaaber. Mikkel Andersson har selv bevæget sig i den modsatte retning og er fra årsskiftet tiltrådt en stilling som chefrådgiver hos Liberal Alliance på Christiansborg. Mikkel Andersson fotograferet i samtaleværelset på ChristiansborgFold sammenLæs mereFoto: Linda Kastrup. Han lægger ikke skjul på, at stillingen som chefredaktør var en drøm, men han erkender også, at projektet ikke lykkedes. Men hvis analysen af mediernes venstreorienterede bias er korrekt, hvorfor blev Kontrast så ikke i højere grad en succes blandt borgerlige læsere? »Der er mange ting i det, men selvfølgelig er det i sidste ende mit ansvar som chefredaktør. Det kræver meget store ressourcer at etablere et nyt medie, som vil give underskud de første mange år, ligesom eksempelvis Zetland. De midler havde vi ikke til rådighed. Men jeg er tryg ved, at Lars Kaaber driver det videre,« siger Mikkel Andersson. Hvilke historier lavede Kontrast, som ikke kunne laves af de etablerede borgerlige medier som eksempelvis Berlingske? »Det ved jeg ikke, om vi gjorde. Men vi fik gennemslagskraft på klare borgerlige dagsordener. Vi afdækkede eksempelvis den politiske skævvridning på Journalisthøjskolen, hvorEnhedslistener største parti. Det blev en stor historie i hele Mediedanmark.« Hvad kan vi forvente af dig i fremtiden? Er du ude af mediebranchen? »Det ved jeg simpelthen ikke. Jeg vil ikke udelukke, at jeg kommer tilbage til journalistikken på et tidspunkt, men det er ikke noget, som jeg har planer om lige nu.«  FAKTAFonsmark-prisenMed støtte fra Den Berlingske Fond, og med inspiration fra fhv. chefredaktør Henning Fonsmark, uddeler Berlingske én gang om året Fonsmark-prisen, der gives til markante stemmer og tænkere, som på afgørende vis har bidraget til den borgerlige idédebat.Prisen er på 250.000 kroner og uddeltes første gang i 2020, hvor Per Stig Møller blev prismodtager.Berlingske har indstillet otte debattører til prisen. Efterfølgende vil den Berlingske Fonds bestyrelse reducere feltet til tre nominerede. Derpå afgør Berlingskes abonnenter, hvem der 3. april skal modtageFonsmark-prisen 2024. I de kommende uger vil de otte indstillede blive interviewet.De otte indstillede er:Nina Palesa Bonde,Mia Amalie Holstein og Andreas Paulsen,Martin Ågerup,Eva Gregersen,Dennis Nørmark,»Blåt Bælte«,Martin ThorborgogMikkel Andersson.FOLD UD Med støtte fra Den Berlingske Fond, og med inspiration fra fhv. chefredaktør Henning Fonsmark, uddeler Berlingske én gang om året Fonsmark-prisen, der gives til markante stemmer og tænkere, som på afgørende vis har bidraget til den borgerlige idédebat. Prisen er på 250.000 kroner og uddeltes første gang i 2020, hvor Per Stig Møller blev prismodtager. Berlingske har indstillet otte debattører til prisen. Efterfølgende vil den Berlingske Fonds bestyrelse reducere feltet til tre nominerede. Derpå afgør Berlingskes abonnenter, hvem der 3. april skal modtageFonsmark-prisen 2024. I de kommende uger vil de otte indstillede blive interviewet. De otte indstillede er:Nina Palesa Bonde,Mia Amalie Holstein og Andreas Paulsen,Martin Ågerup,Eva Gregersen,Dennis Nørmark,»Blåt Bælte«,Martin ThorborgogMikkel Andersson.",
        "metadata": {
            "source": "https://www.berlingske.dk/opinion/mikkel-andersson-troede-at-en-borgerlig-var-et-virkeligt-ondt-menneske-der",
            "image_url": "https://berlingske.bmcdn.dk/media/cache/resolve/image_x_large/image/176/1763810/24636249-mikkel-andersson-som-er-nomineret-til-fonsmark-pr.jpg",
            "publication_time": "Lørdag d. 17. februar 2024, kl. 14.07",
            "author": "Christian Foldager",
            "related_links": [],
            "attachments": []
        }
    }
}