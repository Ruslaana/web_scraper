{
    "version": "1.0",
    "document": {
        "id": 19320,
        "title": "Svensk landsholdskeeper flygter fra Kiel på grund af Landin",
        "content": "Svenske Johan Sjöstrand stopper i THW Kiel til sommer. Han vil ikke vil tage konkurrencen op med danske Niklas Landin, der er hentet ind som den tyske storklubs nye førstemålmand. Det har længe ligget fast, at Niklas Landin til sommer skifter fra Rhein-Neckar Löwen til Kiel. Her var tanken, at han skulle indgå i en målvogterduo med Johan Sjöstrand. Men nu har den svenske landsholdsmålmand valgt at ophæve sin kontrakt til sommer, selvom den galt indtil sommeren 2016. »De har hentet en rigtig god målmand i Landin, og jeg ved, at jeg er i den fase af min karriere, hvor jeg er nødt til at spille meget for at tage næste skridt,« siger Johan Sjöstrand til aftonbladet.se. »Det er muligt, at jeg kunne konkurrere med Landin, men jeg ved, at meget spilletid er utrolig vigtigt nu.« Til sommer skifter den svensker keeper i stedet til tyske Melsungen. Han bliver derfor ikke helt fri for at tage kampen op med en dansk målvogter. De har nemlig også hentet Rene Villadsen fra bundholdet Eisenach, og meningen er, at de to skal udgøre målvogterduoen. Den nuværende Melsungen-målmand Mikael Appelgren forventes i stedet at tage til Landins nuværende klub, Rhein-Neckar Löwen, så det har været en stor skandinavisk keeperkabale, der skulle gå op.",
        "metadata": {
            "source": "https://www.berlingske.dk/sport/svensk-landsholdskeeper-flygter-fra-kiel-paa-grund-af-landin",
            "image_url": "https://berlingske.bmcdn.dk/media/cache/resolve/image_x_large/image/74/747092/8074439-asdfasdfas.jpeg",
            "publication_time": "Mandag d. 22. december 2014, kl. 09.35",
            "author": null,
            "related_links": [],
            "attachments": []
        }
    }
}