{
    "version": "1.0",
    "document": {
        "id": 4180,
        "title": "Rigmændenes rumkapløb fortsætter: Amazon-stifter alligevel ikke først i rummet",
        "content": "Verdens rigeste mand er blevet henvist til en andenplads, for hans første rumfærd bliver nu overhalet indenom af en af hans konkurrenter, der tager afsted ni dage tidligere. Det er den britiske milliardær Richard Branson, som har meddelt, at han 11. juli er med om bord, når hans rumselskab Virgin Galactic sender et hold op i det ydre rum. Dermed bliver han den første milliardær i rummet, nårhan slår Amazon-stifter og -topchef Jeff Bezos med hele ni dage. Dermed fortsætter rumkapløbet mellem rigmændene. Jeff Bezos, som er verdens rigeste mand med en formue på lige nu 197,8 milliarder dollar, har tidligere annonceret, athan og hans lillebror Mark er med i de fire sæder, når Bezos' rumselskab, Blue Origin, 20. juli sender i alt fire ud på en ti minutter lang tur i New Shephard-rumkapslen. De når at få tre minutter i vægtløs tilstand. Men den 70-årige Richard Bransons selskab har lagt sig i selen for at komme først og dermed markere sig i kampen om kommerciel rumfart. Richard Branson vil derfor være om bord på »Virgins VSS Unity«, har han nu bekræftet, efter at rygterne har svirret i en måneds tid. »Jeg har altid været en drømmer,« skriver Richard Branson på Twitter og fortæller, hvordan hans mor har lært ham aldrig at give op og at række ud efter stjernerne. Det bliver »VSS Unity«s 22. prøveflyvning og den fjerde, hvor der er mandskab med om bord. Denne gang vil der være to piloter og fire »missionsspecialister« – nemlig Richard Branson, to kvindelige og en mandlig astronaut. I knap 14 kilometers højde sætter moderskibet »VSS Unity«-rumkapslen af og fortsætter selv op til en højde på 89,2 kilometer, oplyser Virgin Galactic. Man betragter generelt rummets grænse til at ligge 100 kilometer ude. Virgin Galactic har planlagt endnu to prøveflyvninger, før selskabet forventer at åbne for kommerciel drift i 2022. Her vil det 18 meter lange »VSS Unity« give plads til to piloter og seks passagerer som rumturister. Også Tesla-topchef Elon Musk har en rumplan. Han står bag SpaceX, som de fleste vil kende fra det »satellittog« på 60 satellitter, som sidste forår i april tøffede ud af den opsendte raket for at blive en del afet verdensomspændende netværk, der skal levere internetforbindelser til fjerntbeliggende egne. Satellitterne var så mange, at de kunne følges fra Jorden med det blotte øje. Elon Musk har dog ikke selv meldt ud, hvornår han skal op i rummet – om end han tidligere har sagt, athan forventer at leve sit pensionistliv på Mars.",
        "metadata": {
            "source": "https://www.berlingske.dk/virksomheder/rigmaendenes-rumkaploeb-fortsaetter-amazon-stifter-alligevel-ikke",
            "image_url": "https://berlingske.bmcdn.dk/media/cache/resolve/image_x_large/image/144/1440156/23793779-pix-richard-branson.jpg",
            "publication_time": "Fredag d. 02. juli 2021, kl. 07.50",
            "author": "Thomas Breinstrup",
            "related_links": [],
            "attachments": []
        }
    }
}