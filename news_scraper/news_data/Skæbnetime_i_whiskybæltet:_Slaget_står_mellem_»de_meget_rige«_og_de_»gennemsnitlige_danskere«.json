{
    "version": "1.0",
    "document": {
        "id": 5782,
        "title": "Skæbnetime i whiskybæltet: Slaget står mellem »de meget rige« og de »gennemsnitlige danskere«",
        "content": "Der er noget om snakken, der er fornøjeligt, folkeligt og farverigt på Bakken. Men måske er al den folkelighed med candyfloss, fadøl, forlystelser, musik og glade gæster også blevet for meget i den gamle forlystelsespark med Gentofte og Klampenborg som nærmeste naboer. I hvert fald befinder Bakken sig lige nu i en slags skæbnekamp i en efterhånden årtier lang nabokrig, som ved første øjekast handler om jura, regler og politik, men som ved nærmere granskning måske også handler om et kultursammenstød mellem rigmanden og den jævne mand. Bakkens direktør tøver da heller ikke med at bruge ord som »alvorligt«, da Berlingske møder ham til interview i den flere hundrede år gamle forlystelsespark i Dyrehaven nord for København. »Det her er afgørende for os,« konstaterer han. Det, han taler om, er den seneste udvikling i et mere end kvart århundrede langt slagsmål om, hvor længe, hvor meget og hvordan Bakken må holde åbent i løbet af en sæson. Således har Miljø- og Fødevareklagenævnet ien afgørelsei maj ophævet en miljøgodkendelse, som Bakken ellers havde fået i 2021 af Miljøstyrelsen. Det skete efter klager fra Gentofte Kommune og naboer til Bakken. Godkendelsen fra 2021 indebærer blandt andet, at Bakken har kunnet holde op til 12 dage mere åbent sidst på sommeren og i løbet af efterårsferien og i weekenderne før jul. Bakken har også kunnet udvide den daglige åbningstid med et par timer om formiddagen, mens Bakkens restauratører »lejlighedsvis« har kunnet afholde arrangementer inden døre indtil klokken 02.00 om natten. Bakken kan spore sin historie tilbage til 1500-tallet.Fold sammenLæs mereFoto: Liv Latricia Habel. »Udvidelsen (godkendelsen,red.) vil påføre områdets beboere en betydelig støjulempe, da sæsonen udvides til at dække hele den periode på året, hvor udelivet i særdeleshed dyrkes,« fremgår det af klagerne, som de er beskrevet i afgørelsen fra Miljø- og Fødevareklagenævnet. På samme måde mener klagerne ifølge afgørelsen, at Bakken hverken bør have mulighed for udvidet åbningstid eller mulighed for, at restauratører kan holde åbent om natten. Med afgørelsen fra nævnet er det eksisterende plangrundlag for Bakken dermed kendt ugyldigt. Det er derfor, Ole Andersen bruger ord som »alvorligt« og »afgørende«. Afgørelsen betyder, at Miljøstyrelsen denne måned har inviteret alle relevante parter til at komme med forslag til, hvad en ny miljøkonsekvensvurdering »for ændringer i Dyrehavsbakkens driftsforhold« skal indeholde. En vurdering, der skal danne grundlaget for en kommende miljøgodkendelse for Bakken. Ifølge Ole Andersen betyder afgørelsen fra nævnet, at de på Bakken ikke kender deres rammevilkår. De ved ikke, om en ny miljøgodkendelse bliver som den fra 2021, eller om der i højere grad vil blive taget hensyn til naboernes krav. De ved heller ikke, om de kan få opfyldt deres ønsker om at udvide nogle af de eksisterende aktiviteter. Ønsker, som ifølge Ole Andersen »på ingen måde er urimelige«. Det eneste, de ved, er, at godkendelsen fra 2021 lige nu er midlertidig, og at de ifølge direktøren kan forvente, at en ny miljøgodkendelse vil være klar inden næste års sæson. »Forestil dig en virksomhed, der ikke kender sine rammevilkår,« siger han: Der er cirka 50 såkaldte teltholdere på Bakken. Det er teltholderne, der udbyder de mange forlystelser og aktiviteter på Bakken.Fold sammenLæs mereFoto: Liv Latricia Habel. »Hvis vi ikke får det som nu, så bliver det svært for os at drive en forlystelsespark.« Det kan blive svært at få eksempelvis Bakkens teltholdere til at investere i nye og dyre forlystelser. Således koster en forlystelse, »som folk vil tale om«, og som »folk vil komme ud til Bakken for at prøve«, ifølge direktøren over 50 millioner kroner. »For at få en forretning ud af den, så er du nødt til at have nogle dage at tjene den hjem i. Så er det ikke nok, at der kun er åbent om sommeren,« forklarer direktøren: »I gamle dage kunne man trække folk til med skydetelte og den slags, men i dag skal man have signatur-forlystelser.« Ifølge direktøren vil en ny og endelig miljøgodkendelse give Bakken »arbejdsro« i otte år. Den omkring 440 år gamle forlystelsespark har en helt særlig placering. Ikke alene ligger Bakken i Dyrehaven, hvor den har kronvildt og de mange villaer og palæer i Gentofte og Klampenborg som naboer. Her ligger også den indflydelsesrige forretningsmand Fritz Schurs Christiansholms Slot. Mere om ham senere. Bakken ligger i Dyrehaven på arealer lejet af Naturstyrelsen.Fold sammenLæs mereFoto: Søren Bidstrup. Det særlige ved placeringen er også, at selve Bakken ligger i Lyngby-Taarbæk Kommune, mens Bakkens parkeringsplads ligger i Gentofte Kommune. Ingen borgere i Lyngby-Taarbæk bor modsat i Gentofte i nærheden af forlystelsesparken og p-pladsen. Tilbage i midten af 1990erne tildelte Lyngby-Taarbæk for første gang Bakken en miljøgodkendelse som virksomhed, og siden da har enten naboer i Gentofte eller Gentofte Kommune selv klaget over næsten hver eneste godkendelse, som er blevet tildelt Bakken af Lyngby-Taarbæk. Lige indtil miljøministeren med et såkaldt call-in i 2020 besluttede, at det fremover var Miljøstyrelsen, der skulle tildele Bakken miljøgodkendelse. I en erkendelse af, at de to kommuner ikke kunne blive enige om Bakkens rammebetingelser, forklarer Ole Andersen. I 2021 tildelte styrelsen så den nuværende godkendelse, der altså nu er blevet ophævet af Miljø- og Fødevareklagenævnet. »Vi har ikke haft arbejdsro i 26 år,« lyder det fra Bakkens direktør. Lyngby-Taarbæks borgmester Sofia Osmani (K) har »naturligvis forståelse for, at Gentofte tager hensyn til deres borgere«. »Men,« understreger hun, »Bakken har ligget der i over 400 år« og altså »mange år før, naboerne kom til«. »Det er altså umuligt at drive en forlystelsespark, hvis åbningstiden er stærkt begrænset, og alt skal foregå i stilhed,« oplyser hun: »Gentoftes holdning til Bakken er for mig at se helt urimelig, og jeg er rigtig ærgerlig over, at Bakken af den årsag stadig ikke har en fremtidssikret miljøgodkendelse.« Direktør Ole Andersen beskriver Bakken som »en folkepark opstået fra folket«.Fold sammenLæs mereFoto: Liv Latricia Habel. Ifølge hende har det »historisk været svært, ja, faktisk umuligt at nå en fælles forståelse« mellem de to kommuner. »Vi har et fantastisk samarbejde med Gentofte på rigtig mange områder, men lige præcis når det gælder Bakken, så er vi nok kun enige om, at vi er uenige,« siger hun: »Bakken ligger i Lyngby-Taarbæk, men parkeringspladsen ligger i Gentofte. Det er udfordringen.« Ole Andersen er »sikker på«, at uanset hvordan miljøgodkendelsen ender med at blive udformet, vil den fra såvel borgere i Gentofte som kommunen blive påklaget og anket. »Jeg har ikke noget imod Gentofte,« understreger direktøren: »Men jeg kan heller ikke sige, at Gentofte gør noget godt for Bakken.« Et skydetelt er en klassiker i en forlystelsespark som Bakken.Fold sammenLæs mereFoto: Liv Latricia Habel. Ifølge direktøren handler det indtil videre kvarte århundredes trekantsdrama mellem Bakken, velhaverkommunen Gentofte og de »meget rige« naboer i Gentofte også om det, han kalder »et kultur-clash«. »Det skal man ikke undervurdere,« forklarer han: »Vi er en folkepark, vi tiltrækker de gennemsnitlige danskere, men herude bor de gennemsnitlige danskere ikke. Herude bor der meget rige og ressourcestærke mennesker.« »De vilde mus« er en af Bakkens mange forlystelser.Fold sammenLæs mereFoto: Liv Latricia Habel. Han taler om »en kløft«. »Udfordringerne i forhold til vores naboer har nok altid været der, og de har ikke grobund i konkrete sager eller indholdet af rammebetingelserne,« mener han: »Men i højere grad er det en historisk latent konflikt mellem naboerne og Bakken og dens folkelige gæster.« Gentoftes borgmester, Michael Fenger (K), kalder det »langt ude«, at sagen også er udtryk for en slags kulturkløft mellem naboerne og Bakkens gæster. »Det har intet med sagen at gøre,« understreger han: »Det er i hvert fald ikke det, der driver mig.« Men han bekræfter, at det er svært for de to kommuner at blive enige. »Når der så kommer en miljøgodkendelse, vi mener er ufuldkommen, ja, så anker vi den,« siger han: »Hvilket viser sig at være korrekt.« Er Gentofte bare modstander af Bakken? »Vi vil have, at den ikke bliver ved med at udvide,« siger han: »Vi vil blive ved med at klage, hvis vi mener, det er nødvendigt. Vi repræsenterer vores borgere, der bor i området.« Bakken vil ifølge Ole Andersen i forbindelse med en ny miljøgodkendelse gerne udvide aktiviteterne i forhold til godkendelsen fra 2021. Det gælder blandt andet: Direktøren afviser, at Bakken dermed vil komme til at støje endnu mere end i dag. Ifølge ham støjer Bakkens forlystelser tværtimod mindre end tidligere, men »begejstringen kan man ikke tage ud af folk«. »Det er ikke nyt, at vi ligger herude. Det har vi gjort siden 1583,« siger han: »Så man har altid vidst, hvad man flyttede ind til.« En af klagerne over den nu ophævede miljøgodkendelse fra 2021 er forretningsmand og kammerherre Fritz Schur. Det fremgår af en oversigt over Bakkens miljøgodkendelser udarbejdet af Bakken selv. Berlingske har forsøgt at få en kommentar fra Fritz Schur, men det har ikke været muligt, da han er på ferie. Men tilEkstra Bladethar han for nylig understreget, at »jeg er ikke i fejde med Bakken«. »Gentofte Kommune, en række beboergrupper og lokale foreninger og naboer, herunder jeg, insisterer blot på, at Bakken skal overholde reglerne og tage rimeligt hensyn til naboerne, brugerne af og dyrene i Dyrehaven ligesom alle andre virksomheder i dette land,« lyder det fra Fritz Schur til Ekstra Bladet.",
        "metadata": {
            "source": "https://www.berlingske.dk/metropol/skaebnetime-i-whiskybaeltet-slaget-staar-mellem-de-meget-rige-og-de",
            "image_url": "https://berlingske.bmcdn.dk/media/cache/resolve/image_x_large/image/182/1821880/24762656-bakkens-direktr-ole-andersen.jpg",
            "publication_time": "Lørdag d. 03. august 2024, kl. 09.43",
            "author": "Jens Ejsing",
            "related_links": [],
            "attachments": []
        }
    }
}