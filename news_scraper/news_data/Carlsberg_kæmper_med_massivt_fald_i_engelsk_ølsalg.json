{
    "version": "1.0",
    "document": {
        "id": 11256,
        "title": "Carlsberg kæmper med massivt fald i engelsk ølsalg",
        "content": "Carlsbergs ølsalg i England styrtbløder, og den danske bryggerigigant har de seneste 3 måneder mistet 39 pct. i salgsvolumen. Det skriverBørsen. I Storbritannien, der er Europas næststørste ølmarked, har Carlsberg især haft det svært, siden supermarkedskæden Tesco tog Carlsberg af sit sortiment, og markedsandelen er kommet ned under 12 pct. modsat 15 pct. for bare få år siden. »Carlsberg har været en klar taber i Storbritannien siden juni 2015, da Carlsberg blev fjernet for Tesco,« siger Olivier Nicolai, bryggerianalytiker fra Morgan Stanley, til Børsen.  Markedsandelene, som Carlsberg har tabt, er især blevet samlet op af den hollandske konkurrent Heineken, der ifølge Gerard Rijk, der er bryggerianalytiker i SNS Securities har været hurtigere til at finde en konkurrencedygtig strategi. »Heineken er langt foran Carlsberg, der først nu skal i gang med at skabe denne positive spiral, som nu skal indledes med at spare omkostninger, som skal geninvesteres i brands og innovation, og undervejs vil der tabes nogle kunder,« siger Gerard Rijk til Børsen. ",
        "metadata": {
            "source": "https://www.berlingske.dk/virksomheder/carlsberg-kaemper-med-massivt-fald-i-engelsk-oelsalg",
            "image_url": "https://berlingske.bmcdn.dk/media/cache/resolve/image_x_large/image/13/135737/13736895-file-denmark-economy-carlsberg.jpg",
            "publication_time": "Mandag d. 20. juni 2016, kl. 08.04",
            "author": null,
            "related_links": [],
            "attachments": []
        }
    }
}