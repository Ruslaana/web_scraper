{
    "version": "1.0",
    "document": {
        "id": 17241,
        "title": "Kriseramt industri vil råbe danskerne op",
        "content": "Landets industrivirksomheder slår nu alarm i et forsøg på at rette op på deres tilsyneladende skrantende image. For mens den økonomiske krise og den dårlige konkurrenceevne gør livet svært for virksomhederne, peger de samtidig på, at danskerne slet ikke kender betydningen af produktionsarbejdspladsernes værdi og vigtigheden af at bevare dem i Danmark. På mandag indleder foreningen Provins-industriens Arbejdsgiverforening derfor en landsdækkende kampagne med navnet »Nyskabende Danmark«. Kampagnen vil de næste otte måneder sende annoncer bredt ud til danskerne i dagblade, på TV og på nettet i håbet om at gøre os opmærksomme på industriproduktionens værdi for dansk eksport. De lokale virksomheder vil også holde åbent hus-arrangementer, og på den måde håber de pressede produktionsvirksomheder at få danskernes og i sidste ende også politikernes forståelse for, at de har brug for et lavere omkostningsniveau for at komme igennem krisen. »Danskerne har en opfattelse af, at produktion er noget, der hører hjemme i Kina. Men vi kan ikke leve uden eksport af varer. De senere år har politikerne hævet vores omkostninger voldsomt, og vi tror, at det er lettere at trænge igennem hos politikerne, hvis vi også har en solid opbakning og forståelse i befolkningen,« siger Bo Stærmose, direktør i den fynske drivhusvirksomhed Juliana og formand for Provinsindustriens Arbejdsgiverforening under DI. De sidste to år har industrien rykket 170.000 arbejdspladser til udlandet, men selv om krisen fortsat hærger, mener Bo Stærmose alligevel, at virksomhederne kan bremse den udvikling, hvis politikerne sænker omkostningsniveauet. »Alene finanslovens nye afgifter koster 4.000 arbejdspladser. Alle de nye job, min egen virksomhed har skabt de senere år, har vi lagt i udlandet, fordi omkostningerne herhjemme gør det nødvendigt. Mit håb er, at regeringen nu lytter til os, for den vil jo netop gerne bevare arbejdspladser i Danmark,« siger Bo Stærmose. Provinsindustriens Arbejdsgiverforening tæller godt 550 medlemmer over hele landet, og udover at de som branche er udfordret, har de også en geografisk udfordring. Det mærker maskinvirksomheden Jensen Denmark på Bornholm, som leverer automatiseringsanlæg til industrivaskerier, og det kommende år skal rekruttere 60 nye medarbejdere. »Mange tror, det er dødens pølse at komme ud i en produktionsvirksomhed, og især i provinsen. Men vi er meget andet end blå kedeldragter. Vi har masser af relevante job, også for højtuddannede,« siger direktør Steen Nielsen, som tidligere har arrangeret en bustur for jobsøgende københavnere. DI og CO-industri har tidligere forsøgt at forklare danskerne, at produktion er ligeså vigtig som vidensvirksomheder. Senest lancerede de to organisationer planen »Danmark som produktionsland« tilbage i august med en konference, der blev gæstet af blandt andre Helle Thorning-Schmidt (S) og daværende statsminister Lars Løkke Rasmussen (V).",
        "metadata": {
            "source": "https://www.berlingske.dk/virksomheder/kriseramt-industri-vil-raabe-danskerne-op",
            "image_url": "https://berlingske.bmcdn.dk/media/cache/resolve/image_x_large/image/44/449042/4769904-industri.jpg",
            "publication_time": "Fredag d. 06. januar 2012, kl. 05.01",
            "author": "Rikke Brøndum",
            "related_links": [],
            "attachments": []
        }
    }
}