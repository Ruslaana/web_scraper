{
    "version": "1.0",
    "document": {
        "id": 7629,
        "title": "Dødstrussel eller bare et »ordspil«? Om lidt skærer Højesteret igennem i principiel sag",
        "content": "I byretten gik det den ene vej. I landsretten stik modsat. Fredag, knap fire år efter, at en dukke med statsminister Mette Frederiksens (S) ansigt blev hængt op i en lygtepæl på Frederiksberg, fælder Højesteret dom: Havde dukken karakter af et »angreb mod den demokratiske samfundsorden«? Eller vejer hensynet til ytringsfriheden højere? Tre mænd i trediverne nægter sig fortsat skyldige i at have truet statsministeren på livet. Forstå, hvad der er på spil, her. Det var under gruppen Men In Blacks coronademonstration 23. januar 2021, at tre mænd hang en mannequindukke op i en lygtepæl på Frederiksberg. Dukken var udstyret med et billede af Mette Frederiksens ansigt. Om halsen hang et skilt med en række budskaber, hvoraf ét senere skulle vise sig centralt. »Hun må og skal aflives,« stod der i versaler på skiltet. De tre mænd, der hængte dukken med Mette Frederiksens ansigt op i en lygtepæl nær Forum på Frederiksberg, havde ikke noget at gøre med, at der blev sat ild til den.Fold sammenLæs mereFoto: Mathias Svold. Oprindeligt mente anklagemyndigheden, at de tre mænd angrebet Folketingets og regeringens sikkerhed – og overtrådt paragraf 113 i straffeloven, som har en strafferamme på helt op til 15 år. Dét ændrede sig dog siden til en tiltale om trusler mod statsministeren. I byretten bedyrede den mand, der udformede skiltet, at ordene var en reference til, hvad Mette Frederiksen selv har sagt om nødvendigheden af at aflive alle mink. »Det skulle forstås som et ordspil. Det var politiske drillerier,« lød det fra den dengang 32-årige tatovør. »I denne sag er der tale om en trussel mod statsministeren og hendes politiske holdninger,« sagde specialanklager Anne Risager fra Rigsadvokaten i december i Højesteret. »Truslen har karakter af et angreb mod den demokratiske samfundsorden.« En af sagens forsvarere, Jonas Christoffersen, er lodret uenig. Ifølge ham ligger episoden »klart« inden for rammen af, hvad man som minister må tåle. Han understregede i december, at politiet ved demonstrationen ikke greb ind. »Man reagerede først, da man så billeder af den brændende dukke i medierne, og politikerne var ved at falde over deres egne ben af forargelse,« sagde forsvareren. Med henvisning til ytringsfriheden blev de tre mænd i september 2022 frifundet ved Retten på Frederiksberg. Byretten lagde vægt på, at ytringen ikke blev fremsat direkte over for Mette Frederiksen – og at sætningen fremstår som en variation af statsministerens egen udtalelse om behovet for aflivning af mink. »Det gør i sig selv ikke en ytring strafbar, at den kan forekomme stødende og unødigt aggressiv, og at det er vel muligt at forstå den som en trussel om vold,«lød dommerens begrundelse. »Hvis en ytring fremsat ved en demonstration åbenbart og utvetydigt er en trussel, er den strafbar. Men hvis ytringen er fremsat på en tvetydig måde, så må hensynet til ytringsfriheden og forsamlingsfriheden inddrages i vurderingen.« Demonstranter foran Retten i Frederiksberg i september 2022.Fold sammenLæs mereFoto: Rune Øe (arkiv). Da sagen i marts 2024 ramte Østre Landsret, blev udfaldet helt anderledes. En enig domsmandsret fandt, at de tiltaltes ophængning af dukken og det tilhørende skilt udgjorde en »offentlig fremsat trussel« mod statsministeren. Landsretten lagde vægt på, at de tre mænd havde fremstillet dukken med skiltet og valgt at hænge den op, så den kunne ses af andre – og at en af de dømte på vej til demonstrationen overfor de andre rejste tvivl om, hvorvidt de gik over stregen. »Uanset at en af de tiltalte bemærkede, at det var en rigtig dårlig idé og en dødstrussel, valgte de alligevel i fællesskab at ophænge mannequindukken,« lød deti begrundelsen. De tre mænd blev hver idømt 40 dages ubetinget fængsel. I dag, knap fire år efter, at demonstrationen fandt sted, ventes Højesteret så at sætte punktum i dukkesagen. Står det til specialanklager Anne Risager, skal straffen være markant hårdere, end landsretten nåede frem til. Ingen af de tre mænd bør ifølge hende straffes med mindre end tre måneders fængsel. De to mænd, der fremstillede dukken – og dermed planlagde det, hun betegner som en dødstrussel mod statsministeren – bør ifølge specialanklageren idømmes fængsel i fire måneder. Højesteret forventes at afsige dom klokken 12. ",
        "metadata": {
            "source": "https://www.berlingske.dk/indland/doedstrussel-eller-bare-et-ordspil-om-lidt-skaerer-hoejesteret-igennem-i",
            "image_url": null,
            "publication_time": "Fredag d. 03. januar 2025, kl. 10.32",
            "author": "Anne Baungaard",
            "related_links": [],
            "attachments": []
        }
    }
}