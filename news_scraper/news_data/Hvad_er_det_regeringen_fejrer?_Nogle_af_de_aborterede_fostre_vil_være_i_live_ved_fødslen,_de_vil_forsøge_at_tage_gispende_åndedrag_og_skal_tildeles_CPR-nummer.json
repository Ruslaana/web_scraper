{
    "version": "1.0",
    "document": {
        "id": 21724,
        "title": "Hvad er det regeringen fejrer? Nogle af de aborterede fostre vil være i live ved fødslen, de vil forsøge at tage gispende åndedrag og skal tildeles CPR-nummer",
        "content": "For 18 år år siden blev jeg gravid med vores første barn. Et barn, min mand og jeg havde ønsket. De første måneder var fyldt med glæde og forventning. Men komplikationer stødte til, jeg mistede fostervand og blev indlagt. Da var jeg fem måneder – 23 uger – henne. Vi blev mødt af omsorgsfulde og dygtige fagpersoner. Det så ikke for lyst ud, men som en gæv sosu-medarbejder sagde: »Så længe der er liv, er der håb, og håbet har vi fået for at bruge det«. Samme person sagde: »Vi ville hoppe på tungen op ad Bolbro Bakke, hvis det kunne redde jeres barn«. Det blev dog ikke aktuelt, for efter et par døgns indlæggelse, gik fødslen i gang. Jeg blev kørt på fødegangen med veer, og 20 timer senere tog vi imod Ruben, den smukkeste, lille dreng – levende, men med lunger, der endnu ikke var udviklet til at trække vejret og overleve uden for min livmoder. Det blev derfor til velkomst og afsked inden for få minutter. Det var en barsk begyndelse på forældreskabet for min mand og mig. Især den første tid var hård. Ikke kun vores knuste håb og drømme, ikke bare en tung sorg – også min krop fortalte mig, at jeg var blevet mor. Jeg fik udleveret en pille for at hæmme mælkeproduktionen, min favn føltes uendeligt tom uden vores søn at holde om, og vi måtte ud at vælge gravsted i stedet for vugge. Med kærlig støtte fra familie, venner, sundhedspersonale og kirke kom vi lige så stille videre, vi fik senere to vidunderlige døtre, og tabet af vores første barn blev en integreret del af vores fælles livshistorie. I disse dage undrer jeg mig. Jeg undrer mig over regeringens fejring af den ændrede abortgrænse. Hvem er det lige, man fejrer? Kvinderne, som har fået flere såkaldte rettigheder? Næppe. Et 18 uger gammelt foster forsvinder ikke med et trylleslag, fordi det er uønsket. Det har sandsynligvis allerede gjort så meget opmærksom på sin tilstedeværelse, at kvinden har mærket liv. »En tid, hvor vi både som samfund og enkeltpersoner finder overskud nok til at turde lade os overraske af livet og tage det på os, som det nu engang er.«Fold sammenLæs mereFoto: Ida Marie Odgaard/Ritzau Scanpix. Det kan reagere på lyde og øver sig i at trække vejret. Det skal fødes ved en regulær fødsel, og kvindekroppen vil agere som en mor, uanset hvor lidt man ønsker at være det. Er det jordemødrene, vi fejrer? De står nu i en situation, hvor de skal tage imod endnu større fostre – tæt på fuldt udviklede. Nogle af disse fostre vil være i live ved fødslen, de vil forsøge at tage gispende åndedrag ogskal tildeles CPR-nummer. En påmindelse om, at de har været her og sat deres små, sarte aftryk i verden. Hvorfor skal jordemødre, der er uddannet til at hjælpe liv til verden, stå i så uværdig en situation? Hvorfor skal de kæmpe for liv på den ene fødestue og bistå at liv bliver afsluttet på den anden? Hvorfor må de ikke »hoppe på tungen« for alle? Eller den 15-17 årige unge, der nu kan gennemføre en abort uden at have snakket med sine forældre om det? Er det hende, vi fejrer? Sikke en dyb ensomhed vi risikerer at sende den unge ud i. Når vi ved, hvor vanskeligt unge har ved at inddrage deres forældre, når de bærer på svære ting, hvorfor forstærker og bekræfter vi så denne tendens? Hvorfor skal de helt unge ikke længere vide, at hvis man står med en uønsket graviditet, så skal ens forældre involveres, for det er en situation, der for de fleste kræver stor omsorg, hjælp og støtte? Regeringen fejrer den nye 18 ugers grænse med champagne og kalder det ensejr for ligestillingenog forkvinders ret til egen krop. Jeg kalder det forråelse og afstumpethed, at man tager så let på et så komplekst og følsomt emne med så vidtrækkende konsekvenser. Jeg gemmer champagnen til en tid, hvor vi som samfund anerkender, at med frihed og rettighed følger ansvar og forpligtelse. En tid, hvor vi både som samfund og enkeltpersoner finder overskud nok til at turde lade os overraske af livet og tage det på os, som det nu engang er. Som en præst udtalte det i bogen »Vær her nu – hvad præster ved om lykke« af Lotte Garbers: »Hvis man tager livet på sig, kommer lykken« Og da er det tid at lade champagnepropperne springe – af bare glæde! Edel Juul Nielsen er kirke- og kulturmedarbejder ",
        "metadata": {
            "source": "https://www.berlingske.dk/kommentarer/hvad-er-det-regeringen-fejrer-nogle-af-de-aborterede-fostre-vil-vaere",
            "image_url": "https://berlingske.bmcdn.dk/media/cache/resolve/image_x_large_vertical/image/191/1918637/24945403-indenrigs--og-sundhedsminister-sophie-lhde-v-un.jpg",
            "publication_time": "Tirsdag d. 06. maj 2025, kl. 18.13",
            "author": null,
            "related_links": [],
            "attachments": []
        }
    }
}