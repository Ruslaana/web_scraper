{
    "version": "1.0",
    "document": {
        "id": 20556,
        "title": "Povl Brøndsted er død",
        "content": "Det tidligere folketingsmedlem Povl Brøndsted er død, 86 år gammel. Det skriver Altinget.dk. Povl Brøndsted døde søndag aften på Køge Sygehus. Povl Brøndsted er tidligere næstformand i Venstres folketingsgruppe fra 1982-1988 samt næstformand i Folketinget fra 1984-1990. Han sagde endeligt farvel til politik, da han i 1991 trak sit folketingskandidatur tilbage. Povl Brøndsted har ikke altid været tilknyttet politik. Med såvel en lærereksamen som års erfaring som højskolelærer lagde Povl Brøndsted vejen forbi et konsulentjob i Andelsudvalget samt lederposten i Landbrugets oplysnings- og konferencevirksomhed. I 1969 blev han en del af Venstres hovedbestyrelse, og fire år senere blev det til en plads i Folketinget gennem Faaborg-kredsen. To år efter sit farvel til politik trak Povl Brøndsted igen landsdækkende overskrifter, da han i 1993 blev næsten 100 procent blind. Lægerne fortalte ham, at han aldrig ville få synet tilbage. I 1996 vågnede han pludselig en sommermorgen i august og havde fået synet tilbage. Lægerne havde ingen forklaring på, hvordan det kunne lade sig gøre. - Jeg har fået min barnetro tilbage, sagde Povl Brøndsted dengang. Povl Brøndsted bisættes i Roskilde Domkirke på lørdag klokken 14.00. /ritzau/",
        "metadata": {
            "source": "https://www.berlingske.dk/politik/povl-broendsted-er-doed",
            "image_url": "https://berlingske.bmcdn.dk/media/cache/resolve/image_x_large/image/97/976193/3836063-povl-broendsted.jpg",
            "publication_time": "Tirsdag d. 22. februar 2011, kl. 13.50",
            "author": null,
            "related_links": [],
            "attachments": []
        }
    }
}