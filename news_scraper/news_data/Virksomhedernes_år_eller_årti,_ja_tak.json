{
    "version": "1.0",
    "document": {
        "id": 12414,
        "title": "Virksomhedernes år eller årti, ja tak",
        "content": "2019 som virksomhedernes år i Københavns Kommune lyder godt! Tak til beskæftigelses- og integrationsborgmester Cecilia Lonning-Skovgaard for så klartat sætte fokus på erhvervslivets vilkår, som hun gjorde i et indlæg i Berlingske forleden. Men hvorfor kun 2019, hvorfor ikke hvert år? For der er jo netop sammenhæng og ikke modsætning mellem virksomheder og velfærd. I Dansk Byggeri er vi overordentlig glade for, at Københavns Kommune har afskaffet gebyrerne på byggesager. Det er positivt for både erhvervsliv og borgere. Men jeg vil i stilfærdighed minde om, at det dog ikke løser hele opgaven, når det gælder sagsbehandlingen. Både hastighed og kvalitet er mindst lige så vigtig, og her skal København blive bedre. I de sidste måneder af 2018 kom der flere dårlige sager frem om netop gebyrer, hvor Københavns Kommune har krævet alt for høje gebyrer og desværre besluttet ikke at betale differencen tilbage. De beslutninger bør ændres, navnlig hvad angår parkering. Det er helt urimeligt, at den form for tyveri, som er både dokumenteret og erkendt, ikke tilbagebetales. Hvis kommunen mangler inspiration til, hvor der derudover kan sættes ind, så byder Dansk Byggeris årlige kommuneanalyse og de to udvalgsarbejder, der er gennemført, senest med Torben Möger Pedersen fra PensionDanmark som formand, på gode forslag. Cecilia Lonning-Skovgaard nævner, at man i Københavns Kommune vil arbejde med key accounts. Det er en god idé. I Dansk Byggeri vil vi anbefale, at man taget det skridt fuldt ud og ser virksomhederne som kunder og ikke som problemer, så alle virksomheder, der har en kontakt med kommunen, har én primær sagsbehandler, der kan gå på tværs af forvaltningerne. På den måde vil det blive tydeligt, hvem der har ansvaret for at ekspedition fremmes, om der sikres koordinering og om tidsfristerne bliver overholdt. Dansk Byggeri har mange forslag. Vi anbefaler at besøge sidenerhvervsvenlighed.dk, her ligger det hele åbent og tilgængeligt. Torben Liborius, erhvervspolitisk direktør, Dansk Byggeri",
        "metadata": {
            "source": "https://www.berlingske.dk/laesere/virksomhedernes-aar-eller-aarti-ja-tak",
            "image_url": "https://berlingske.bmcdn.dk/media/cache/resolve/image_x_large_vertical/image/111/1111479/22616141-byg.jpg",
            "publication_time": "Tirsdag d. 29. januar 2019, kl. 18.30",
            "author": null,
            "related_links": [],
            "attachments": []
        }
    }
}