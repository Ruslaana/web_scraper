{
    "version": "1.0",
    "document": {
        "id": 12829,
        "title": "Skab flere medborgere og færre brugere",
        "content": "Når vi sammenligner tilstanden af det danske foreningsliv med andre lande, så har vi ikke noget at klage over. Foreningsdeltagelsen er høj, mangfoldigheden stor, og foreningsdanmarks bidrag til vores demokrati og sammenhængskraft anerkendes på tværs af politiske partier. Alligevel bliver foreningslivets særlige værdi ofte glemt i det daglige politiske arbejde i de statslige embedsapparater og kommunale forvaltninger. Det er et problem. Ikke kun for foreningslivet, men i særdeleshed for vores samfund. Vores demokrati, sammenhængskraft og tillid til hinanden udspringer nemlig i vid udstrækning af vores foreningstradition. I foreningerne lærer vi at tage ansvar for os selv og hinanden. Men det faktum er ved at gå i glemmebogen. Stat og kommune iværksætter i stigende grad ’frivillige projekter’, hvor den offentlige myndighed selv er den styrende aktør. Inspirationen hentes fra foreningslivet og det idébestemte arbejde, men projekterne er sjældent igangsat og ledet af frivillige. Der står hovedsagelig lønnede kræfter bag. Et eksempel er velmenende integrationsprojekter, hvor lønnede integrationskonsulenter skaber gratis idrætsaktiviteter for unge nydanskere i deres lokalområde udfra forestillingen om, at det vil skabe engagement. Det sker måske også til tider på kort sigt, men på lang sigt underminerer tiltaget det lokale organiserede foreningsliv. For når projektbevillingen forsvinder, så efterlades et stort tomt hul, hvor det frivillige initiativ voksede. Frivillige trænere og ledere er forsvundet – og det samme er integrationskonsulenten. Det er paradoksalt, når Socialministeriets evalueringer af DUFs og idrætsorganisationerne DIF og DGIs integrationsarbejde understreger, at deltagelse i foreningslivet har en dokumenteret stor og vedvarende integrationseffekt. Det er ikke et problem, at vi engagerer os eller er aktive i diverse projekter. Det er grundlæggende godt. Problemet opstår, når stat og kommune skaber færre aktive medborgere og flere (for)brugere. Det truer vores sammenhængskraft og folkestyre. For at opretholde vores samfund har vi nemlig behov for selvstændige og aktive medborgere, der engagerer sig og har viljen til at gøre en forskel i vores demokrati og samfund. Det er veldokumenteret, at når foreningslivet fungerer, skaber det myndige borgere, der tager ansvar for sig selv og for fællesskabet. Til gengæld deltager danskere, der aldrig har været aktive i en forening, slet ikke i demokratiske fora på kommunalt og regionalt niveau. Faktisk er deres deltagelse så lav, at den nærmest ikke kan måles. Demokratiet i sin nuværende form er altså helt afhængig af den opdragelse i demokrati og samfundsansvar, som foreningslivet sikrer. At aktiv deltagelse i foreningslivet også bidrager til den enkeltes identitet, venskaber og sociale netværk er yderligere eksempler på foreningernes betydning for den enkelte borger og samfundet. Der er derforoverordentlig god grund til at satse på at skabe aktive medborgere fremfor passive brugere. Det er på alle måder langt mere rentabelt for samfundet at se på, hvordan vi kan styrke den indsats, vi alle ved, virker. Det kan gøres på flere måder, og de ansvarlige i foreningsdanmark bør også være med til at løfte denne opgave. Men hvordan kan foreningslivet bidrage? Vi kan blive endnu bedre til at forklare, hvordan det bidrager til børn og unges fremtid at være spejder, spille fodbold eller gå til gymnastik, og vi kan gøre det mere attraktivt at engagere sig i politik og ikke kun i enkeltsager. For det handler ikke kun om selve aktiviteten og at udfordre sig selv med geocaching og klatrevæg, blive bedre til vristspark eller kunne gå i spagat. Det handler også om at få tilegnet os de færdigheder, der gør, at vi kan begå os som borgere i samfundet og har lyst til at søge indflydelse i demokratiet, fx gennem valg. Vi skal også tænke over – selv med et foreningsliv, der står stærkt i det meste af Danmark – hvordan vi styrker indsatsen i de områder og hos de personer, hvor foreningslivet i dag er mindre rodfæstet. Det gælder fx i ressourcesvage områder og blandt nydanskere. For hvis vi mener og ved, at foreningsdeltagelse er afgørende for hver ny generations fortsatte engagement i vores samfund og demokrati, så gælder det også for borgere fra udfordrede områder og ikke-foreningsvante kulturer. Men først og fremmest skal vi som foreningsliv leve op til vores forestillinger om os selv. Vi skal hele tiden udvikle os, så det forbliver relevant og interessant at engagere sig i frivillige foreninger. Vi i foreningslivet er nødt til at se os selv i øjnene og finde ud af, hvad det er, vi laver, som er umisteligt, og hvad der har overskredet sidste salgsdato. Derfor har vi i DUF sat os for at se foreningsmodellen som organiseringsform efter i sømmene. Vi har gamle og indgroede traditioner i foreningsdemokratiet. Mange af de elementer, en forening styres udfra, har ikke ændret sig betydeligt i over 100 år. Det skyldes formentlig, at foreningsmodellen fungerer godt, som den er. Men vi må hele tiden være selvkritiske, og derfor må vi genbesøge modellen og se, om der er behov for justeringer. Det er påtide, at vi holder op med at tage »Danmark som et foreningsland« som en selvfølge. Vi er kontinuerligt nødt til at tydeliggøre, hvad det er, foreningslivet og de idébestemte foreninger kan, og hvorfor foreninger er alle andre organiseringsformer overlegne. Vi skal styrke forståelsen for, hvorfor foreningslivets aktiviteter ikke kan afløses af offentlige og kommercielle tilbud. Og vi skal sørge for, at det er fuldstændig indlysende hos enhver beslutningstager, at foreningslivet er forudsætningen for opretholdelsen af folkestyret i sin nuværende form. Vi er i gang. Men vi har behov for et samfund, der ligesom vi ønsker endnu flere aktive medborgere og færre brugere. Kun sådan kan vi gøre vores folkestyre endnu bedre.",
        "metadata": {
            "source": "https://www.berlingske.dk/kommentatorer/skab-flere-medborgere-og-faerre-brugere",
            "image_url": "https://berlingske.bmcdn.dk/media/cache/resolve/image_x_large/image/81/812376/7601884-27debviborg-gymnastik-forenjpg.jpeg",
            "publication_time": "Tirsdag d. 26. august 2014, kl. 22.30",
            "author": null,
            "related_links": [],
            "attachments": []
        }
    }
}