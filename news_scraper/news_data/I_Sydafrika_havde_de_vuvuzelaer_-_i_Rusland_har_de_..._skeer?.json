{
    "version": "1.0",
    "document": {
        "id": 12818,
        "title": "I Sydafrika havde de vuvuzelaer - i Rusland har de ... skeer?",
        "content": "I Sydafrika havde de vuvuzelaerne, i Brasilien havde de caxirolaerne, og i Rusland har de ... skeerne. En VM-slutrunde i fodbold skal åbenbart have sit helt eget og officielt blåstemplede instrument. I år er der fra russisk side lagt op til, at fodboldfans skal klippe og klappe, klikke og klakke med to sammensatte plasticskeer, der lyder noget i retning af spanske kastagnetter og er blevet døbt sejrsskeerne. De er inspireret af de traditionelle træskeer, der bliver brugt som instrumenter i russisk folkemusik og i dag ofte bliver fundet frem i forbindelse med officielle arrangementer. Som TV-seer er det svært ikke at grue på forhånd. Kommer det til at lyde som i 2010 i Sydafrika, hvorfans gik vuvuzela-amokog truttede så vildt meget i deres plastichorn, at det var nødvendigt at skrue ned for fjernsynet? Seerne klagede til såvel DR som TV 2, og stationerne var nødt til at justere i reallyden fra de direkte kampe. Døm selv. Lyder sejrsskeerne godt? I det første videoklip bliver de testet på russiske fodboldfans.  I det andet klip er der mere styr på skeerne.  Musik, det skal der til, siger både russerne og FIFA. Også til åbningsceremonien på torsdag på Lusjniki-stadionet i Moskva, få timer før Rusland og Saudi-Arabien sparker slutrunden i gang. Den sørger fodboldglade Robbie Williams for. Sangeren og entertaineren, der gerne spiller op til bold, og hvis hjerte banker forengelske Port Vale. Med på scenen til »den musikalske ekstravaganza«, som FIFA kalder det, har han den russiske sopran Aida Garifullina. Sangerinden fra statsoperaen i Wien glæder sig »helt vildt« – det havde hun ikke set komme. Det havde Robbie Williams heller ikke,fortæller de på FIFAs hjemmeside. Hvad de skal synge, vides ikke. Men sikkert er det, at alle TV-seerne og de 80.000 tilskuere på Luzhniki-stadion til VM-finalen 15. juli får mulighed for at synge med på den nye, officielle VM-sang »Live it Up«, som Will Smith, Nicky Jam og Era Istrefi optræder med.  Der er en lang tradition for, at slutrunderne får en en officiel sang. I Italien i 1990 var det »Un'estate italiana« med Edoardo Bennato og Gianna Nannini in 1990. Fire år senere i USA stod Daryl Hall og Sounds of Blackness med »Gloryland«, og i 1998 i Frankrig gav Ricky Martin den gas med »La Copa de la Vida«. Så var det »Boom« i 2002 med Anastasia, der i Sydkorea og Japan blev ledsaget af et nummer fra Vangelis. FIFA beskriver »The Time of Our Lives« af Il Divo fra 2006 i Tyskland som »en solid succes«, mens Shakira satte gang i festen i Sydafrika fire år senere med »Waka Waka (This Time for Africa)«. Hun danser igennem på videoen. Messi virker lidt betuttet. Det tåler et gensyn. Se bare.  Sidste gang, i Brasilien, var den officielle VM-sang »We Are One (Ole Ola)« af Pitbull. Herhjemme kan vi også. Tænk bare på »Re-Sepp-ten« fra 1986. Eller den endnu bedre slagsang»Rap Nu (We Are Danish Dynamite)«med en storrappende Gunnar »Nu« Hansen. Dog fra EM 1984. Om den nye danske VM-sang»Hele Danmark op at stå«med Thomas Helmig bliver en klassiker på samme måde er ikke til at vide. Anmeldelserne er blandede. Politiken omtaler den som »mellem slagsang og sommerhit«. »Med al sin hyggelige og afvæbnende folkelighed skal sangen måske lige have et par afspilninger for at snige sig ind på os, men så vil den også sætte sig fast,« lyder vurderingen på Rådhuspladsen.",
        "metadata": {
            "source": "https://www.berlingske.dk/samfund/i-sydafrika-havde-de-vuvuzelaer-i-rusland-har-de-...-skeer",
            "image_url": "https://berlingske.bmcdn.dk/media/cache/resolve/image_x_large/image/18/181916/21203353-vuvu.jpg",
            "publication_time": "Tirsdag d. 12. juni 2018, kl. 12.50",
            "author": "Jens Ejsing",
            "related_links": [],
            "attachments": []
        }
    }
}