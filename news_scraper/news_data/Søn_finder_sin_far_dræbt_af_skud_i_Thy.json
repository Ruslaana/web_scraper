{
    "version": "1.0",
    "document": {
        "id": 13285,
        "title": "Søn finder sin far dræbt af skud i Thy",
        "content": "Holstebro. En 59-årig mand er blevet dræbt af skud i en landsby ved Snedsted, oplyser politiet. Det var ved 22.30-tiden, at politiet fik anmeldelse om, at en mand lå død i Hørdum syd for Snedsted. Anmeldelsen kom fra en ejendom i landsbyen. Det var den dræbtes søn, der slog alarm. - Han kom hjem fra arbejde og fandt sin far dræbt af skud fra et jagtgevær, siger lederen af efterforskningen, vicepolitiinspektør Hans Roost. Far og søn boede på adressen sammen. - Vi har sat mange undersøgelser i gang, men vi har ikke nogen mistænkte eller anholdte i sagen, siger Hans Roost. Den 59-årige blev dræbt inde i stuen. Gennem retsmedicinske undersøgelser og kriminalteknikernes arbejde håber politiet at kunne danne sig et præcist billede af, hvad der er sket. Umiddelbart tror politiet, at forbrydelsen er begået mandag aften. - Hvis nogen har set eller hørt noget usædvanligt, vil vi meget gerne høre om det, siger vicepolitiinspektør Hans Roost. /ritzau/",
        "metadata": {
            "source": "https://www.berlingske.dk/samfund/soen-finder-sin-far-draebt-af-skud-i-thy",
            "image_url": "https://berlingske.bmcdn.dk/media/cache/resolve/image_x_large/image/19/197882/14891974-politi---20160927085221165_org.jpeg",
            "publication_time": "Tirsdag d. 27. september 2016, kl. 08.35",
            "author": null,
            "related_links": [],
            "attachments": []
        }
    }
}