{
    "version": "1.0",
    "document": {
        "id": 14395,
        "title": "»Tak« til det åbne kontorlandskab",
        "content": "Opera behøver ikke hele udtrækket. Man kan sagtens nøjes med det halve og stadig få finkultur for fuld skrue. Copenhagen Opera Festival er åbnet med en svensk version af Mozarts meget moralske »Don Juan«. Eller som den kaldes på de kanter: »Don G«. Forestillingen stammer fra Malmö Opera og har turneret det sydsvenske tyndt i månedsvis. Den er altså rejseegnet og kan skrues ned til spillesteder af enhver art. Republique på Østerbro skal nok være turneens største til dato. Arrangørerne har især skåret i orkestret. Fire mand skal prøve kræfter med Mozarts fantastiske partitur. Men selv om det føles for stramt af og til, får man alt det vigtigste med. Vel også fordi klarinetten heldigvis er bevaret – indbegrebet af frimureren Mozarts mørke poesi. Også sangerholdet må se sig skåret en smule, men ikke kun af praktiske og økonomiske hensyn denne gang, for instruktøren, Mira Bartov, fra Göteborgs operaakademi bygger på en simpel, men ret så dyb idé: Det hele udspiller sig i Don Juans hjerne og er nogle få sekunders fantasi en kedsommelig dag på kontoret. Den samme sanger – i søndags unge Sebastian Durán – tager sig af både Don Juan og Leporello. Han er kort sagt sin egen herre og tjener. Fortællingen er altså henlagt til en arbejdsplads, alle kender i dag. Kommandanten er for eksempel gjort til firmaets chef. Og det bliver ham, der skal lade livet. Eller rettere: Manden ryger bare i koma og kommer på hospitalet. Hvorfra han let og elegant kan genopstå i den afgørende slutscene og i øvrigt bytte plads med sin stadig mere sindsforstyrrede medarbejder på kontoret.  Og hvad angår den forsmåede Elvira i skikkelse af den velsyngende Sabina Bisholt, er rollerne vendt helt på hovedet. Sekretæren bytter eksempelvis klæder med en købekvinde og gør sig medansvarlig for forførelsen. Hvor det i originalen jo er Don Juan og Leporello, der bytter tøj. Om der hugges for mange hæle og klippes for mange tæer, kan diskuteres. Men det enkle træk gør rent faktisk handlingen mere troværdig. Plus supersjovt fra ende til anden. Som da den kombinerede herre og tjener viser listen over erobringerne i Europas lande på et USB-stik! Heller ikke de mindre typer fra kontoret har åbenbart forandret sig synderligt siden Mozarts dage. Vi kender dem stort set alle sammen. Lad os bare sige det sådan. Zerlina er gjort til piccoline og synges stilrent af danske Sibylle Glosted. Don Ottavio i Carl-Frederik Tohvers skikkelse står som den mest rutinerede på sværdsiden. Forestillingen blev markedsført som en art Mozart møder »Mad Men«. Dens visuelle side lever bare ikke helt op til forbilledet. Serien var anderledes skarp i det æstetiske. Og igen: Lidt flere musikere havde nok givet en renere, glattere, mere sammenhængende lyd. Men både den vedkommende idé og den engagerede udførelse har sat Copenhagen Opera Festival godt i søen. Forude venter satsninger med endnu flere sejl sat til.  Hvem: Sangere og musikere fra Malmø Opera i samarbejde med Copenhagen Opera Festival Hvad: »Don G« – opdateret version af Mozarts »Don Juan« Hvor: Republique, søndag. Se detaljer og mere om festivalen på operafestival.dk",
        "metadata": {
            "source": "https://www.berlingske.dk/kultur/tak-til-det-aabne-kontorlandskab",
            "image_url": "https://berlingske.bmcdn.dk/media/cache/resolve/image_x_large/image/24/243387/14217916-021sektion-151107jpg.jpeg",
            "publication_time": "Mandag d. 01. august 2016, kl. 22.00",
            "author": "Søren Schauser",
            "related_links": [],
            "attachments": []
        }
    }
}