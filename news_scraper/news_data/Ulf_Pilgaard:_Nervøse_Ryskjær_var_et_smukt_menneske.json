{
    "version": "1.0",
    "document": {
        "id": 11297,
        "title": "Ulf Pilgaard: Nervøse Ryskjær var et smukt menneske",
        "content": "København. Gennem mange år på revy-scenen sammen har Ulf Pilgaard lært Claus Ryskjær at kende som \"et smukt menneske\" med hang til at provokere. Det siger Ulf Pilgaard mandag, hvor Politiken skriver, at Claus Ryskjær er død 71 år gammel. - Han var først og fremmest et enormt favnende menneske. Et meget venligsindet og kærligt menneske. Han havde et hjerte for folk. Og han havde altid hjertet med i det, han lavede, siger Ulf Pilgaard. - Det kendetegnede ham også, at han var en provokatør både privat og som kunstner. Men provokatøren og revyskuespilleren Ryskjær delte også krop og sind med et \"nervemenneske\", beskriver Ulf Pilgaard. - Det var også hårdt for ham. Det sled på ham at gå ind på scenen og bruge af sig selv, for han var et følsomt gemyt. Nogle gange tog tingene også hårdere på ham, end det behøvede, siger Pilgaard. - Det gjorde ham samtidig spændende. De figurer, han lavede, havde en galskab eller et glimt i øjet. Man anede at der var eksplosiver derinde, som man kunne blive helt nervøs for kom til udtryk. Ulf Pilgaard og Claus Ryskjær var i mange år sammen med Lisbet Dahl de dominerende kræfter i Cirkusrevyen. I 2006 trak Claus Ryskjær sig fra teater- og revyscenen med sceneskræk. Derfor var hans sidste optræden i 2007. /ritzau/",
        "metadata": {
            "source": "https://www.berlingske.dk/kultur/ulf-pilgaard-nervoese-ryskjaer-var-et-smukt-menneske",
            "image_url": "https://berlingske.bmcdn.dk/media/cache/resolve/image_x_large/image/16/162550/15812106-claus-ryskjr-ulf-pilgaard---2.jpeg",
            "publication_time": "Mandag d. 19. december 2016, kl. 15.58",
            "author": null,
            "related_links": [],
            "attachments": []
        }
    }
}