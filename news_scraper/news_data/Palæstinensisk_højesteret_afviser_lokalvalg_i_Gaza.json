{
    "version": "1.0",
    "document": {
        "id": 11191,
        "title": "Palæstinensisk højesteret afviser lokalvalg i Gaza",
        "content": "Ramallah. Den palæstinensiske højesteret i Ramallah har mandag besluttet, at der kan afholdes lokalvalg på Vestbredden. Derimod slår domstolen fast, at der ikke kan afvikles valg i Gazastriben, som er kontrolleret af den islamistiske, palæstinensiske bevægelse Hamas. Afgørelsen knuser håbet om, at kommunalvalget kunne blive det første siden 2006, hvor de rivaliserende parter Hamas og Fatah med den palæstinensiske præsident, Mahmoud Abbas, er opstillet ved samme valg. Valget skulle være afholdt 8. oktober, men det er blevet rykket. Den nye valgdato er ikke blevet fastlagt endnu. Hisham al-Hatoo, en talsmand for domstolen, siger, at myndighederne og retsvæsnet i Gaza ikke kan stille de nødvendige garantier, der skal til for at afholde et valg. Hamas afviste straks beslutningen og kaldte den \"politisk\". - Højesterets afgørelse om valget er diskriminerende. Det stadfæster splittelsen mellem Gaza og Vestbredden, lyder det i en erklæring. Flertallet af de flere end 400 byråd er placeret på Vestbredden. Her blev det seneste valg afviklet i 2012. Dengang blev valget boykottet af Hamas. De seneste lokalvalg i Gazastriben var i 2005. Hamas havde lovet at tage del i de kommende lokalvalg. Mahmoud Abbas er under stigende pres fra vælgerne. Et flertal ønsker den 81-årige leders afsked. Der er ikke valgt en palæstinensisk præsident siden 2005, og Abbas er blevet siddende, selv om hans embedsperiode er udløbet. En måling i september viste, at 60 procent at vælgerne mente, at afgørelsen om at udsætte valget var politisk og et forsøg på at ødelægge valgprocessen. /ritzau/AFP",
        "metadata": {
            "source": "https://www.berlingske.dk/internationalt/palaestinensisk-hoejesteret-afviser-lokalvalg-i-gaza",
            "image_url": "https://berlingske.bmcdn.dk/media/cache/resolve/image_x_large/image/13/134340/14967004-palestinian-vote-court---20161.jpeg",
            "publication_time": "Mandag d. 03. oktober 2016, kl. 14.02",
            "author": null,
            "related_links": [],
            "attachments": []
        }
    }
}