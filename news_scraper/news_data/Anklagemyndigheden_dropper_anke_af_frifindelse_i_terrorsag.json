{
    "version": "1.0",
    "document": {
        "id": 4083,
        "title": "Anklagemyndigheden dropper anke af frifindelse i terrorsag",
        "content": "København. Fire mænd er endeligt renset for anklager om medvirken til Omar el-Husseins angreb i København. Statsadvokaten i København oplyser tirsdag, at frifindelsen fra Københavns Byret ikke ankes til landsretten. - Jeg er efter meget grundige overvejelser kommet frem til, at terrorsagen stopper her, siger statsadvokat Lise-Lotte Nilas. - Det var rigtigt at lade byretten vurdere den præcise skillelinje for de fires eventuelle medvirken til terror, men det er lige så rigtigt at standse videre strafforfølgning nu, siger hun. Dermed er der sat endeligt punktum i sagen, der udspringer af den største politiefterforskning i landets historie. De fire mænd var tiltalt for at have medvirket til Omar el-Husseins angreb på synagogen i Krystalgade i februar i fjor. Ved angrebet blev den frivillige vagt Dan Uzan dræbt, og to politifolk blev såret. De fire havde kontakt med 22-årige el-Hussein, i timerne efter at han havde angrebet kulturhuset Krudttønden om eftermiddagen 14. februar. Men i Københavns Byret fandt ikke én eneste af de tre juridiske dommere eller seks nævninger belæg for at dømme mændene for medvirken til Omar el-Husseins efterfølgende angreb ved synagogen. At det skulle ende sådan, kommer efter alt at dømme bag på landets øverste anklager, justitsminister Søren Pind (V). I forbindelse med tiltalerejsningen i februar glædede ministeren sig i hvert fald over, at anklagemyndigheden bevægede sig på \"sikker grund\". - Man kan med sikkerhed føre bevis for, at de pågældende har medvirket i Omar el-Husseins misgerninger ved at udlevere ammunition, i forhold til da han skulle bruge det ved synagogen, lød det dengang fra Søren Pind. Over for DR gik han skridtet videre og kaldte materialet - sagens beviser - for \"overbevisende\". Men politiets historisk store efterforskning og anklagernes arbejde i retten slog altså ikke til. /ritzau/",
        "metadata": {
            "source": "https://www.berlingske.dk/samfund/anklagemyndigheden-dropper-anke-af-frifindelse-i-terrorsag",
            "image_url": "https://berlingske.bmcdn.dk/media/cache/resolve/image_x_large/image/1/18060/15062519-terrrorsagen.jpg",
            "publication_time": "Tirsdag d. 11. oktober 2016, kl. 14.32",
            "author": null,
            "related_links": [],
            "attachments": []
        }
    }
}