{
    "version": "1.0",
    "document": {
        "id": 5766,
        "title": "Trusler, vold og religiøs mobning: Nødråb fra folkeskoler kaster lys over et større problem",
        "content": "Historierne er voldsomme. Og reaktionerne fra skolerne lyder påfaldende ens. Tag for eksempel Rami Zouzou, hvis datter blev overfaldet på vej hjem fra skole af en elev, hvorpå skolen indkaldte til »dialog med den anden familie« i stedet for at sanktionere den voldelige elev. »Skolen havde en kæmpe berøringsangst. Vi andre fik hele tiden at vide, at vi skulle forstå, at de her indvandrerdrenge havde det svært,« fortalte Rami Zouzou forleden ien artikeli Berlingskesserie om forråelsei danske folkeskoler. På Munkevængets Skole i Kolding fortæller en nu tidligere lærer, Maya Hvass Christensen, at muslimske elever udsatte ikkemuslimske elever for nedværdigelser, vold og trusler. Samtidig blev elevdiskussioner i hendes samfundsfagstimer kortsluttet af aggressive religiøse argumenter. »Det var Koranen, der styrede tingene i klassen,«siger Maya Hvass Christensen, og hun oplevede samtidig, at problemerne blev forsøgt dysset ned af skoleledelsen. Maya Hvass Christensen, tidligere lærer på Munkevængets Skole i Kolding, peger på, at ikkevestlige elever skabte utålelige forhold på skolen med voldelig og truende adfærd.Fold sammenLæs mereFoto: Søren Lorenzen. Samme opfattelse havde Mustafa Sayegh, som er formand for Foreningen Frafalden, der er en forening for frafaldne muslimer. Han gav op efter syv år i skolebestyrelsen på Munkevængets Skole, fordihan mente, at skolen forsøgte at »male et falsk billede af, at det gik rigtig godt med integrationen«. Munkevængets Skole blev sidste år sat under et særligt tilsyn af Styrelsen for Uddannelse og Kvalitet (STUK), fordi der er mistanke om parallelsamfund på skolen, og beretningerne fra lærere og forældre er rystende. Det er svært at vide med sikkerhed, hvordan forholdene er på skolen i dag. Der kom en ny skoleleder i april sidste år, og Kolding Kommunes skolechef, Karen Albrechtsen, siger til Berlingske, at der arbejdes på at få skolen på ret kurs. Samtidigt understreger skolechefen, at problemerne skyldes »mange faktorer«. »Vi ser også, at kulturel baggrund spiller ind som en af de mange faktorer i forhold til faglig og social trivsel. Men vi kan ikke reducere problematikkerne til at handle entydigt om integration,« lyder det i et skriftligt svar fra kommunens skolechef. »Der var punkter, som skolebestyrelsen bevidst ikke skrev ind i mødereferatet, fordi man var bange for, at journalister kiggede med, og at det ville give dårlige overskrifter,« siger Mustapha Sayegh, tidligere medlem af skolebestyrelsen på Munkevængets Skole i Kolding.Fold sammenLæs mereFoto: Søren Lorenzen. Vi må naturligvis ikke reducere alle folkeskolens problemer til et spørgsmål om fejlslagen integration. Det fremgår klart af Berlingskes serie, at to andre årsager vejer tungt, når man skal forstå forråelsen i den danske folkeskole: mislykket inklusion af børn med diagnoser og en generelt grænseløs opdragelse af danske børn. Men vi er ilde stedt, hvis man ikke tør sige det ligeud, når en del af uroen og konflikterne faktisk skyldes kultursammenstød. Så opstår der en kløft i virkelighedsopfattelsen mellem forældre og lærere på den anden side – og skoleledelser, der vil undgå, at deres skoler får et dårligt image og derfor forsøger at forklare, at problemerne handler om alt muligt andet end integration. Det kan føre til tab af troværdighed og gøre det sværere at undgå elevflugt som påSødalskolen i Aarhus, som Berlingske har skrevet om. Det er vigtigt at se virkeligheden i øjnene. Berlingskes seriehar slået fast, at i gennemsnit 29 procent af de ansatte på københavnske skoler med over 30 procent ikkevestlige elever har oplevet fysisk vold inden for det seneste år. På skoler med mindre end 30 procent ikkevestlige elever var samme tal »kun« 18 procent. Journalist Kasper Fast forklarer om Berlingskes indsamling af data om vold på københavnske skoler:  Vi ved også, at børn med ikkevestlig baggrundoftere bliver udsat for voldi hjemmet end børn med etnisk dansk baggrund. Og vi ved, at indvandrere og efterkommere fra ikkevestlige lande og deres efterkommere erstærkt overrepræsenteredei sager om grov vold og voldtægter. Nogle børn vokser altså op i voldelige familier, og de bærer også både æreskultur og identitetsmæssige frustrationer med sig, som kan føre til dominansadfærd og decideret vold. Hvis den virkelighed mødes af tabuisering og en uvilje mod at være konsekvent i pædagogikken, bliver det umuligt at inddæmme problemet. Det gælder altså om at turde tale åbent om tingene – og om at stå fast. Også i forsvaret af demokratiske principper. I lande med endnu større indvandringstryk end Danmark er skolerne i dag hårdt ramt. En undersøgelse viste sidste uge, at73 procentaf skole- og gymnasieeleverne i udsatte boligområder i Frankrig har oplevet »identitære eller religiøse spændinger«. 52 procent af eleverne med ikkeeuropæisk baggrund svarede, at de ikke vil være venner med jødiske elever.  I novemberdokumenterede en bog, hvordan belgiske lærere kæmper mod en stigende islamisering af skolerne med beretninger om, at ikkemuslimske elever blev kaldt for »beskidte pomfritbelgiere« eller »beskidte jøder«. Lærerne fortalte om voldsomme kulturkampe, hvor de konfronteres med åbenlys sexisme, homofobi og antisemitisme og afvisninger af demokratiske grundværdier, mens skoleledelser gang på gang dukkede sig af frygt for at blive udstillet som racistiske. Mange lærere var selv skræmte og bange for at blive hængt ud på sociale medier og i sidste ende at blive udsat for et islamistisk attentat, ligesom det skete for den franske skolelærer Samuel Paty i 2020. Kun et fåtal danske skoler er så hårdt ramt som Munkevængets Skole, men konfrontationerne her minder om det, vi ser i andre lande. Den enkelte skoleledelse kan komme langt med klare værdier og konsekvent pædagogik, men vi skal huske, at integrationsproblemer i skolerne handler om noget større. En enkelt skoleleder i Kolding kan ikke bære ansvaret for årtiers forsømmelser i udlændingepolitikken.",
        "metadata": {
            "source": "https://www.berlingske.dk/kommentatorer/trusler-vold-og-religioes-mobning-noedraab-fra-folkeskoler-kaster",
            "image_url": "https://berlingske.bmcdn.dk/media/cache/resolve/image_x_large/image/189/1899900/24909937-byline-og-klumme-foto-af-pierre-blaagaard-colligno.jpg",
            "publication_time": "Fredag d. 14. marts 2025, kl. 10.56",
            "author": "Pierre Collignon",
            "related_links": [],
            "attachments": []
        }
    }
}