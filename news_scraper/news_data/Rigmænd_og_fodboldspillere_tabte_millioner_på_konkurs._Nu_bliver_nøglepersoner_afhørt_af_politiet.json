{
    "version": "1.0",
    "document": {
        "id": 4691,
        "title": "Rigmænd og fodboldspillere tabte millioner på konkurs. Nu bliver nøglepersoner afhørt af politiet",
        "content": "Det er efterhånden over tre år siden, at det på overfladen så succesfulde selskab ACT.Global pludselig gik konkurs og efterlod sine chokerede investorer med et kæmpetab. Blandt taberne var milliardæren Johan Wedell-Wedellsborg, Lagkagehuset-stifter Ole Kristoffersen og en række tidligere landsholdsspillere i fodbold. Lige siden er det samme spørgsmål blevet stillet igen og igen: Foregik der noget kriminelt i selskabet, der havde iværksætteren Carsten Jensen som direktør og absolut hovedfigur? Det spørgsmål har National enhed for Særlig Kriminalitet (NSK), tidligere kendt som Bagmandspolitiet, tilsyneladende tænkt sig at finde svar på. Den stenrige baron Johan Wedell-Wedellsborg var blandt de mange velhavere, der skød penge i ACT. Global i håb om, at selskabet skulle få et stort gennembrud. Det skete aldrig.Fold sammenLæs mereFoto: Asger Ladefoged. Ifølge Berlingskes oplysninger har en række nøglepersoner i ACT.Global således siddet i timelange afhøringer hos politiet de seneste måneder. »Ja, det er rigtigt, som mange andre,« svarer Peter Selling Rasmussen, tidligere personlig assistent for direktør Carsten Jensen, på Berlingskes spørgsmål om, hvorvidt han er blevet afhørt. En anden, der er blevet afhørt, er den mangeårige studievært Claus Elgaard, som var ansat i ACT.Globals marketingafdeling. »Jeg kan godt bekræfte, at jeg har talt med politiet,« siger han. De to har ikke ønsket at udtale sig om det konkrete indhold af afhøringerne. Og hos NSK er der heller ikke den store lyst til at tale om ACT.Global. »Status på sagen er, at den er under efterforskning, og derfor kan vi ikke oplyse yderligere på nuværende tidspunkt,« lyder det i et skriftligt svar fra NSKs presseafdeling. Claus Elgaard er kendt som tv-vært, men i en periode arbejdede han hos ACT.Global. Han har nu givet sin viden om selskabet videre til politiet.Fold sammenLæs mereFoto: Claus Bech/Ritzau Scanpix. ACT.Global blev stiftet i 2013 og brystede sig af at have opfundet et banebrydende produkt til bekæmpelse af bakterier. I flere år var regnskaberne flotte, og overskuddet skulle tælles i millioner. Selskabet fik store investeringer fra en række sports- og erhvervsfolk som barkongen Adam Falbert, Emmerys-ejer Hans Henrik Preisler og de tidligere landsholdsspillere i fodbold Bjarne Goldbæk, Niclas Jensen og Jakob Friis-Hansen. Danmarks ukronede barkonge Adam Falbert var også blandt investorerne i ACT.Global. Han nåede dog at sælge sine aktier inden konkursen.Fold sammenLæs mereFoto: Mathias Svold. Samtidig fik ACT.Global tilknyttet den forhenværende videnskabsminister Helge Sander og Richard Tubb, der i mange år var læge i Det Hvide Hus for blandt andre George W. Bush og Al Gore. Sidstnævnte fremhævede blandt andet det danske selskab i interview med tv-stationerne CNBC og Fox News. Succesen betød, at ACT.Globals stifter og direktør, Carsten Jensen, på papiret var multimillionær. Og han kørte da også både rundt i Porsche, købte et kæmpe hus i Dragør og en herskabslejlighed på Frederiksberg. Men under overfladen lurede problemerne. For ACT.Global var på ingen måde, hvad selskabet udgav sig for at være. Det stod klart i starten af 2020, da selskabet skulle præsentere sit årsregnskab. Årene forinden havde budt på pæne millionoverskud, og direktør Carsten Jensen havde stillet sine investorer endnu et flot regnskab i udsigt. Sådan skulle det dog slet ikke gå. I stedet blev det til et underskud på svimlende 120 millioner kroner. Den tidligere Venstre-minister Helge Sander (midten) havde en rolle som rådgiver for ACT.Global.Fold sammenLæs mereFoto: Jeppe Bøje Nielsen/Ritzau Scanpix. Det enorme tab kom som et chok for de ellers så optimistiske investorer, og de følgende måneder skulle kun byde på endnu flere skuffelser. Her piblede de kritiske historier om ACT.Global således frem i pressen. Der blev blandt andet sat store spørgsmålstegn ved, hvor selskabets produkt egentlig kom fra, og om det overhovedet var effektivt imod bakterier og vira. Samtidig kom det frem, at direktør Carsten Jensen trak et langt spor af konkurser og kontroverser efter sig. Det store underskud efterlod ACT.Global i akutte pengeproblemer. Men investorerne havde smækket pengekassen i. Og da det samtidig viste sig, at selskabet – stik imod den hidtidige fortælling – kun havde et meget beskedent salg, var katastrofen uundgåelig. I slutningen af 2020 måtte både Carsten Jensen og de måbende investorer se til, da ACT.Global gik konkurs med en kæmpe gæld, som overstiger 500 millioner kroner. Sideløbende med den store nedtur havde Erhvervsstyrelsen indledt en undersøgelse af regnskaberne i selskabet, og den indeholdt en opsigtsvækkende konklusion: ACT.Global havde indregnet millioner af kroner som omsætning fra nogle meget store kontrakter – uden at der var noget belæg for det. Sagt med andre ord: Regnskabet var pumpet groft i vejret – og de store overskud havde kun eksisteret på papiret. Kammeradvokatens formand, Boris Frederiksen, er indsat som kurator i boet efter ACT.Global. Kuratorerne har delt oplysninger med politiet om sagen.Fold sammenLæs mereFoto: Niels Ahlmann Olesen. I efteråret 2020 blev økonomien i ACT.Global ligeledes gennemgået af den statsautoriserede revisor Elan Schapiro fra firmaet Christensen Kjærulff. Han havde fået opgaven af Gældsstyrelsen, som frygtede at have udbetalt et stort tocifret millionbeløb til ACT.Global i såkaldt momsrefusion på baggrund af fiktiv omsætning. Elan Schapiro kom i sin undersøgelse frem til, at selskabet i perioden fra 2015 til 2019 havde bogført en omsætning på 237 millioner kroner. Men blot seks millioner kroner var reelt kommet i kassen. Nu skal National enhed for Særlig Kriminalitet (NSK) så undersøge, hvad der egentlig skete i Amager-selskabet. Og om det var ulovligt. ACT.Globals tidligere direktør og ejer, Carsten Jensen, er i dag gået personligt konkurs og har desuden konkurskarantæne. Han er ikke vendt tilbage på Berlingskes henvendelser om sagen. Det er derfor uklart, om han er blevet afhørt af politiet. Carsten Jensen lignede en succesfuld erhvervsmand som direktør i ACT.Global. Men det varede kun, indtil skandalen for alvor begyndte at rulle.Fold sammenLæs mereFoto: PR-foto.",
        "metadata": {
            "source": "https://www.berlingske.dk/virksomheder/rigmaend-og-fodboldspillere-tabte-millioner-paa-konkurs-nu-bliver",
            "image_url": "https://berlingske.bmcdn.dk/media/cache/resolve/image_x_large/image/175/1759495/24627050-carsten-jensen-direktr-act-global-byline-niko.jpg",
            "publication_time": "Tirsdag d. 30. januar 2024, kl. 20.57",
            "author": "Nicolaj Vorre",
            "related_links": [],
            "attachments": []
        }
    }
}