{
    "version": "1.0",
    "document": {
        "id": 1702,
        "title": "Der bruges milliarder på jordopkøb i det digitale metavers",
        "content": "De seneste 12 måneder har privatpersoner og virksomheder brugt næsten 14 milliarder kroner på atopkøbe virtuelle jordlodder for at få foden indenfori det fremtidige metavers. Det viser en ny opgørelse fra metaversanalysefirmaet DappRadar, skriver BBC. Metaverset ses af nogen som fremtidens internet, hvor de forestiller sig, at man bevæger sig rundt med sin egen digitale figur (en såkaldt »avatar«) og både kan bo, arbejde, spille og lade sig underholde. Eksperterne forventer dog, at der vil gå omkring ti år, før metaverset vil kunne fungere, sådan som fortalerne forestiller sig. Altafgørende for succes er, at der ikke opstår flere forskellige metavers, men atdet bliver én samlet, digital platform, som hænger sammen, så man faktisk kan bevæge sig rundt overalt på kryds og tværs. Lige nu er der stadig tale om en række forskellige digitale verdener. En af de mest populære er Decentraland fra 2020. Her har store virksomheder som Samsung, UPS og Sotheby's købt jord og har indrettet butikker og besøgscentre. I et andet metaunivers, Sandbox, har firmaer som Adidas, Atari, Ubisoft, Binance, Warner Music og Gucci købt jord og har eller er ved at bygge butikker, hvor de sælger og gør reklame for deres produkter og tjenester. Gucci er også rykket ind på spilplatformen Roblox, hvor spillerne kan købe tøj til deres avatarer ved at bruge Roblox' egen spillevaluta. Gucci Town, som området hedder, har på et år haft flere end 36 millioner besøg. Nike Land, som sportsproducenten Nike står bag, kan mønstre 25 millioner besøg på 11 måneder. Her kan man købe T-shirts og sko til sine avatarer med de point, man har optjent ved at spille spil. Manden bag luksusmærket Philipp Plein har betalt 1,5 millioner dollar (10,8 millioner kroner) for et område, som svarer til fire fodboldbaner, i Decentraland. Philipp Pleins mor mener, at han er skør, når han bruger så mange penge. Lige nu kan man købe hans varer online ogbetale med hele 24 forskellige kryptovalutaer, og i hans nyåbnede butik på  Old Bond Street i London kan man ligeledes bruge kryptovalutaer som betalingsmiddel. Facebook-koncernen er gået mest markant ind i metaverset. Koncernens moderselskab skiftede derfor i efteråret 2021 navn til Meta, og topchef Mark Zuckerbergs store fokus på den nye digitale verden koster store milliardbeløb, som Facebooks investorer har kritiseret ham for at bruge. Hver fjerde – altså 25 procent –ventes allerede i 2026 at tilbringe en time om dageni det endnu noget mystiske metavers, forudser analysefirmaet Gartner, der følger teknologiverdenen og dens udvikling tæt.",
        "metadata": {
            "source": "https://www.berlingske.dk/virksomheder/der-bruges-milliarder-paa-jordopkoeb-i-det-digitale-metavers",
            "image_url": "https://berlingske.bmcdn.dk/media/cache/resolve/image_x_large/image/161/1615323/24262201-pix-decentraland.jpg",
            "publication_time": "Mandag d. 14. november 2022, kl. 08.45",
            "author": "Thomas Breinstrup",
            "related_links": [],
            "attachments": []
        }
    }
}