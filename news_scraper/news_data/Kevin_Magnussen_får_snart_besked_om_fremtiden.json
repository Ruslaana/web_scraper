{
    "version": "1.0",
    "document": {
        "id": 17815,
        "title": "Kevin Magnussen får snart besked om fremtiden",
        "content": "Kevin Magnussen siger, at han snart får besked om sin fremtid i Formel 1. - Jeg håber, at dette (Monza) er det sidste race, jeg kører, uden at vide, hvad der sker. - Det er, hvad jeg har fået at vide, siger den 23-årige danske Renault-kører til autosport.com. Næste Formel 1-grandprix køres i Singapore 18. september. - Der skulle komme en afgørelse ganske snart forhåbentlig, og så ved jeg, hvad jeg skal, siger Kevin Magnussen. Renault har haft en svær comebacksæson i Formel 1 med ganske få højdepunkter undervejs, men det har fra start været meldt ud, at holdet arbejder ud fra en langsigtet plan. Om Kevin Magnussen er en del af denne og således får et af holdets to Formel 1-sæder i 2017, vil tiden således formentlig snart vise. Autosport skriver, at mexicaneren Sergio Perez (Force India) angiveligt er på blokken til et sæde hos Renault, og Renault siger ifølge mediet, at holdet evaluerer dets tidligere reservekører Esteban Ocon, der nu er hos Manor. Ocon sluttede i grandprixet på Monza-banen som den eneste af de gennemførende kørere bag Kevin Magnussen. Danskeren fortæller, at der fortsat er problemer med Renault-raceren, som giver mange hovedbrud i garagen og indimellem er en smule svær at forstå. Særligt i forhold til dækkene. - Når du har en bil, som underpræsterer, bliver dækkene et stort tema, og de bliver svære at håndtere i både kvalifikation og løb. - Forhåbentlig starter vi næste år fra et bedre udgangspunkt, siger Kevin Magnussen ifølge autosport.com /ritzau/",
        "metadata": {
            "source": "https://www.berlingske.dk/sport/kevin-magnussen-faar-snart-besked-om-fremtiden",
            "image_url": "https://berlingske.bmcdn.dk/media/cache/resolve/image_x_large/image/58/588595/14643360-por-kevin-magnussen---2016090.jpeg",
            "publication_time": "Tirsdag d. 06. september 2016, kl. 13.56",
            "author": null,
            "related_links": [],
            "attachments": []
        }
    }
}