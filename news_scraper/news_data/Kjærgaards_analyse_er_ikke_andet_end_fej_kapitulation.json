{
    "version": "1.0",
    "document": {
        "id": 5028,
        "title": "Kjærgaards analyse er ikke andet end fej kapitulation",
        "content": "De russiske raketnedslag iDniproer endnu en påmindelse om, hvor meget vores verden er forandret det sidste år. Det er sådan, det ser ud, når man forlader alt det, man kendte, og går ind i noget nyt, som man ikke kan genkende, fordi man først må lære det at kende. Det er derfor, krigen i Ukraine kommer os ved. Den markerer den endelige afslutning på en liberal og åben epoke i verdenshistorien. Her kan det være svært at sætte foden rigtig, hvis man hænger fast i verden af i går. Tænk bare på historikeren Thorkild Kjærgaard, der forleden iPolitikengjorde en veritabel jætteindsats for at undergrave resterne af sit gode navn og rygte ved at forklare, hvor stor en katastrofe det ville være, hvis Ukraine vandt krigen. Kjærgaards pointe var, at der ikke findes moral, når det kommer til international politik. Her gælder den »stærkeres ret«. Dog mest hvis den stærkere er Rusland. I et efterfølgende interview iBerlingskemed overskriften »Historiker: Det vil være en 'katastrofe', hvis Ukraine vinder krigen« er det endog lykkedes den stærkt pensionerede historiker at trække denne tænkning ud i sin logiske konsekvens. Adspurgt om sin holdning til Hitlers invasion af Polen i 1939 svarede han: »Jeg er ikke skolemester.« Kjærgaard tager fejl. Han er en skolemester. En lærd mand, som er ræd for at gå ind i sin tids kampe, men nyder at fingere mod ved at være kontrær. Han får et»you go girl!«herfra. Han er realist og forstår sig på blod og jern, så nu forklarer den høje doktor de ulyksalige moralister derude, hvordan verden nu engang er. Det er nærmest hans pligt. Altså anskuet fra historikerens skrivebord. Ikke fra Ukraine. Og heller ikke fra Danmark og Vesten. Lad os en kort stund glæde os over, at Churchill ikke var skolemester. Ja, ikke engang hans ulykkelige forgænger, Neville Chamberlain, var skolemester. I sidste ende. Det var dog ham, der besvarede Tysklands invasion af Polen med en krigserklæring. Beklageligvis først efter at han havde spildt dyrebar tid på at bilde sig selv og verden ind, at vejen til fred gik gennem eftergivenhed og svaghed. Han ville undgå krigen. Det var ret beset forståeligt. Men bestræbelsen havde en omkostning. For udkæmpet i tide ville krigen have ført til Nazitysklands sikre og hurtige undergang. Nu måtte man gå gennem helvedes pinsler for at sikre freden. Og den verden, der opstod, var ikke til at genkende. Kampen mod nazismen blev indledt så sent og så tøvende, at den ikke kunne vindes uden en djævlepagt med Stalins Sovjet. Prisen fik Østeuropa lov at betale. Ikke mindst Polen. Men det var måske også bare den stærkeres ret? I det lys er Kjærgaards analyse ikke andet end fej kapitulation til amoralismens bedrevidende ligegyldighed. Men det er også en udlevet hængekøjementalitet. Den manglende stillingtagen er et efterladenskab fra den verden, vi nu har forladt. Et fossil fra det korte, lykkelige interregnum efter Den Kolde Krig. Det var dengang, hvor vi sad så sikkert i sadlen, at vi havde råd til den slags. Dengang i den gode tid fra 1989 og frem kunne vi bilde os ind, at det var nok bare at anskue verden og acceptere dens uafvendeligheder. Historien var jo alligevel med os. Vi var fremme. Verden var ufarlig. Derfor kunne vi nøjes med at betragte. Eventuelt hjælpe det hele lidt på vej. De tider er forbi. Hvis vi endelig skal tale om, hvordan verden nu engang er, ja, så har vi brug for at tale om, hvordan den er ved at blive. Den sikkerhedspolitiske analytiker Andrew A. Mitcha, der står i spidsen for College of International and Security Studies vedGeorge C. Marshall Centret, harudtryktsituationen ganske klart.  I don’t know how much longer the war in#Ukrainewill last. I don’t know how much more brutal it will get and how many more innocent Ukrainians will die to defend their freedom. But I know this: When all is said and done I will ask: Whose side were you on?#ArmUkraineNow1/ »Jeg ved ikke, hvor meget længere krigen I Ukraine vil vare. Jeg ved ikke, hvor meget mere brutal den vil blive, og hvor mange flere uskyldige ukrainere, der vi dø i kampen for deres frihed. Men jeg ved dette: I sidste instans er spørgsmålet: Hvis side var du på?« Det er netop spørgsmålet! Kjærgaard og hans ligesindede vil afvise det som moralisme. Det er forkert. Det er realisme. Ja, indimellem er det – Gud bedre det! – nødvendigt at gøre det rigtige. Krigen i Ukraine er medMitchas ordnemlig en »systemforandrende konflikt«. Vores verden vil kort sagt se helt anderledes ud, hvis vi lader Ukraine tabe. Konflikten vil definere Europas sikkerhed i en generation eller mere. Verdensordenen er en viljesytring. Uden vilje, ingen orden. Det er vores nye verden. Usikkerheden er blevet et grundvilkår. Nu er det op til os, om vi vil møde den i træt eller ligegyldig retræte eller i offensiven under nationernes og frihedens felttegn. Alt afhænger af det. Alt afhænger af sejr – til Ukraine, naturligvis. Christian Egander Skov er ph.d., historiker, forfatter til bogen »Borgerlig krise« og redaktør på Årsskriftet Critique ",
        "metadata": {
            "source": "https://www.berlingske.dk/kommentatorer/kjaergaards-analyse-er-ikke-andet-end-fej-kapitulation",
            "image_url": "https://berlingske.bmcdn.dk/media/cache/resolve/image_x_large/image/163/1636558/24319464-zelenskyj-kherson-on-november-14-2022.jpg",
            "publication_time": "Onsdag d. 18. januar 2023, kl. 07.00",
            "author": "Christian Egander Skov",
            "related_links": [],
            "attachments": []
        }
    }
}