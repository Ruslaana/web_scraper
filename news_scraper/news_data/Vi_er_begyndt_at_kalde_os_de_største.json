{
    "version": "1.0",
    "document": {
        "id": 12152,
        "title": "Vi er begyndt at kalde os de største",
        "content": "Det er så her, vi sidder.« Marketingdirektør Thomas Buus Madsen åbner døren til et kontorlokale, hvor fem personer ser op fra computere på to rækker skriveborde, der er skubbet mod hinanden. Selv om man lægger til, at Bookboon længere nede ad gangen i kontorbygningen også råder over et topersoners kontor, fylder forlaget ikke meget her i Londons finansielle distrikt, Canary Wharf, der er kendetegnet ved sine skyskrabere i op til 50 etagers højde. Men det skal man ikke lade sig narre af, for vi står i hovedkontoret for det, der kalder sig verdens hurtigst voksende e-bogsforlag. Bookboon har totalt omkring 35 ansatte rundt om i verden og en omsætning på op mod 20 millioner kroner, baseret på udgivelse af gratis, uddannelsesrelaterede bøger til studerende og erhvervsfolk. Sidste år blev der downloadet 42 millioner bøger – i år forventer Thomas Buus Madsen, at forlaget når op på hele 60 millioner download af bøger: »Vi kalder os verdens hurtigst voksende forlag, og vi er også begyndt at kalde os de største. Det er svært at få tal på det her område, men der er endnu ingen, der har modsagt os. På det tyske marked, som er vores største, har vi sat os på foreløbig 20 procent af markedet for studiebøger, hvis man gør det op i styktal,« fortæller marketingdirektøren.  Selv om Thomas Buus Madsen kun er 34 år, har han næsten et kvart århundredes erfaring med forlagsbranchen. Det samme gælder hans bror og administrerende direktør i virksomheden, Kristian Buus Madsen. Forældrene drev Forlaget Ventus i Holstebro, og brødrene hjalp til med at pakke bøger fra tiårs-alderen. »Vi ved, hvad det vil sige at drive forlag, og derfor kunne vi heller ikke se en langsigtet fremtid for et papirforlag, da vi overtog en stor del af forretningen efter vores forældre i 2001. Vi overtog, fordi vi så det som en mulighed for at udvikle noget nyt. Allerede dengang var det åbenlyst, at e-bøger ville blive stort, men vi har fået lov at sætte os på en niche. Jeg er meget forundret over, at de store forlag ikke har gjort mere ved det,« siger Thomas Buus Madsen. De dengang henholdsvis 19 og 21 år gamle brødre var begge i gang med HA International Business på CBS og lagde mærke til, at nogle studerende kopierede lærebøger og solgte dem billigt. Samtidig så brødrene gratisaviserne vinde frem, og gradvis voksede ideen frem: »Hvis man kunne gøre uddannelsesbøger gratis tilgængelige og få en indtægt via reklamer fra de virksomheder, der allerede brandede sig på uddannelsesstederne, kunne det ligne en brugbar forretningsmodel.«  Den udleves nu, hvor foreløbig 1.350 bøger på syv sprog er frit tilgængelige på Bookboons hjemmeside, og en ny titel i gennemsnit kommer til dagligt. Det er primært relativt kortfattede bøger, der opsummerer pensum, og de er skrevet af 700 forfattere, som aflønnes efter den enkelte titels omsætning. Topscoreren er en matematikbog, der er downloadet mere end en halv million gange. At forretningsmodellen kan hænge sammen, skyldes, at der er op til 15 procent målrettede annoncer i bøgerne. Inden bogbrugerne kan downloade, bliver de bedt om at svare på tre spørgsmål: om de læser eller er færdiguddannede, hvilket studie de læser eller er færdige med, og hvor de studerer, eller hvilken område de arbejder indenfor.»De svar er tilstrækkelige til, at vi kan tilbyde målrettetemployer branding, hvor virksomheder markedsfører sig selv som arbejdsplads. I Danmark har vi f.eks. kunder som Deloitte, McKinsey, KPMG og store industrivirksomheder. De indrykker annoncer i bøger, der har interesse for den type studerende, som de gerne vil have fat i. Hvis man trykker på et link i annoncen, kommer man typisk ind på deres rekrutteringsside.«  Bookboons egne udfordringer med rekruttering af medarbejdere var medvirkende til, at brødrene i 2010 traf beslutningen om at rykke fra København til London, som de også begge havde meget lyst til at bo i: »Muligheden for at ekspandere ligger uden for hjemmemarkedet, og vi har brug for at trække på ansatte med forskellige sprogkompetencer, som samtidig er dygtige til salg og marketing. Vi brugte meget energi på at forsøge at rekruttere den arbejdskraft i København, men her i London hører man de første 10 sprog talt, bare man tager en tur med undergrundsbanen. Byen tiltrækker masser af mennesker, som kommer for at prøve lykken og er fulde af arbejdsenergi. Lønniveauet er også 30 procent under det danske, men det er ikke det afgørende.« Til gengæld er huslejen i Canary Wharf-distriktet to-tre gange højere end i København, hvor Bookboon også stadig har kontor med fem ansatte. »Da vi skulle flytte herover, ringede vi fire måneder forinden til ejendomsmæglere for at få aftaler om at se på noget. Det kunne de ikke hjælpe os med, de sagde, at vi skulle komme igen, lige før vi skulle flytte, ellers vidste de ikke, hvad de havde at byde på. Og så får man jo en mistanke om, at de også kan udnytte, at man kommer under tidspres og er parat til at sige ja til hvad som helst...,« siger Thomas Buus Madsen, der nu bor i London med kone og barn og ingen planer har om at flytte: »Selv om Bookboons største marked er Tyskland, ligger hovedkontoret godt her i London. Mange af vores kunder har deres gang her med jævne mellemrum, så det er nemt at træffe aftaler – og nemt at rejse herfra til hele verden, når vi har brug for det. Her er også store bog-events, som trækker mange mennesker, og det giver firmaet et mere internationalt præg at have kontor i London. Og så er der ikke ret langt til København.« ",
        "metadata": {
            "source": "https://www.berlingske.dk/virksomheder/vi-er-begyndt-at-kalde-os-de-stoerste",
            "image_url": "https://berlingske.bmcdn.dk/media/cache/resolve/image_x_large/image/16/160640/6999819-29bbmengland-bookbon3jpg.jpeg",
            "publication_time": "Torsdag d. 28. november 2013, kl. 22.30",
            "author": null,
            "related_links": [],
            "attachments": []
        }
    }
}