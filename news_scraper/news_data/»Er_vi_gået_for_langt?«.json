{
    "version": "1.0",
    "document": {
        "id": 15002,
        "title": "»Er vi gået for langt?«",
        "content": "Den satiriske showtrio Platt-Form er tilbage. Og de har været værd at vente på. De har hele tiden været sjove. De har hele tiden haft noget særligt, ikke mindst fordi vi som publikum fornemmede, at de havde noget særligt sammen. Mille Lehfeldt, Jakob Faurbye og Laus Høybye har fra den spæde start formået at få deres personlige kemi med over på scenen. Parret med en ekvilibristisk, legende og morsom fornemmelse for ord, et skarpt blik på tidens almindelige dårskab og en enestående musikalitet, der kommer til udtryk i dunkende popmelodier og skære ballader, der alle sammen har satirisk brod. Resten klarer de med ufiltreret scenecharme. Showet i Tivoli er større og flottere end nogensinde. Men Platt-Form har heldigvis ikke mistet sig selv undervejs. De er sjovere og skønnere end nogensinde, og deres nye show er uden døde øjeblikke i sin perfekte leg med det uperfekte. Uddrag af anmeldelsen: »Platt-Form er skarp i mælet og oppe på mærkerne. Vel at mærke uden at være forlovet med andet og andre end den sunde fornuft. De kan gøre grin med politisk korrekthed det ene øjeblik, afsløre sexisme i sproget ( »Hvor er det bare superfint, at kvinder kan prøve kræfter med fodbod«) og racisme det næste – ikke mindst i et helt råbekor om den nordatlantiske ekskoloni. Jo, succesen er hjemme. Det har Platt-Form også – noget hjemme, altså. De er dumme på en ualmindeligt begavet måde. De har tjek på det hele på en dejligt dum facon. De har styr på formen, men også på det både platte og raffinerede indhold, så den livgivende latter ruller.« Læs hele anmeldelsen her. FAKTAOm »Er vi gået for langt?«Hvad: »Er vi gået for langt?«Hvor: Glassalen, TivoliHvornår: Til 25. september.FOLD UD Hvad: »Er vi gået for langt?« Hvor: Glassalen, Tivoli Hvornår: Til 25. september.",
        "metadata": {
            "source": "https://www.berlingske.dk/www.berlingske.dk/er-vi-gaaet-for-langt",
            "image_url": "https://berlingske.bmcdn.dk/media/cache/resolve/image_x_large_vertical/image/159/1591792/24202007-bmr.jpg",
            "publication_time": "Tirsdag d. 20. september 2022, kl. 15.45",
            "author": "Catharina Lassen",
            "related_links": [],
            "attachments": []
        }
    }
}