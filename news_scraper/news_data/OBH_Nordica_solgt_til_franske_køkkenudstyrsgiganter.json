{
    "version": "1.0",
    "document": {
        "id": 17728,
        "title": "OBH Nordica solgt til franske køkkenudstyrsgiganter",
        "content": "De velkendte vaffeljern og brødristere fra OBH skal i fremtiden sælges under fransk flag. Mærket og navnet bliver det samme, men ejeren er nu det kæmpestore franske køkkenudstyrsfirma SEB. OBH blev grundlagt i 1985 af Ole Bødtcher-Hansen og Mads Mørch. Virksomheden startede med at sælge solarier, men sidenhen kom alle tænkelige slags køkkenudstyr til og blev hovedforretningen. I 2002 fusionerede OBH med nordiske Nordica, og nu bliver det altså under fransk ejer, at virksomheden skal vokse sig større.  OBH Nordica har hovedkvarter i Sundbyberg nord for Stockholm. Firmaet havde en omsætning på 487 millioner kroner i 2014 og har omkring syv procent af markedsandelen på det nordiske marked. »Vi er henrykte for at byde OBH Nordica velkommen i Groupe SEB. OBH Nordica har meget stærk markedspositioner og nyder godt af en fremragende omdømme, hvilket vil gøre os i stand til at nå vores fulde potentiale i Skandinavien«, siger SEB’s bestyrelsesformand og topchef Thierry de La Tour d’Artaise. SEB, som køber OBH Nordica, havde i 2014 en omsætning på 4,2 milliarder euro (31,4 mia. kr.) og et driftsoverskud på 314 millioner euro (2,3 mia. kr.). Investeringsselskabet Triton købte i 2010 OBH Nordica, og de sælger nu den nordiske virksomhed videre til franske SEB, som blandt andet har mærkerne Krups, Moulinex og Tefal. Groupe SEB oplyser ikke prisen.",
        "metadata": {
            "source": "https://www.berlingske.dk/virksomheder/obh-nordica-solgt-til-franske-koekkenudstyrsgiganter",
            "image_url": "https://berlingske.bmcdn.dk/media/cache/resolve/image_x_large/image/56/561047/9657974-obh.jpg",
            "publication_time": "Fredag d. 10. juli 2015, kl. 12.00",
            "author": "Esben Vest Jensen",
            "related_links": [],
            "attachments": []
        }
    }
}