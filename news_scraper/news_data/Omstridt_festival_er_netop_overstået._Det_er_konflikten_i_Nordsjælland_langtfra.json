{
    "version": "1.0",
    "document": {
        "id": 9739,
        "title": "Omstridt festival er netop overstået. Det er konflikten i Nordsjælland langtfra",
        "content": "Igen i år har den omstridte festival Musik i Lejet været centrum for en ophedet konflikt mellem kommunen og en gruppe lokale, der er godt trætte af larm og støj. Trods indædt lokal modstand landede der i sidste øjebliken ny lokalplan, som reddede den nordsjællandske festival, og i den forgangne weekend løb den af stablen for 16. gang. Men konflikten er langtfra overstået. For de lokale har på ingen måde givet op endnu, og nu vil de gå nye veje for at få stoppet festivalen. En række lokale foreninger har således besluttet sig for at klage over lokalplanen til Planklagenævnet. De mener nemlig ikke, at planen er blevet vedtaget på et juridisk gyldigt grundlag, og derfor bør den helt ophæves, lyder det fra beboerne. Centralt står en bekymring for, at festivalen skader den beskyttede natur i området. Tisvilde Hegn er et såkaldt Natura 2000-område. Det omfatter Tisvilde Hegn, Tibirke Bakker, Asserbo Plantage, Liseleje Plantage og Melby OverdrevFold sammenLæs mereFoto: Liv Latricia Habel. Foreningerne har fire uger – fra planen blev vedtaget den 8. juli – til at indsende deres klage, og Grundejerforeningen i Tisvilde og Omegn vil nu benytte sig af den mulighed, oplyser de til Berlingske. »I Grundejerforeningen for Tisvilde og Omegn er vi godt klar over, at mange mennesker er glade for Musik i Lejet, men Tisvilde er et område, vi skal passe godt på,« siger Stig Hoffmeyer, der er formand for grundejerforeningen. Han mener, at Musik i Lejet de senere år har vokset sig så stor, at festivalen skader den fredede natur i området, og så er festivalen desuden »til meget stor gene, især på grund af støj«, siger han: »Klagen har fokus på at sikre overholdelse af gældende lovgivning på alle områder, og det er vores klare forventning, at vi får medhold.« Indtil for ganske nylig hang fremtiden for Musik i Lejet i en tynd tråd. Tilbage i marts påpegede advokatfirmaet Horten, at Musik i Lejet de seneste 14 år har været afholdt i strid med lokalplanen og dermed ulovligt. Derfor var en ny lokalplan nødvendig, hvis festivalen fortsat skulle afvikles i den nordsjællandske kystby, og den 8. juli blev den endelig vedtaget af et overbevisende flertal i byrådet i Gribskov Kommune. Det er forløbet om netop lokalplanen, der er stridens kerne. Området, hvor festivalen bliver afholdt, er et såkaldt Natura 2000-område, som er betegnelsen for en række beskyttede områder i EU, der skal bevare naturtyper og vilde dyre- og plantearter, som er sjældne eller truede. En hovedregel er, at myndighederne ikke må gennemføre planer eller projekter, der kan skade de arter, som områderne er udpeget til at beskytte. Og det gør festivalen, mener flere lokale beboere og foreninger, som derfor har blæst til kamp mod festivalen. Medina, Mads Langer og Tina Dickow var blandt de kunstnere, der spillede på dette års festival.Fold sammenLæs mereFoto: Linda Kastrup. Før lokalplanen blev vedtaget, modtog Gribskov Kommune således 55 høringssvar, hvoraf flere lagde vægt på, at Gribskov Kommune er forpligtet til at foretage en såkaldt konsekvensvurdering. Det er en tilbundsgående undersøgelse af de potentielle konsekvenser for dyr og planter i området. Blandt høringssvarene finder man Peter Pagh, der er professor i miljøret ved Københavns Universitet. Han har givet sin vurdering efter anmodning fra Grundejerforeningen i Tisvilde og Omegn, og han konkluderer, at kommunens nye lokalplan er »juridisk ugyldig«. Netop fordi konsekvensvurderingen mangler, mener han. Selv vurderer Gribskov Kommune, at festivalen ikke skader naturen i særlig grad, og derfor er det heller ikke nødvendigt med nærmere granskning, mener man. Det er den vurdering, som nu har fået flere foreninger til at klage. I den otte sider lange klage lægger grundejerforeningen blandt andet vægt på, at der ikke er foretaget en konsveksensvurdering, samt at grundlaget for kommunens egen vurdering ikke er offentliggjort. Udover Grundejerforeningen i Tisvilde og Omegn vil Danmarks Naturfredningsforening (DN) i Gribskov også have omstødt den nye lokalplan. »Vi har rejst en masse punkter i vores høringssvar, og de er ikke blevet imødekommet i den nuværende lokalplan,« siger Birgith Sloth, der er biolog og medlem af DN i Gribskov: Hun mener, at det slider for hårdt på naturen og dyrene, blandt andet når store lastbiler kører gennem skoven med udstyr i ugerne op til festivalen. »Vi mener i det hele taget, at lokalplanen er ugyldig, fordi der ikke er lavet den habitatkonsekvensvurdering, som Natura 2000-området foreskriver,« siger hun. Derfor »kan hun ikke se andet, end at de skulle få medhold,« og at »det bliver et krav, at konsekvensvurderingen skal foretages«. Hvis de ikke får medhold i Planklagenævnet, vil de sågar gå videre til EU-domstolen, siger Birgith Sloth. I sidste ende håber hun, at afvikling af festivalen stopper – eller om ikke andet rykker et andet sted hen. Hvis kommunen laver en grundig undersøgelse, der viser, at hverken dyr eller natur tager væsentlig skade, vil I så stoppe kampen der? »Hvis den sagde, at alt var i smukkeste orden, så ville vi selvfølgelig overveje det. Men vi mener ikke, at der er nogen som helst mulighed for, at det skulle være konklusionen,« siger hun og tilføjer: »Hvis de foreslår, at lyden bliver skruet ned, og at lys og antal gæster bliver skaleret ned og de kører af hovedgaden og så videre, så tager vi stilling til den konkrete situation.« I Gribskov Kommune kommer det ikke som en overraskelse, at de lokale foreninger vil klage over lokalplanen. Og det er heller ikke noget, der bekymrer dem synderligt. »Det er normalt sådan, at Planklagenævnet forholder sig til retlige spørgsmål og ikke til den stedlige myndigheds skøn i sagen. Men der sker jo altid en udvikling i klagenævnsafgørelser, så vi må afvente at se,« siger Søren Korsholm, der er centerchef for byudvikling og kultur i Gribskov Kommune. Han vil ikke svare på, hvorvidt kommunen kan forestille sig at lave den omstridte konsekvensvurdering, hvis de utilfredse Tisvildeborgere får medhold i deres klager. »Det er jo et hypotetisk spørgsmål. Det kommer an på, hvad indholdet af Planeklagenævnets afgørelse vil være. Det bliver vi nødt til at afvente.« I DN Gribskov vil de overveje at gå videre til EU-domstolen, hvis de ikke får medhold i Planklagenævnet. Hvordan ser I, at det her ender? »Det ligger jo inden for rammen, at hvis man er uenig i den afgørelse, som Planklagenævnet er kommet frem til, så kan man tage den skridtet videre og rejse forhold omkring EU-lovgivning. Det er inden for de spilleregler, vi har her i vores demokrati, så det synes jeg bare ville være spændende«.",
        "metadata": {
            "source": "https://www.berlingske.dk/politik/omstridt-festival-er-netop-overstaaet-det-er-konflikten-i-nordsjaelland",
            "image_url": "https://berlingske.bmcdn.dk/media/cache/resolve/image_x_large/image/181/1819530/24757512-reportage-fra-torsdag-til-musik-i-lejet.jpg",
            "publication_time": "Torsdag d. 25. juli 2024, kl. 19.57",
            "author": "Kathinka Sonne Olsen",
            "related_links": [],
            "attachments": []
        }
    }
}