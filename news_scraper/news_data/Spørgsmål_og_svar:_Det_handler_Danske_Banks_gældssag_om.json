{
    "version": "1.0",
    "document": {
        "id": 10235,
        "title": "Spørgsmål og svar: Det handler Danske Banks gældssag om",
        "content": "Hvad handler sagen om? En række fejl i Danske Banks it-systemer og data om kunders gældsposter betyder, at banken i en årrække harinddrevet gæld i strid med reglerne.Banken har blandt andet inddrevet gæld, som er forældet ifølgeden danske forældelseslov, og som banken derfor slet ikke har haft krav på. Hvad er årsagerne til fejlene? Årsagen er en række fejl i data i de to it-systemer, som Danske Bank og bankens realkreditinstitut, Realkredit Danmark, anvender. Systemerne benytter banken til at administrere inddrivelsen af gæld fra skyldnere, der er endt i bankens inkassoafdeling, fordi de har misligholdt deres gæld og undladt at afdrage som aftalt. Systemerne hedder DCS (Debt Collection System) og PF (Personlige Fordringer). Hvilke fejl er der konkret tale om? Der er tale om fire typer af fejl. Den mest udbredte fejl betyder blandt andet, at systemerne blander gældens hovedstol sammen med renter og gebyrer og opkræver beløbet som ét – selv om der gælder forskellige forældelsesregler for de to typer af gæld. Ifølge loven forældes renter efter tre år, mens hovedstolen forældes efter ti år. I de sager kan Danske Bank altså have inddrevet gæld, de ikke havde ret til inddrive.  En anden fejl betyder, at systemet beregner gældsposternes forældelse fra en forkert dato. Dette betyder ligeledes, at forældet gæld kan være inddrevet.  En tredje fejl betyder, at systemerne ikke skelner mellem en skyldner og en eventuel kautionist, altså en person, der stiller sikkerhed for lånet. Der er derfor sager, hvor banken har inddrevet gæld fra personer, som banken slet ikke havde ret til at inddrive fra.  En fjerde og sidste fejl betyder, at to kunder, der sammen skylder banken et beløb, begge individuelt bliver opkrævet den fulde gæld. Banken kommer dermed samlet set til at inddrive et større beløb end den reelle gæld.  Hvor længe har fejlene eksisteret? Flere af fejlene har ligget i systemerne, siden de blev taget i brug, og data blev overført til systemerne. DCS blev for eksempel taget i brug for 16 år siden i 2004. Meget tyder dog på, at der også var fejl i data om kundernes gældsposter i mange år inden da. Hvad betyder fejlene for de berørte kunders gæld? Banken har uretmæssigt inddrevet gæld fra de berørte kunder. For de fleste kunders vedkommende har banken inddrevet 1.000-2.000 kroner for meget. Men hundredvis af kunder har betalt mindst 10.000 kroner for meget, og der er ifølge interne opgørelser også eksempler på, at banken har opkrævet over 100.000 kroner for meget fra kunder. Samlet anslås det, at banken har opkrævet 50 millioner kroner, den ikke havde ret til. Hvad betyder fejlene for de berørte kunders skatteoplysninger og eventuelle fogedsager? Fejlene betyder sandsynligvis også, at de berørte borgeres skatteoplysninger – der bruges til blandt andet forskudsopgørelser og årsopgørelser – mange år tilbage vil være fejlbehæftede og dermed skal genberegnes, hvorved de berørte risikerer at skulle betale en restskat. Desuden kan fejlene betyde, at gældssager i Fogedretterne kan være afgjort på ukorrekt grundlag, såfremt de baserer sig på de forkerte data fra Danske Bank. Dette er banken også i færd med at undersøge. Hvor mange personer er ramt? Det præcise antal berørte personer er ekstremt svært at opgøre præcist, fordi problemstillingen er så kompleks, og fordi mange af de nødvendige data er gamle og ufuldstændige. Banken anslår selv, at 10-15.000 kunder skal have penge tilbage. Imidlertid undersøges så mange som 100.000 sager for fejl. Mange af sagerne er adskillige år gamle og kan kun undersøges og eventuelt. tilrettes manuelt, fremgår det af sagens materiale. Oprydningen er i fuld gang og ventes at tage mindst et år endnu. Hvordan kan man vide, om man er ramt af fejlene? De berørte borgere er nuværende eller tidligere Danske Bank-kunder, der har misligholdt deres gæld til banken og dermed har fået status af dårlige betalere og er blevet overført til bankens inkassoafdeling. De er hovedsageligt privatkunder, mens der også er enkelte erhvervs- og private banking-kunder iblandt. Hovedparten er ikke længere kunder i banken. Almindelige Danske Bank-kunder, der løbende har afdraget på deres gæld som aftalt, er ikke berørt af fejlene. Danske Bank er i færd med at undersøge samtlige 100.000 sager i risikogruppen og tager løbende kontakt til kunder, der er ramt af fejlene og skal have penge retur. Foreløbigt er 400 personer blevet kontaktet. Hvad kan man gøre for at finde ud af, om man er ramt af fejlene? Det er kompliceret at udrede, om man er ramt. Det kræver en nøje gennemgang af de oprindelige lånedokumenter samt de løbende betalinger af afdrag og renter til banken. Danske Bank oplyser, at banken er i fuld gang med at undersøge sagerne og tage kontakt til de berørte kunder. Foreløbigt er 400 personer blevet kontaktet. Har man mistanke om, at man er berørt, bør man kontakte Danske Bank. Kan de berørte kunder få erstatning fra banken? Hvis man som kunde har betalt for meget fra banken, har man som udgangspunkt krav på at få pengene betalt tilbage. Desuden vil man muligvis have ret til yderligere økonomisk kompensation, hvis man for eksempel har optaget et nyt, dyrt lån for at betale af på gælden til banken. I mange, især ældre sager, vil det dog som nævnt kræve en manuel gennemgang af sagen, før det kan fastslås. Hvilke konsekvenser kan sagen få for banken? Banken skal som udgangspunkt tilbagebetale den ulovligt inddrevne gæld til de berørte kunder. Dertil kommer muligvis yderligere økonomisk kompensation til de berørte. I alt anslås det, at sagen kan koste Danske Bank 400 millioner kroner i form af blandt andet tilbagebetaling, kompensation og sagsbehandling. Netop et sådan beløb har banken reserveret isin seneste årsrapport, hvoraf det blot fremgår, at årsagen er et »problem med datakvalitet, der er begrænset til en mindre del af forretningen.« Kan banken garantere, at den fejlbehæftede inddrivelse er standset? Danske Bank oplyser til Berlingske, at man siden 2019, da flere interne whistleblowere advarede ledelsen om problemerne, har indført ekstra kontrolmekanismer og ansat ekstra personale for at kontrollere, at den fortsatte inddrivelse sker i overensstemmelse med reglerne.",
        "metadata": {
            "source": "https://www.berlingske.dk/virksomheder/spoergsmaal-og-svar-det-handler-danske-banks-gaeldssag-om",
            "image_url": "https://berlingske.bmcdn.dk/media/cache/resolve/image_x_large/image/132/1328565/23508244-danske-bank.jpg",
            "publication_time": "Søndag d. 30. august 2020, kl. 19.00",
            "author": "Michael Lund",
            "related_links": [],
            "attachments": []
        }
    }
}