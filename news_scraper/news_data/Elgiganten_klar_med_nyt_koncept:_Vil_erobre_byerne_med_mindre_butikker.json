{
    "version": "1.0",
    "document": {
        "id": 8122,
        "title": "Elgiganten klar med nyt koncept: Vil erobre byerne med mindre butikker",
        "content": "Efter positive erfaringer fra to testbutikker i Oslo og København afslører Elgiganten nu planer om at udbrede konceptet om citybutikker til flere store byer i Skandinavien. Det skriver det svenske medie Market.Butikkerne får til opgave at være tættere på de kunder, der bor i byen og har langt til de store varehuse, men stadig har behov for flere produkter og services end dem, de møder i de helt små butikker, som Elgiganten har mange af i Sverige. I citybutikken får man rådgivning om den telefon, man overvejer at købe, og efter at man har overvejet og foretaget sit køb online, kan man afhente den i butikken. Hvis den en dag går i stykker, kan man få den repareret hos serviceafdelingen, som også findes i butikken. Meningen er, at omkring halvdelen af de varer, som man finder i de store butikscentre, skal kunne købes i citybutikkerne. Det er især mobiltelefoner, computere og andre ting, som man kan tage under armen.Den administrerende direktør for de 37 danske Elgiganten-butikker, Peder Stedal, fortæller, at erfaringerne fra citybutikken på Strøget i København er gode. Den er en af de butikker, som Elgiganten overtog, da elektronikkæden Fona krakkede i 2016.»Omsætningen er bedre, og generelt går det bedre med vores mål for citybutikken, end vi havde forventet,« siger han.Den administrerende direktør for de danske Elgiganten-butikker fortæller, at man kan få sin telefon opladet, mens man venter i citybutikkerne. Det skal være med til at skabe en bekvem oplevelse for kunden.Fold sammenLæs mereFoto: Nils Meilvang.Og nu bredes de gode erfaringer ud over Skandinavien, hvor den svenske hovedstad Stockholm står først for skud med planlagt åbning i 2019, ligesom man også peger på de svenske storbyer Göteborg og Malmö som mulige beliggenheder for citybutikker. De helt små Elgiganten-butikker findes ikke i Danmark, så de danske afdelinger får alle en make-over, som Peder Stedal fortæller allerede er godt i gang med.»I de nye butikker er indretningen mere indbydende, og servicen, du modtager fra personalet, er åben og engageret. Det giver en bedre kundeoplevelse, som vi opgraderer med citykonceptet,« siger Peder Stedal.I efteråret stod en ny butik klar i Frederiksbergcentret, i øjeblikket er man i gang med at konvertere butikken på Nytorv i Aalborg, og turen kommer snart til Aarhus og Trianglen i København.Når de opgraderede butikker åbner dørene, kommer de i højere grad til at fungere i pardans med nethandlen.»Det er vigtigt for kunderne at kunne komme i butikken og se det produkt, de overvejer at købe - at man kan se, røre og føle,« siger Peder Stedal.Her er rådgivningen også central.»Selv om man synes, produkterne er nemme at bruge, er det jo en kompleks verden, vi lever i. Mange søger derfor information om, hvordan deres bærbare for eksempel spiller sammen med det tilbehør, de overvejer at købe til den,« siger han.",
        "metadata": {
            "source": "https://www.berlingske.dk/virksomheder/elgiganten-klar-med-nyt-koncept-vil-erobre-byerne-med-mindre-butikker",
            "image_url": "https://berlingske.bmcdn.dk/media/cache/resolve/image_x_large/image/6/67863/20142121-aaa.jpg",
            "publication_time": "Fredag d. 23. februar 2018, kl. 13.51",
            "author": "Katrine Rosenbæk",
            "related_links": [],
            "attachments": []
        }
    }
}