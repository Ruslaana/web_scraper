{
    "version": "1.0",
    "document": {
        "id": 13752,
        "title": "Her er Rockwools nye topchef",
        "content": "Flere og flere i toppen af det danske erhvervsliv bærer rundt på et udenlandsk pas. Blandt de første store virksomheder til at hoppe med på den trend varRockwool International A/S, da Tom Kähler overlod sin plads som topchef til hollænderen Eelco van Heel. Da Rockwool-bestyrelsen sidste år meddelte, at van Heel var fyret, var den officielle begrundelse, at han manglede den fornødne erfaring i at drive en global virksomhed. Nu har den nye direktør i Rockwool International A/S sat sig til rette, og der er i den grad tale om en mand med international erfaring.  Svenske Jens Birgersson kommer fra en fremtrædende direktørstilling i en af verdens største ingeniørkoncernerABB. Fra virksomhedens hovedkvarter i Zürich har Birgersson, indtil han 9. februar overtog Rockwool, siddet med ansvaret for en stor del af ABBs Power Division med en omsætning i millardklassen og 6.000-7.000 ansatte verden over. Præcis som landsmanden Anders Runevad iVestasgjorde det, kommer Jens Birgersson til Danmark som et fuldstændig ukendt navn i medierne og offentligheden. Det forhindrer dog ikke Rockwools bestyrelsesformand, Bjørn Høi Jensen, i at have store forventninger til sin nye mand.  Da Høi Jensen præsenterede direktørskiftet, var han ikke sen til at fortælle pressen, hvilke opgaver der står øverst på Birgerssons to do-liste: Opdater forretnings­planen og løft indtjeningen og dermed også aktiekursen i et højere tempo end hidtil. Jens Birgersson tog sine uddannelser som økonom og ingeniør i Sverige, men siden da har han ikke tilbragt mange år i fødelandet. Han flyttede tidligt til Schweiz for at gøre karriere i ABB, der i 1988 blev dannet efter en fusion mellem svenskeASEAog schweiziskeBBC,og CVet favner over en lang række forskellige stillinger i ABB kun afbrudt af en enkelt afstikker mellem 2005 og 2008 til den franske mineralproducentImerys, hvor han var vicedirektør med base i Belgien. I 2013 tog han et udvidet ledelses­kursus på Harvard formentlig velvidende, at han var på vej mod et topjob.  Birgersson har gjort sig bemærket ved at levere flotte resultater, hvor end han har befundet sig. I svensk erhvervsliv har han længe været et af de varmeste navne til at score et topjob i et af de store svenske industriselskaber. Den nye Rockwool-chef har kun haft få uger til at indfinde sig i det nye kontor i Hedehusene, og hans kone og fem børn bor stadig i Zürich. Familien flytter inden længe til Malmø, så børnene kan gå i svensk skole. ",
        "metadata": {
            "source": "https://www.berlingske.dk/karriere/her-er-rockwools-nye-topchef",
            "image_url": "https://berlingske.bmcdn.dk/media/cache/resolve/image_x_large/image/21/215105/8318805-20busbirgerssonjpg.jpeg",
            "publication_time": "Torsdag d. 19. februar 2015, kl. 21.30",
            "author": "Mikkel Danielsen",
            "related_links": [],
            "attachments": []
        }
    }
}