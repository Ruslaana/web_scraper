{
    "version": "1.0",
    "document": {
        "id": 10567,
        "title": "Børn og unges lydvaner har ændret sig. Nye tal viser, at det kommer med en pris: »Det er dybt alvorligt«",
        "content": "Hvis du er forælder, tænker du formentlig ikke over det. Du tænker ikke over det, når dine børn tager plads i sofahjørnet med hørebøffer om ørene. Når de forsvinder ind på værelset for at game. Eller når de nytårsaften hører bragene fra fyrværkeri. Men når først skaden er sket, hænger lidelsen ved resten af livet. Tilfældene er kraftigt stigende, og »særligt bekymrende« er udviklingen blandt børn og unge, lyder det blandt andet fra Høreforeningens formand, Majbritt Garbul Tobberup, som nu kommer med et skarpt opråb. »De unge gambler simpelthen med deres hørelse,« siger hun. Majbritt Garbul Tobberup har en sygdom i mellemøret, hvor tinnitus er en følgesvend. Hun er blevet opereret i begge ører.Fold sammenLæs mereFoto: Asger Ladefoged. De seneste tal fraDen Nationale Sundhedsprofilviser, at omtrent 777.000 danskere lider af tinnitus. Det er en stigning på 27 procent siden 2017, og tinnitus placerer sig således på en femteplads over de mest udbredte lidelser i Danmark – kun overgået af allergi, slidgigt, forhøjet blodtryk og hyppig hovedpine. Tallene er især alarmerende, når man kigger nærmere på den yngre målgruppe. Blandt unge kvinder i alderen 16-24 år er forekomsten gået fra 4,4 procent i 2017 til 8 procent i 2021. Det svarer til en stigning på 82 procent. Blandt unge mænd er tallene tilsvarende steget fra 6,1 procent til 9,7 procent. En stigning på knap 60 procent. »Det er dybt alvorligt,« mener Majbritt Garbul Tobberup. »For tinnitus kan være meget generende. I værste tilfælde invaliderende.« Susanne Nemholt er postdoc på SDU, projektleder på Kommunikationscentret i Region Hovedstaden – og en af de få i Danmark, der har forsket i tinnitus blandt børn og unge. Det er ikke alle børn og unge, der er generet af tinnitus, understreger hun. Men dem, der er, kan »rigtignok opleve vanskeligheder«. De kan have svært ved at koncentrere sig i skolen. De sover dårligt om natten. De trækker sig fra sociale sammenhænge. Og de bekymrer sig om deres helbred, fortæller hun. »De har mindre overskud i hverdagen, og vi ser, at det påvirker deres øvrige livsomstændigheder,« siger hun. De seneste år er der kommet mere fokus på tinnitus. Og det er formentlig også en medvirkende faktor til, at tilfældene er stigende blandt børn og unge, fortæller Susanne Nemholt.Fold sammenLæs mereFoto: Asger Ladefoged. Der er i virkeligheden ganske få veldokumenterede studier, når det kommer til tinnitus blandt børn og unge, forklarer Susanne Nemholt. På trods af større interesse for området betragtes det stadig som et »overset klinisk område«. Så det kan være svært at sige med sikkerhed, hvorfor tinnitus opstår hos børn og unge, og hvad årsagen til stigningen er. Ofte opstår tinnitus, hvis man har nedsat hørelse. Men det er sjældent tilfældet hos børn og unge. Til gengæld er der fundet en sammenhæng mellem stress og tinnitus – ligesom ved voksne. »Jeg tror, at en del af det handler om det børneliv, vi har skruet sammen. Om præstationspres, forventninger og krav,« siger hun og tilføjer: »Og så handler det selvfølgelig om støjeksponering.« Susanne Nemholt og Majbritt Garbul Tobberup peger begge på en hverdag, hvor lyd fylder mere. Engang spillede man fodbold i haven. Legede på gaden. Hvis man var heldig, havde man en walkman. Nu er det blevet erstattet med devices, forklarer de. Børn og unge har iPhones eller iPads til rådighed stort set hele tiden, hvor den ene time hurtigt kan tage den anden. »Og når mor og far kommer trætte hjem efter en lang arbejdsdag, så beder de børnene om at tage hørebøffer på, så de ikke selv skal høre på larmen,« siger Susanne Nemholt. »Det betyder bare, at børnene kommer endnu tættere på lydkilden.« Majbritt Garbul Tobberup supplerer: »Særligt er gaming og e-sport vigtigt at fremhæve. Det er et relativt nyt univers, men det er noget, især drenge bruger flere timer på dagligt. Og det er jo ren gift for deres ører.« Dertil kommer biografer. Koncerter. Og diskoteker, hvor den ældre del af målgruppen særligt tilbringer meget tid, tilføjer hun. Omtrent 80 procent af personer med tinnitus har eller får høretab. Nedsat hørelse vil ofte forstærke tinnitussen.Fold sammenLæs mereFoto: Asger Ladefoged. En undersøgelse foretaget af Høreforeningen viser således, at hver tredje unge dagligt udsættes for kraftig lyd eller støj. Halvdelen af de adspurgte tænker ikke over, at deres hørevaner kan give en alvorlig høreskade senere i livet. Det er foruroligende, mener Majbritt Garbul Tobberup, som sammen med Susanne Nemholt har et par gode råd til, hvordan man kan reducere risikoen for høreskader gennem høj lyd. Ud over et par gode hovedtelefoner – som man ikke skal underkende værdien af, hvis man hører meget musik eller gamer mange timer i løbet af en dag – så er der tre faktorer, som man bør kende til. Det drejer sig om følgende: »Det kræver, at man sætter sig ind i, hvor højt man kan spille og i hvor lang tid, før man udsætter sine ører for fare. Man skal lære grænserne at kende,« siger Majbritt Garbul Tobberup. Lydniveauer måles i decibel (dB), og ifølge WHO kan øret blive udsat for 80 decibel i 40 timer om ugen uden at tage skade. Vedvarende støj over 80 decibel kan give varige høreskader. Skruer man bare en smule op til 85 decibel, bør man dermed kun udsætte ørene for lydstyrken i fire timer om ugen, lyder anbefalingen. »Og så skal man huske at tage lydpauser,« tilføjer Susanne Nemholt. Både forældre og samfundet har her et medansvar, mener de. Forældrene bør have en dialog med deres børn om, hvor høj musik de spiller, hvor højt lydniveau deres gaming er på, og hvad konsekvenserne kan blive, hvis ikke de er opmærksomme. På samme måde bør det indgå i undervisningen, lyder det. Høreforeningen har blandt andet udviklet undervisningsmateriale til indskolingen og mellemtrinnet, ligesom de har gennemført en kampagne målrettet børn og unge med høreskader. En undersøgelse fra Høreforeningen viser, at mere end hver tiende i aldersgruppen 13-19 år er generet af en høj hyletone flere gange om ugen.Fold sammenLæs mereFoto: Asger Ladefoged. »Vi er knap 800.000 danskere, der lider af tinnitus, men det er ikke rigtig på dagsordenen nogen steder. Det bliver det nødt til at komme,« siger Majbritt Garbul Tobberup. »Vi skal selvfølgelig ikke forbyde, at de unge må høre musik. Eller game. For det kan der være enorm meget glæde forbundet med. Men vi skal oplyse, så de ved, hvordan de kan omgås med lyd på en fornuftig måde.« WHO har for nylig advaret om, at der er 1,1 milliarder unge mennesker på verdensplan, som risikerer at få en høreskade, fordi de omgås med lyd på en uhensigtsmæssig måde. »Generation-høreskade,« kalder WHO det. »Vi skal sætte ind nu. I hvert fald hvis vil gerne vil have, at de unge skal gennemføre både erhvervs- og videregående uddannelser. Hvis vi gerne vil have deres arbejdskraft i mange år, så har de brug for deres hørelse,« siger Majbritt Garbul Tobberup. FAKTAEksempler på lydniveauer:0 dB – det mindste, et sundt øre kan opfatte10 dB – svag raslende lyd af blade35 dB – en stille stue i byområde60 dB – en normal samtale85 dB – højeste tilladte støjniveau på en arbejdsplads90 dB – bytrafik110 dB – høretelefoner ved høj styrke120 dB – ørets smertegrænse og lydniveauet i nyere biografer140 dB – jetjæger, der letter med 25 meters afstandFOLD UD 0 dB – det mindste, et sundt øre kan opfatte 10 dB – svag raslende lyd af blade 35 dB – en stille stue i byområde 60 dB – en normal samtale 85 dB – højeste tilladte støjniveau på en arbejdsplads 90 dB – bytrafik 110 dB – høretelefoner ved høj styrke 120 dB – ørets smertegrænse og lydniveauet i nyere biografer 140 dB – jetjæger, der letter med 25 meters afstand",
        "metadata": {
            "source": "https://www.berlingske.dk/indland/boern-og-unges-lydvaner-har-aendret-sig-nye-tal-viser-at-det-kommer-med-en",
            "image_url": null,
            "publication_time": "Lørdag d. 10. februar 2024, kl. 06.43",
            "author": "Sidsel Lyhne Jensen",
            "related_links": [],
            "attachments": []
        }
    }
}