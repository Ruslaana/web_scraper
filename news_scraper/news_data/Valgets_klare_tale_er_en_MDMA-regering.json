{
    "version": "1.0",
    "document": {
        "id": 3616,
        "title": "Valgets klare tale er en MDMA-regering",
        "content": "For en sjælden gang er toppolitikkerne og hele kongerigets politiske kommentariat både forsigtige og nok lige uvidende om, hvordan akronymet for den nye midterregering kommer til at tage sig ud. En SVMSFR- regering med IÆØÅDOK i opposition kan ikke udelukkes. Mundret bliver det næppe. Men valgets tale er klar. Lars Løkkes idé om en bred regering hen over midten uafhængig af begge yderfløje må realiseres. Det endda selvom det måske indebærer, at den tidligere statsministers parti ikke bliver præmieret med en ministerpost eller to, fordi hans meritter frastøder så mange af de andre partiledere. Men der er en vej til den store forbrødring og forståelse mellem Mette, Jakob, Pia, Lars og Martin, som jo står længere fra hinanden personligt end politisk. Den hedder MDMA, der er et lægemiddel, som har vistgode resultaterved behandling af for eksempel patienter med PTSD, der udklasserer psykologhjælp. Endnu er det ikke helt lovligt i Danmark. Men mon ikke den nye regering kunne se igennem fingre med det, når bare beslutningen om at tage medikamentet er den rigtige. Og det vil den vise sig at være. Det er nemlig ikke bare traumatiserede mennesker, der har glæde af MDMA- terapi. SelvesteCasper Christensenhar været åben om, hvordan han opdagede sig selv som et mindre egocentrisk, mere kærligt og omgængeligt menneske efter et længere behandlingsforløb. Komikeren er ikke den eneste med et overophedet ego fra den kreative klasse, der har fået hjælp og glæde ud af mødet med MDMA. Ecstasy, som den lille hjælper også kaldes, kan man også støde på i selskabslivet, hvor hele grupperinger udviser en overdådig glæde og forståelse for hinanden, når de har taget stoffet rekreativt. Det er derfor ikke svært at forestille sig, hvor motiverende og konstruktivt et månedligt regeringsseminar på Marienborg ville være, hvis Mette Fredriksen bød velkommen over en kop te tilført nøje afmålte mængder opløste krystaller. I løbet en lille halv time ville selv store personlige modsætninger blegne og blive erstattet af en uset tillid og positiv opmærksomhed på hinanden. Dagen efter, når den direkte påvirkning for længst er forsvundet, vil regeringens medlemmer så opdage, at de som sidegevinst har fået en ny og større selvindsigt. De politiske forskelle mellem MDMA-regeringens partier er jo i forvejen små. De største problemer som krig, den globale klimakrise og inflationen har en dansk regering – ecstasy eller ej – ikke de store muligheder for at gøre ret meget ved. Men en reform af det skrantende sundhedsvæsen og tiltrækning af kvalificeret udenlandsk arbejdskraft kan en MDMA-regering, hvor alle pludselig har tillid til selv Lars Løkke, måske finde modige løsninger på. En minister behøver jo ikke at være valgt til Folketinget. Derfor vil det være oplagt at udnævne misbrugsekspert og overlæge Henrik Rindom til tillidsminister, sådan at han kan stå for det rette dosering og kontrol af stoffets renhed. Regeringen skal naturligvis ikke hente sine harmoniserende leverancer på et toilet i Kødbyen. »Ecstasy og MDMA er i sin rene form og rigtigt doseret ikke farligt«, sagdeRindomtil DR Nyheder helt tilbage i 2018 i forbindelse med to unge mænds dødsfald efter overdrevent indtag. Det er nok lige lovligt optimistisk at forestille sig, at den sunde kemiske fornuft for alvor skulle få tag i Mette Fredriksen og de andre ledere på den brede midte. Men de bør vide, at den molekylære vej til et mere harmonisk politisk liv og en bedre psykiatri faktisk findes. Torben Steno er vært på Berlingske-programmet »Cordua & Steno« og musiker ",
        "metadata": {
            "source": "https://www.berlingske.dk/kommentatorer/valgets-klare-tale-er-en-mdma-regering",
            "image_url": "https://berlingske.bmcdn.dk/media/cache/resolve/image_x_large/image/161/1615803/24263508-mf-2022.jpg",
            "publication_time": "Torsdag d. 17. november 2022, kl. 10.00",
            "author": "Torben Steno",
            "related_links": [],
            "attachments": []
        }
    }
}