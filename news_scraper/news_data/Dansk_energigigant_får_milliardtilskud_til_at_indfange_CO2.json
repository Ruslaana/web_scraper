{
    "version": "1.0",
    "document": {
        "id": 16563,
        "title": "Dansk energigigant får milliardtilskud til at indfange CO2",
        "content": "For første gang skal der indfanges og lagres CO2i stor skala i Danmark, og det bliver energigiganten Ørsted, der med et milliardtilskud i halen får opgaven. Det er resultatet af Energistyrelsens første udbud fra den otte milliarder kroner store, såkaldte CCUS-pulje, der netop skal støtte, at Danmark rykker hurtigt frem på verdensplan for at gøre sig gældende inden for den nye og afgørende teknologisatsning. Projektet, som involverer det træflisfyrede Asnæsværket i Kalundborg og det halmfyrede Avedøreværket ved København, skal fange og lagre 430.000 ton CO2om året fra 2026, fremgår det. »Det er yderst glædeligt, at vi nu er nået til et punkt, hvor vi er klar til at underskrive en kontrakt med Ørsted. De skal nu i gang med at etablere fangst, transport og lagring af CO2i fuld skala. Det er første gang, det sker i Danmark, og det er kæmpestort,« siger Mogens Hagelskær, der er vicedirektør i Energistyrelsen, i en kommentar. Kontrakten gælder i 20 år, og Ørsted løb med sejren foran Vestforbrænding og Aalborg Portland, der også deltog i udbuddet. Ifølge Ørsted vil de to værker allerede i 2025 begynde at indfange og lagre CO2, og fra 2026 skal de begge være klar til at skrue helt op for fangsten. Ved at indkapsle CO2fra biomassefyrede kraftvarmeværker og lagre det i undergrunden kan man ikke kun nedbringe, men også helt fjerne CO2fra atmosfæren, fordi CO2fra bæredygtig biomasse indgår i den naturlige kulstofcyklus. Ørsted har allerede indgået aftale med den amerikanske softwaregigant Microsoft, der vil købe 2,76 millioner ton varig CO2-fjernelse over 11 år. Microsoft er i gang med at opføre tre datacentre i Danmark. »Udviklingen går stærkt, og vi er nu tættere på at bringe et meget vigtigt klimaværktøj i spil,« siger klima-, energi- og forsyningsminister Lars Aagaard (M) i en kommentar til aftalen. Mængden af CO2, der nu skal indfanges og lagres, er en del af det grønne udspil, som regeringen har sat for at nå 2025-målet. Ørsted vil hvert år opsamle 150.000 ton CO2fra Avedøreværket. Det transporteres med lastbiler til Asnæsværket, indtil der er etableret en rørledning på tværs af Sjælland. På Asnæsværket indsamles årligt 280.000 ton CO2, og her håndteres og transporteres de opsamlede mængder til Northern Lights'lagringsreservoir i den norske del af Nordsøen, oplyser Ørsted. Processen med at indfange CO2i Asnæs og Avedøre har ifølge Ørsted potentiale til at skabe henholdsvis omkring 50 og 35 megawatt overskudsvarme. Det svarer til omkring 20.000 og 11.000 husstandes årlige forbrug af fjernvarme. Jannick Hauschildt Buhl, der er områdechef for CCUS og power-to-X i Dansk Fjernvarme, understreger dog, at man trods aftalen skal have mere fart på. »Hos myndigheder og politikere bliver der ikke tid til at sidde på hænderne, hvis vi skal nå Danmarks ambitiøse 2030-mål, hvor der ifølge de politiske aftaler skal fanges cirka 3,2 millioner ton CO2om året i 2030,« siger han. Indfangningen af CO2kan potentielt blive et stort forretningsområde for dansk erhvervsliv, samtidig med at det bidrager til at nedbringe udslippet.",
        "metadata": {
            "source": "https://www.berlingske.dk/virksomheder/dansk-energigigant-faar-milliardtilskud-til-at-indfange-co2",
            "image_url": "https://berlingske.bmcdn.dk/media/cache/resolve/image_x_large/image/167/1676848/24429796-pix-avedrevrket.jpg",
            "publication_time": "Mandag d. 15. maj 2023, kl. 10.30",
            "author": "Thomas Breinstrup",
            "related_links": [],
            "attachments": []
        }
    }
}