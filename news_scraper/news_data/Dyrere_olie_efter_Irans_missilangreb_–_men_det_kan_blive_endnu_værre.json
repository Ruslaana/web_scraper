{
    "version": "1.0",
    "document": {
        "id": 15412,
        "title": "Dyrere olie efter Irans missilangreb – men det kan blive endnu værre",
        "content": "Verden holder vejret for, atde voldsomme konflikter i Mellemøstenikke udvikler sig til en regulær krig. Samtidig stiger olieprisen af frygt for, at israelske modangreb kan ramme og ødelægge Irans olieanlæg. Iran affyrede tirsdag aften dansk tid hen ved 200 missiler mod Israel. De fleste blev skudt ned, inden de ramte deres mål. Mange frygter nu, at krisen eskalerer. Der er flere forlydender om, at Israel overvejer at angribe Irans olieanlæg, som leverer en vigtig del af indtægterne til den iranske statskasse. Iran eksporterer omkring 1,7 millioner tønder råolie om dagen. Olieprisen er steget de seneste to dage. Det seneste døgn er olien blevet mere end tre procent dyrere, således at en tønde onsdag morgen var oppe på at koste 74,5 dollar efter kortvarigt at være blevet handlet til mere end 75 dollar. Det var den største stigning i oliepriserne i omkring et år. Det er stadig langt fra tidligere højder, blandt andet i perioden efter den russiske invasion af Ukraine i februar 2022 og den efterfølgende, voldsomme inflation. Her steg olieprisen markant, hvilket smittede af på benzinpriserne, der skød i vejret. Omkring en tredjedel af verdens olie kommer fra Mellemøsten.  Når olieprisen fortsat ligger betydeligt under, hvad den har gjort de seneste seks uger, ses det ifølge nyhedsbureauet Bloomberg som udtryk for, at handlerne ikke forventer, at der bliver større afbrydelser af olieforsyningerne i Iran eller andre dele af det olierige Golfområde. »Spekulationer om et israelsk angreb på iranske oliefelter synes usandsynlig, eftersom sådan et træk formodentlig ville drive oliepriserne op på 80 dollar, hvilket ville mishage Israels allierede, der kæmper mod inflationen,« siger analytiker Tony Sycamore fra IG til nyhedsbureauet Reuters og anser israelske angreb på våbenfabrikker og militære mål som mere sandsynlige. Frygten for, at de iranske olieanlæg vil blive israelske angrebsmål, eller at Iran blokerer for trafikken gennem Hormuzstrædet ligger dog stadig i baghovedet på analytikere og handlere. Hormuzstrædet ligger i Den Persiske Golf. Herigennem går næsten 30 procent af al olie, der handles i verden. Den korte afstand til det iranske fastland gør det muligt for Iran at affyre missiler mod passerende tankskibe eller sende patruljebåde ud og opbringe skibene. Det vurderes, at olieprisen kan stige med helt op til syv dollar pr. tønde, hvis USA og andre lande indfører økonomiske sanktioner mod Iran, og med 13 dollar, hvis Israel angriber iransk energiinfrastruktur. En iransk blokade af Hormuzstrædet kan gøre olien 13-28 dollar dyrere pr. tønde, anslår analysefirmaet Clearview Energy Partners. Saudi-Arabien og de øvrige olieproducerende lande i organisationen OPEC har forsøgt at holde olieprisen oppe på omkring 100 dollar pr. tønde ved at skære ned på produktionen. Det statslige saudiarabisk olieselskab, Saudi Aramco, har imidlertid nu fåetgrønt lys til fra december at pumpe mere råolie opog forsøge at genvinde tabte markedsandele, selvom de ekstra forsyninger ventes at presse olieprisen nedad. Lige nu pumper Saudi-Arabien 8,9 millioner tønder op dagligt, hvilket er det laveste niveau siden 2011. Fra december øges produktionen med 83.000 tønder om dagen hver måned, således at landet i december 2025 vil producere en million tønder mere end i dag, skrev den britiske finansavis Financial Times forleden. USA har skruet op for sin olieproduktion for at modgå OPEC-landenes mindre produktion, men da efterspørgslen på olie i Kina samtidig er faldet, har oliepriserne ikke kunnet holdes kunstigt oppe. Det Internationale Energiagentur (IEA) anslog i september, at den daglige efterspørgsel på olie globalt for hele 2024 vil nå 103 millioner tønder, men produktionen er på 103,5 millioner tønder. Som altid ved konflikter, hvor kurser kan bevæge sig uforudset, søger investorer i sikker havn og vælger at lægge pengene i guld. Guldpriserne steg tirsdag med mere end en procent. Dermed nåede guldprisen op på 2.661,63 pr. ounce (31,1 gram) og nærmede sig dermed den hidtil højeste pris, der nogensinde er betalt for guld, nemlig 2.685,42 dollar pr. ounce, som kursen var 26. september. Også sølv er steget i pris. Det gik tirsdag op med 0,7 procent til 31,36 dollar pr. ounce.   ",
        "metadata": {
            "source": "https://www.berlingske.dk/virksomheder/dyrere-olie-efter-irans-missilangreb-men-det-kan-blive-endnu-vaerre",
            "image_url": "https://berlingske.bmcdn.dk/media/cache/resolve/image_x_large/image/184/1841999/24804217-en-betydelig-del-af-verdens-olieforsyninger-sejles.jpg",
            "publication_time": "Onsdag d. 02. oktober 2024, kl. 11.59",
            "author": "Thomas Breinstrup",
            "related_links": [],
            "attachments": []
        }
    }
}