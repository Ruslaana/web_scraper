{
    "version": "1.0",
    "document": {
        "id": 10843,
        "title": "Søen gemte på en hemmelighed. Nu afslører dykkere Europas ældste bebyggelse",
        "content": "Søen Ohrid, en af de ældste søer i verden, ligger omringet af træer i det sydøstlige Europa delt mellem Nordmakedonien og Albanien. Og søen har indtil nu gemt på en hemmelighed. Den dybe sø med det klare vand er ikke som mange andre søer fuld af fisk og beplantning. Det viser sig, at noget andet har befundet sig på bunden i mange tusinde år, skriver Euronews. Opdagelsen blev gjort af en gruppe schweiziske og albanske arkæologer under et dyk i den albanske sø. Gruppen af arkæologer fandt på bunden af Ohridsøen en 8.000 år gammel landsby. De er overbeviste om, at det er den ældste, opdagede bebyggelse i hele Europa. Tidligere har udgravningen af en forhistorisk by, Provadia-Solnitsata, i Bulgarien været vurderet som den ældste, godt 6.000 år gammel. Landsbyen i Ohridsøen består af huse, som man regner med har været et hjem for 200 til 500 mennesker. Derudover er husene bygget på stylter. Men byen under vandet sætter yderligere spørgsmål i gang hos de ivrige arkæologer. Alt har ikke åndet fred og idyl ved søsiden i det naturskønne område for 8.000 år tilbage. Det mystiske ved den by under vandet er, at den er omringet af spyd. Dette kan tyde på, at landsbyen har oplevet omkringliggende trusler og har måttet forsvare sig. Desuden har det været en stor udfordring for dem at bygge deres hjem på stylter dengang, og de må derfor have haft en god grund til at tage udfordringen op. Én grund kunne være som en del af forsvaret mod trusler, hvilket de mange spyd kunne tyde på. En anden mulighed kunne være, at husene blev bygget på stylter for at undgå oversvømmelser. Arkæologerne har dog endnu ikke kunnet finde svar på, hvilken trussel beboerne har måttet forsvare sig selv imod.",
        "metadata": {
            "source": "https://www.berlingske.dk/indland/soeen-gemte-paa-en-hemmelighed-nu-afsloerer-dykkere-europas-aeldste",
            "image_url": null,
            "publication_time": "Lørdag d. 23. september 2023, kl. 18.44",
            "author": null,
            "related_links": [],
            "attachments": []
        }
    }
}