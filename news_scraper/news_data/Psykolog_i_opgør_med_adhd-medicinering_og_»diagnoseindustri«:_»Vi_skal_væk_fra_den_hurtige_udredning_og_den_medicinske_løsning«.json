{
    "version": "1.0",
    "document": {
        "id": 12884,
        "title": "Psykolog i opgør med adhd-medicinering og »diagnoseindustri«: »Vi skal væk fra den hurtige udredning og den medicinske løsning«",
        "content": "I dag udredes flere og flere børn og unge i Danmark med psykiske diagnoser, og mange får medicinsk behandling i et forsøg på at komme deres vanskeligheder til livs. Antallet af adhd-diagnoser er eksploderet, og såkaldte løsninger som methylphenidat – en kemisk slægtning til amfetamin – er blevet hverdagskost. Men hvad er det, vi som samfund er i gang med? Hvor hurtigt kan vi udrede og løse problemer, uden at vi stopper op og ser på det hele billede? Forstår vi overhovedet, hvad det er, børn og unge fortæller os med deres symptomer? Meget snart er vi alle på amfetamin, hvis vi ikke stopper op og tager denne debat alvorligt. Det er flere og flere børn i dagens Danmark som mistrives. Skolefraværet stiger, og symptomer som manglende koncentration, impulsivitet og angst gør, at børn og unge bliver sendt til udredning i håb om en forklaring. Men det, der skulle være en hjælp, er blevet en glidebane. Diagnoserne har fået overtaget, og som samfund har vi skabt en diagnoseindustri, hvor børnene hurtigt placeres i kasser, der ikke nødvendigvis forstår deres reelle behov. I 2018 udgav Danmarks Statistik tal, der viste, at antallet af børn og unge med en adhd-diagnose varfordoblet på kun ti år. Samtidigsteg antallet af børn, der blev behandlet med medicin som Ritalin, markant. Psykiatriens diagnosesystemer er bygget på et reduktionistisk grundlag, hvor komplekse menneskelige udfordringer koges ned til symptomer og medicinske løsninger. Det bliver hurtigt en jagt på symptomer, hvor man overser helheden og det bagvedliggende. Diagnoser bygger på et uhyre spinkelt forskningsgrundlag. Meget af den forskning, der ligger bag diagnoserne og medicinen, fokuserer ensidigt på hjernens kemi og genetiske faktorer. Men der er ingen blodprøve, ingen hjernescanning eller anden biomarkør, der entydigt kan sige: Dette barn har adhd. Diagnosen er baseret på spørgeskemaer og observationer. Og heri ligger problemet: Det betyder, at diagnoser ofte afhænger af, hvem der vurderer barnet, og hvordan de ser verden. Der er ingen objektiv sandhed, når det kommer til diagnoser som adhd. Alligevel behandles de som fakta, og medicin bliver udskrevet med let hånd. »Vi skal se på børns symptomer som invitationer til at skabe forandring – ikke som fejl, der skal medicineres.«Fold sammenLæs mereFoto: Signe Goldmann/Ritzau Scanpix. Det er ikke tilfældigt, at medicin bliver den første løsning, når et barn får en diagnose. Vores samfund er bygget op omkring effektivitet og hurtige resultater. Medicinen bliver en genvej. En hurtig måde at få ro på. For både barnet, familien og skolen. Men medicin har en pris. Det er veldokumenteret, at stoffer som methylphenidat har bivirkninger. De kan give børnene hjertebanken, hovedpine og søvnbesvær. De kan reducere appetitten og give vækstproblemer. På lang sigt ved vi ikke engang, hvad konsekvenserne er af at give så mange børn disse stoffer. Hvad gør det ved deres hjerner? Børn og unges symptomer er ikke fejl, der skal fikses med medicin. Symptomerne er derimod ofte billeder på overlevelsesstrategier. Strategier, der er udviklet for at navigere i en verden, hvor kravene er høje, og hvor fællesskabet svigter. Derfor er symptomer som manglende impulskontrol, koncentrationsbesvær og udadreagerende adfærd ofte barnets bedst mulige forsøg på at håndtere livet med de forudsætninger, de har. Men når vi udelukkende ser symptomerne som sygdomme, der skal behandles, overser vi, hvad symptomerne dækker over. Et barn, der er uroligt og ukoncentreret i skolen, har måske brug for at blive set, hørt og mødt på en anden måde. Et ungt menneske med angst og depression har måske brug for at blive hjulpet til at forstå sine egne oplevelser og relationer i stedet for at blive medicineret til stilhed. Symptomerne er ikke barnets fejl. De er et produkt af de relationer, de sociale sammenhænge og de mulighedsbetingelser, vi som samfund tilbyder. Når vi medicinerer børn for at få dem til at passe ind, løser vi ikke problemerne – vi skubber dem under overfladen. Og i værste fald skaber vi nye problemer, fordi børnene lærer, at det er dem, der er forkerte. I dag har vi indført en ret til udredning inden for 30 dage og ret til behandling inden for 60 dage i børne- og ungdomspsykiatrien. Denne ret er i princippet god, fordi den sikrer, at børn og unge ikke skal vente alt for længe på hjælp. Det er bare et paradoks: Når udredningen skal gå så hurtigt, er der ikke tid til at forstå, hvad symptomerne dækker over. Psykiatriens hurtige udredningsforløb risikerer at blive en fabrik, hvor børn og unge får støbt en diagnose på baggrund af spørgeskemaer og standardiserede test. Diagnosen bliver en hurtig forklaring, der stiller symptomerne i fokus, men glemmer at spørge, hvorfor de er opstået. Medicin bliver den hurtige løsning, fordi den passer ind i en effektiviseret hverdag, hvor alt skal kunne måles, vejes og fikses på kort tid. Men hvad mister vi i denne proces? Vi mister nysgerrigheden. Vi mister muligheden for at se barnet som et menneske i en kompleks sammenhæng. Vi mister forståelsen for de sociale, relationelle og emotionelle vilkår, der former børns liv. Og vigtigst af alt: Vi risikerer at svigte børnene, fordi vi ikke giver dem den hjælp, de har brug for. Hvis vi virkelig vil hjælpe børn og unge, er vi nødt til at skifte fokus. Vi skal væk fra den hurtige udredning og den medicinske løsning og i stedet møde børnene med nysgerrighed. Vi skal tage symptomerne alvorligt, men vi skal også være nysgerrige på, hvad symptomerne dækker over. Hvilke historier ligger bag? Hvad har barnet oplevet? Hvordan ser barnets relationer og sociale vilkår ud? Vi skal skabe systemer, hvor børn og unge ikke mødes som diagnoser, men som mennesker. Det betyder, at vi skal investere i langsomme processer, hvor der er tid til at forstå barnets liv og behov. Det betyder, at vi skal styrke de sociale fællesskaber i skolen og i fritidslivet, så børn og unge oplever samhørighed og forbundethed. Og det betyder, at vi skal se på børns symptomer som invitationer til at skabe forandring – ikke som fejl, der skal medicineres. Rikke Solgerd Cornelsen er autoriseret psykolog med speciale i børn, unge og familier ",
        "metadata": {
            "source": "https://www.berlingske.dk/kronikker/psykolog-i-opgoer-med-adhd-medicinering-og-diagnoseindustri-vi-skal-vaek",
            "image_url": "https://berlingske.bmcdn.dk/media/cache/resolve/image_x_large_vertical/image/187/1875400/24864721-rikke-solgerd-cornelsen.jpg",
            "publication_time": "Lørdag d. 01. februar 2025, kl. 21.28",
            "author": null,
            "related_links": [],
            "attachments": []
        }
    }
}