{
    "version": "1.0",
    "document": {
        "id": 4946,
        "title": "Nu stiger pensionsalderen: Se prisen for at gå på pension som hidtil",
        "content": "Nu tager pensionsalderen endnu et hop, og det kommer til at kunne mærkes i danskernes privatøkonomi. Alle danskere, der er født efter 31. december 1970, har udsigt til at skulle arbejde, til de er 70 år gamle, før de kan få folkepension. Pensionsalderen i dag er 67 år, og det er allerede vedtaget af Folketinget at sætte den op til 68 år i 2030 og 69 år i 2035. Nu har beskæftigelsesminister Ane Halsboe-Jørgensen (S) fremsat lovforslaget med en ny tekst, så der om pensionsalderen kommer til at stå: Baggrunden er, at vi bliver ældre og ældre, og derfor har politikerne vedtaget at lade folkepensionsalderen følge med. Men der følger en regning med til alle danskere – på den ene eller den anden måde. Det har Mads Moberg Reumert, cheføkonom i Danica, regnet på. »Når folkepensionsalderen stiger, betyder det alt andet lige, at man får et år mindre med folkepension, og det vil i første omgang sætte sig i en lavere pensionsøkonomi,« konkluderer han overordnet. I værste fald giver det 186.000 kroner mindre i samlet pension. Men der er flere økonomiske håndtag at tage fat i for at tilpasse og selv tage styring på sin situation som pensionist. Tre hovedscenarier kan kort beskrives sådan – og uddybes længere nede i artiklen: #1.Fortsæt uanfægtet med din egen pensionsopsparing og gå senere på pension Du behøver ikke nødvendigvis at vente et år med pensionen for at få det samme udbetalt. Men jo mere du har udsigt til at modtage i folkepension, jo mere skal du udskyde tilbagetrækningen af den simple årsag, at folkepensionen fylder mere i din samlede pensionsøkonomi. #2.Spar mere op og fasthold dit nuværende tidspunkt for pension Det kræver, at du sparer mere op, hvis du vil gå på pension som hidtil planlagt med det samme i pensionsudbetaling – simpelthen fordi du mangler et års folkepension. En 50-årig, der indbetaler 50.000 kroner årligt, skal femover spare 6.600 kroner mere op om året for at have det samme rådighedsbeløb som pensionist. #3.Udnyt situationen til for eksempel at gå ned i tid Følg stigningen i folkepensionsalderen – men brug ændringen til mere fleksibilitet før og efter pensionstidspunktet. Forhøjelsen af pensionsalderen betyder, at du sparer op i længere tid, mens formuen skal række til færre år. Samlet kan det give enten en højere udbetaling som pensionist – alternativt en mulighed for eksempelvis at spare mindre op eller arbejde mindre i de sidste år inden pensionstidspunktet. De politiske aftaler om den stigende pensionsalder blev kaldt velfærdsaftalen og tilbagetrækningsreformen. Ifølge dem skal Folketinget næste gang i 2030 beslutte, om folkepensionsalderen skal sættes yderligere op for de kommende generationer fra 2045. Højere pensionsalder hænger sammen med at få landets økonomiske ender til at mødes også i en fremtid med større udgifter til blandt andet forsvar og flere ældre i samfundet. Men det er foreløbig kun denne stigning – der ventes vedtaget i april –den socialdemokratiske leder og statsminister Mette Frederiksen (S) har bundet sig til at stemme for. FAKTADerfor stiger pensionsalderenFolketinget har besluttet at regulere folkepensionsalderen i takt med danskernes levetid.Det blev slået fast i velfærdsaftalen fra 2006, at aldersgrænserne for tilbagetrækning skulle afspejle udviklingen i levetiden for 60-årige.Det skal bevirke, at antallet af år som pensionist holdes nogenlunde konstant.Princippet er videreført med tilbagetrækningsreformen fra 2011.Det betyder, at folkepensionsalderen reguleres i takt med udviklingen i middellevetiden for 60-årige med det pejlemærke, at det forventede antal år med folkepension udgør 14,5 år.Der beregnes en forudsat levetid ud fra de kendte tal på tidspunktet for beslutningen plus en forudsat stigning i levetiden på 0,6 år.Den beregnede folkepensionsalder afrundes til nærmeste halve år.FOLD UD Folketinget har besluttet at regulere folkepensionsalderen i takt med danskernes levetid. Det blev slået fast i velfærdsaftalen fra 2006, at aldersgrænserne for tilbagetrækning skulle afspejle udviklingen i levetiden for 60-årige. Det skal bevirke, at antallet af år som pensionist holdes nogenlunde konstant. Princippet er videreført med tilbagetrækningsreformen fra 2011. Det betyder, at folkepensionsalderen reguleres i takt med udviklingen i middellevetiden for 60-årige med det pejlemærke, at det forventede antal år med folkepension udgør 14,5 år. Der beregnes en forudsat levetid ud fra de kendte tal på tidspunktet for beslutningen plus en forudsat stigning i levetiden på 0,6 år. Den beregnede folkepensionsalder afrundes til nærmeste halve år. Men én ting er, hvad politikerne beslutter. En anden ting er, at alle danskere ikke nødvendigvis trækker sig tilbage nøjagtig på tidspunktet for folkepensionen. Ikke desto mindre er tidspunktet for pensionering over de senere år steget i gennemsnit – bortset fra et mindre fald i den gennemsnitlige tilbagetrækningsalder frem mod 2004 og et mindre fald fra 2008 til 2009. »Men ellers har den gennemsnitlige tilbagetrækningsalder været stigende, og stigningen er drevet af flere forhold,« påpeger Mads Moberg Reumert. Mange danskere tæt på pensionsalderen har nemlig i årevis haft både lyst til og muligheden for at fortsætte med at arbejde, blandt andet fordi arbejdsmarkedet har efterspurgt deres arbejdskraft. Men stigningen i pensionstidspunktet afspejler også, at både efterlønsalderen og folkepensionsalderen er steget, ligesom Folketinget har indført en række økonomiske incitamenter til at fortsætte med at arbejde også efter folkepensionsalderen. Eksempelvis at arbejdsindkomst ikke modregnes. Her er mere detaljeret de privatøkonomiske konsekvenser for opsparingen og folkepensionen af den strategi, som du har mest lyst til at følge. Mere om #1 Du ændrer ikke noget og følger de nye pensionsregler. Men du behøver ikke at udskyde pensionstidspunktet med et helt år, selvom du mister et års folkepension. Spørgsmålet er så, hvornår du så kan gå på pension med samme bruttoindkomst før og efter pensionstidspunktet. Regnestykket består af, at du får et større afkast af og indbetaler til pension i længere tid. Og efter pensionstidspunktet skal opsparingen fordeles over kortere tid. Det trækker i retning af, at du får en større årlig udbetaling fra din egen opsparing, når du udskyder tidspunktet for tilbagetrækning. Til gengæld får du mindre i samlet folkepension over resten af dit liv. Den samlede folkepension afhænger af din indkomst. Jo mere du har i udsigt til at modtage i folkepension, jo mere skal du udskyde tilbagetrækningen for at tage højde for den stigende folkepensionsalder. Det betyder, at en person, som årligt sparer 20.000 kroner op, skal udskyde tilbagetrækningen i ni måneder, mens en person med en årlig opsparing på 130.000 kroner kan nøjes med at udskyde pensionen i tre måneder i forhold til de nuværende regler for at lukke hullet fra den manglende folkepension.  Mere om #2 Du vil trække dig tilbage på dit nuværende pensionstidspunkt, og du er villig til at spare mere op til det. Hvis du vil stoppe med at arbejde på dit hidtidige pensionstidspunkt uden at gå ned i levestandard, så skal du spare mere op for at dække det år, du ikke får folkepension. Jo tidligere du begynder at spare mere op, jo mindre behøver du at forøge dine indbetalinger. For det første har du flere år til at spare det nødvendige beløb op. For det andet vil opsparingen vokse mere gennem renters rente, jo flere år du indbetaler. Men i kraft af at folkepensionen fylder mere i pensionsøkonomien for personer med lavere opsparinger, er de også nødt til at spare forholdsmæssigt mere op for at kompensere for et år uden folkepension, påpeger Mads Moberg Reumert. »Skal du eksempelvis kompensere for hele grundbeløbet og pensionstillægget, skal du fra 30-års alderen spare yderligere 3.000 kroner op årligt før skat, eller hvad der svarer til cirka 250 kroner om måneden,« konkluderer han. Fra det 50. år vil det kræve en ekstra opsparing på 8.100 kroner før skat svarende til 675 kroner om måneden. Skal en højere lønnet 50-årig øge sin opsparing for at dække det grundbeløb, der kommer til at mangle i et år, udgør det ekstra opsparingskrav før skat kun 3.800 kroner om året eller godt 310 kroner om måneden før skat.  Mere om #3 Du vil bruge de nye regler til at arbejde og gå på pension mere fleksibelt eller gradvist. Hvis du vælger at udskyde tilbagetrækningen i takt med stigningen i folkepensionsalderen, får din pensionsopsparing dels et års yderligere indbetalinger, dels et års yderligere afkast. Samtidig skal opsparingen række til et år mindre på pension, end du oprindeligt havde planlagt. Men hvis den større opsparing ikke skal dække manglende folkepension ved en tidlig pensionering, så giver det for eksempel mulighed for at nedsætte indbetalingerne til opsparingen for at få mere til forbrug her og nu – uden at du får en dårligere indkomst i forhold til din nuværende indkomst som pensionist. Det kræver, at der er mulighed for det i din pensionsordning. Alternativt åbner det for at arbejde mindre og dermed indbetale mindre i de sidste år inden pensioneringen. ",
        "metadata": {
            "source": "https://www.berlingske.dk/dine-penge/nu-stiger-pensionsalderen-se-prisen-for-at-gaa-paa-pension-som-hidtil",
            "image_url": "https://berlingske.bmcdn.dk/media/cache/resolve/image_x_large_vertical/image/190/1900273/24910630-nu-stiger-danskernes-pensionsalder-og-det-har-kon.jpg",
            "publication_time": "Lørdag d. 15. marts 2025, kl. 06.53",
            "author": "Povl Dengsøe",
            "related_links": [],
            "attachments": []
        }
    }
}