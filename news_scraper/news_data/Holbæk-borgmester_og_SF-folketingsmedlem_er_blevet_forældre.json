{
    "version": "1.0",
    "document": {
        "id": 5786,
        "title": "Holbæk-borgmester og SF-folketingsmedlem er blevet forældre",
        "content": "Folketingsmedlem Jacob Mark (SF) og Holbæk-borgmester Christina Krzyrosiak Hansen (S) er blevet forældre. Det skriver Jacob Mark i et Instagram-opslag. »Så kom vores lille Theodor. Med hjælp fra det sødeste og dygtigste personale og med den sejeste, stærkeste, dejligste Christina kom han ud til os,« skriver han i opslaget og tilføjer: »Vi glæder os til at vise ham verden. Den er meget bedre end sit rygte.« Politikerparret annoncerede, at de havde fundet sammen i foråret 2020. I oktober 2021 blev de forlovet. I starten af marts købte parret en bondegård i en landsby uden for Holbæk. Lykønskningerne på folketingspolitikerens Instagram er mange. Heriblandt fra landets statsminister, Mette Frederiksen (S): »Stort tillykke til Theodor med sine forældre. Og kæmpe stort tillykke til dig og Christina. Det bliver ikke større og vigtigere,« skriver hun. Jacob Mark har siddet i Folketinget for SF siden 2015 og er tidligere mangeårig gruppeformand. Han måtte i november 2021 sygemelde sig fra Folketinget, da længere tids stress og overbelastning medførte en øjensygdom, der gjorde, at han mistede store dele af synet. I juni året efter vendte han tilbage igen. Forløbet har Jacob Mark beskrevet i bogen »Fartblind«, der udkom i år. Ved valget i november sidste år fik Køge-politikeren 31.235 personlige stemmer, hvilket kun fire partiledere kunne slå. Mens Jacob Mark blev valgt til Folketinget første gang som 23-årig, blev Christina Krzyrosiak Hansen landets yngste borgmester nogensinde i 2017. Hun var 24-årig, da hun overtog borgmesterposten i Holbæk Kommune. Ved kommunalvalget i 2021 fastholdt hun posten med et imponerende stemmetal. 46 procent af alle afgivne stemmer i Holbæk Kommune gik personligt til Christina Krzyrosiak Hansen. Det var den højeste andel af personlige stemmer ved valget. Til Ekstra Bladet sætter Jacob Mark lidt ekstra ord på den glædelige nyhed. »Nu er Christina på barsel, og jeg tager et par uger, hvor jeg kobler af og nyder ham indtil SFs sommergruppemøde,« siger han. /ritzau/ ",
        "metadata": {
            "source": "https://www.berlingske.dk/politik/holbaek-borgmester-og-sf-folketingsmedlem-er-blevet-foraeldre",
            "image_url": "https://berlingske.bmcdn.dk/media/cache/resolve/image_x_large/image/170/1700774/24489759-kronprinsparret-er-vrt-ved-af.jpeg",
            "publication_time": "Tirsdag d. 01. august 2023, kl. 14.47",
            "author": null,
            "related_links": [],
            "attachments": []
        }
    }
}