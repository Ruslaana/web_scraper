{
    "version": "1.0",
    "document": {
        "id": 5882,
        "title": "Uran er en guldgrube: Danske investorer »har ramt den lige i røven«",
        "content": "Han har kastet sin kærlighed over iværksætterportalen Amino, over børsportalen Euroinvestor og regnskabsprogrammet Dinero. Nu har han rettet begejstringen og pengene mod uran, og det har indtil videre vist sig at være en guldrandet investering.  For to uger siden investerede Amino-direktør og serieiværksætter Nicolai Frisch én million kroner i aktier i selskabet Uranium Participation Corp., der lever af at sælge og købe uran. I dag er aktierne blevet knap 150.000 kroner mere værd. »Det er gået så stærkt. Jeg tror ikke på, at nogen havde set det her komme,« siger Nicolai Frisch. Han er ikke alene. En gruppe danske investorer i den relativt nystartede Facebook-gruppe»Dansk Investor Netværk«har investeret i det ukendte selskab og den usandsynlige råvare. Og de er tilfredse. »Vi har da ramt uranium lige i røven her i gruppen,« skriver Nicolai Frisch og kvitteres af andre medlemmer: »Uran er »det nye sorte guld«,« skriver en anden. Begejstringen deles af investorer verden over: Den canadiske investor John Quakes har påTwitterigennem et stykke tid reklameret for et såkaldt »Uranium Bull Market«, som betyder et marked, der forventes at stige – og som ofte er karakteriseret ved stor investor-optimisme. Et væld af artikler på investor-hjemmesider anbefaler at investere i uran, mens priserne er historisk lave. »Nu er det virkelig tid til at købe,«lyder det blandt andet, og måske væsentligst har den hyppigt brugte investeringsekspert Rick Ruleblåstemplet potentialet i at investere i råvaren.  #UraniumFutures were enjoying the view again at new 2018 high of US26.05/lb today, Up $5.50/lb +26.8% from 2018 low & YOY.#U3O8Spot Price (BAP) hit new 2018#nuclearhigh of $26.08/lb.#Uranium#stocksstill remain EXTREMELY undervalued per current#U3O8Spot price!pic.twitter.com/SfsrgSeQjm Verden over tog interessen for kernekraft ellers voldsomt af efter Fukushima-ulykken i 2011. Efter jordskælvet i Japan ramte en tsunami kraftværket. En atomreaktor eksploderede. Den radioaktive forurening har siden bredt sig ud over Stillehavet, og Fukushima-ulykken beskrives som en af de største katastrofer i nyere tid. Derfor er prisen styrtdykket. Men det, Nicolai Frisch og de mange investorer verden over så, var, at lande som Kina, Rusland og Indien begyndte at interessere sig for kernekraftværker. Kina er eksempelvis lige nu i færd med at bygge 20 kernekraftværker og forventes at starte konstruktionen af endnu flere. Det klart største selskab i forhold til udvinding af uran har i længere tid været det canadiske Cameco. Virksomheden har stået for godt en femtedel af verdens produktion af råvaren. Men frem for at investere i Cameco valgte Frisch – hvad der senere skulle vise sig heldigt – at investere tungt i et andet selskab. Et selskab, der alene lever af at købe og sælge uran: Uranium Participation Corporation. »De ejer simpelthen bare uran og har det liggende på lager. Da jeg så, at aktien begyndte at stige, samtidig med at prisen på uran begyndte at stige, gik jeg tungt ind i det,« siger Nicolai Frisch.  Kun få dage efter Frischs millioninvestering meldte Cameco ud,at de lukkede al produktion af urani selskabets største mine, McArthur River, og i stedet ville købe mere uran på spotmarkedet. Det fik kun prisen til at stige endnu mere. I dag er aktien på selskabet steget med 13,58 procent siden 25. juli – dagen, hvor Cameco annoncerede, at de lukkede produktionen i minen på ubestemt tid og afskedigede godt 550 medarbejdere. Der blev blandt andet henvist til, at det ikke kunne svare sig at udvinde uran, fordi udgifterne ved mineproduktion oversteg prisen på råvaren.  Nicolai Frisch har ikke planer om at sælge lige foreløbig, for han ser ikke tegn i markedet på, at priserne vil falde. Han har ikke moralske skrupler ved at spekulere i et stof, som så sent som i 2011 var kædet tæt sammen med en af de største katastrofer i nyere tid: »Man kan have holdninger til uran, men jeg synes da, det er positivt, at man i Kina bruger en ren energiform. Hvis det her var noget, jeg ikke kunne stå på mål for personligt, ville jeg ikke investere sådan,« siger Nicolai Frisch.",
        "metadata": {
            "source": "https://www.berlingske.dk/aktier/uran-er-en-guldgrube-danske-investorer-har-ramt-den-lige-i-roeven",
            "image_url": "https://berlingske.bmcdn.dk/media/cache/resolve/image_x_large/image/51/512143/21742070-nicolai-frisch.jpg",
            "publication_time": "Fredag d. 10. august 2018, kl. 06.34",
            "author": "Mikkel Randeris",
            "related_links": [],
            "attachments": []
        }
    }
}