{
    "version": "1.0",
    "document": {
        "id": 14314,
        "title": "Fogh: Putins besøg på Krim-halvøen er upassende",
        "content": "UKRAINE: NATOs generalsekretær, Anders Fogh Rasmussen, bruger fredag betegnelsen »upassende« om den russiske præsident Putins besøg på Krim-halvøen, som Rusland har annekteret fra Ukraine. Kort inden udtalelsen faldt, meddelte internationale medier, at den russiske præsident var landet i byen Sevastopol, hvor Ruslands sortehavsflåde har sin hovedbase. Her lod han sig hylde under en tale til besætningerne på krigsskibene og blev modtaget som en befrier i gaderne af prorussiske indbyggere. »Jeg mener, at hans besøg på Krim er upassende,« lyder det fra Anders Fogh Rasmussen. Samtidig gentog generalsekretæren sin erklæring fra torsdag om, at han ikke kan se tegn på, at Rusland har trukket sine tropper væk fra Ukraines grænse.  Svaret fra Ruslands udenrigsministerium var torsdag, at Fogh Rasmussen må være blind, hvilket fik generalsekretæren til at svare tilbage, at hans syn ikke fejler noget, men at han stadig ikke kunne se tegn på russisk tilbagetrækning. Også det ukrainske udenrigsministerium fordømmer Putins besøg på Krim. I Kiev bliver det betegnet som en overlagt optrapning af den ukrainsk-russiske krise.  Putins besøg finder sted samtidig med, at der er udbrudt kampe ud i byen Mariupol i det østlige Ukraine mellem prorussiske separatister og politi på den ene side og ukrainske tropper, der blandt andet beskød en politistation, hvor politifolk havde barrikaderet sig. Billeder viser bygningen i brand og tydelige mærker efter at være beskudt med granater. Der er endnu ingen tal over antallet af dræbte og sårede. Foreløbige meldinger siger, at mellem to og otte personer har mistet livet, og at otte er såret. ",
        "metadata": {
            "source": "https://www.berlingske.dk/internationalt/fogh-putins-besoeg-paa-krim-halvoeen-er-upassende",
            "image_url": "https://berlingske.bmcdn.dk/media/cache/resolve/image_x_large/image/31/315878/7361961-poland-rasmussen.jpg",
            "publication_time": "Fredag d. 09. maj 2014, kl. 14.50",
            "author": null,
            "related_links": [],
            "attachments": []
        }
    }
}