{
    "version": "1.0",
    "document": {
        "id": 7057,
        "title": "Hvorfor skal boghandlerne bløde, når Silvan holder åbent?",
        "content": "Coronakrisen og den deraf følgende nedlukning af Arnold Buscks 29 butikker var strået, som fik læsset til at vælte, og den hæderkronede bogkæde til at erklære sig konkurs. Det er bittert og bekymrende at se de mange fine boghandlere og deres dygtige medarbejdere forsvinde ud af gadebilledet. Og hvis regeringen ikke snart tillader en kontrolleret åbning af landets storcentre og stormagasiner, frygter jeg, at nogle af Danmarks øvrige boghandlere får et banesår, som gør dem lige så økonomisk skrøbelige, som Arnold Busck var til sidst. Konsekvensen for diversiteten i dansk litteratur og for forlagene vil være uoprettelig. For boghandlerne er den største og vigtigste salgskanal for danske forfattere og forlag. Det har aldrig været let at drive en boghandel. Og det er bestemt ikke blevet lettere de sidste år med salg af bøger fra internetboghandlere og supermarkeder. Dygtige boghandlere er gjort af et særligt stof, og den passionerede og personlige vejledning af kunderne om, hvilke bøger de simpelthen ikke må gå glip af, er livsvigtig for litteraturen i Danmark. Boghandlen har altid været afgørende for, at debutanter og den såkaldt smallere litteratur også finder sine læsere og er at finde på hylderne ved siden af de bestsellere, som supermarkedet har håndplukket og måske tilbyder lidt billigere lige henne om hjørnet.  Bogmarkedet skal overordnet set nok overleve, og læsningen er kun vokset under coronakrisen. Vi kan se, at danskerne har bestilt masser af bøger på nettet og streamet masser af lydbøger i de uger, hvor mange har haft ekstra god tid derhjemme. Men underskoven af spirende forfatterskaber og små forlag kan ikke klare sig uden stærke boghandlere og mange butikker spredt ud over hele landet. Arnold Busck havde i flere år slæbt en usund økonomi med sig som en møllesten om halsen, og det kan desværre nu også blive scenariet for de resterende boghandlere, der ellers ikke var i krise, men som omvendt heller ikke er polstret med millioner på kistebunden. Lige nu er ca. 30 boghandlere i storcentre og seks i stormagasiner lukkede. Det er vel at mærke nogle af landets største bogbutikker med det største og mest varierede udvalg på hylderne. Hvis de skal slæbe en dårlig økonomi med sig de næste mange år, er jeg bange for, at Arnold Busck ikke bliver den sidste konkurs, vi kommer til at se. Regeringens totale mangel på en klar strategi omkring fleksibel åbning af storcentrene er enten arrogant eller helt håbløs – ikke bare for boghandlerne, men for hele detailhandlen. Bare 14 dages yderligere lukning kan vise sig at blive katastrofal, og det er helt uforståeligt, når store butikker som Ikea, Silvan og Bilka kan holde åbent. Løsningen ligger lige for: Lad storcentrene åbne nu – selvfølgelig med de nødvendige ansvarlige regler for afstand, håndsprit mv. Hvis landets boghandlere for alvor bliver svækket, er der ingen støtteordninger, der kan redde dem senere. Det håber jeg virkelig, at regeringen er klar over. Lars Boesgaard er adm. direktør for Lindhardt og Ringhof og formand for Danske Forlag",
        "metadata": {
            "source": "https://www.berlingske.dk/kommentarer/hvorfor-skal-boghandlerne-bloede-naar-silvan-holder-aabent",
            "image_url": "https://berlingske.bmcdn.dk/media/cache/resolve/image_x_large/image/128/1288295/23410234-boghandlen-arnold-busck-lukker.jpg",
            "publication_time": "Fredag d. 01. maj 2020, kl. 16.00",
            "author": null,
            "related_links": [],
            "attachments": []
        }
    }
}