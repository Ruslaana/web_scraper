{
    "version": "1.0",
    "document": {
        "id": 6622,
        "title": "Børn skal ikke beskyttes fra at tabe – men deres åndssvage forældre skal væk",
        "content": "Der skal være mere sjov og mindre konkurrence for børnene i idrætsforeningerne. Det mener DIF og argumenterer med, at det vil fastholde flere medlemmer og dæmme op for mistrivsel, hvis man så vidt muligt fjerner konkurrenceelementet for alle under 13 år. Danmarks Idrætsforbund oplever nemlig ifølgeTV 2, at mange børn og unge mistrives: »Der er et højt pres på skolerne og på de sociale medier. Og den samlede mængde af pres øges, når vi kommer med et resultatfokus i idrætten også«, siger næstformand i Danmarks Idrætsforbund, Frans Hammer. Det lyder både sympatisk og klogt i en tid, hvor børns kondition bliver ringere og trivslen dårligere. Så hvorfor ikke gøre noget ved begge dele? Måske fordi tal fra både DIF, DGI og Idrættens Analyseinstitut fortæller en anden historie. Og fordi både nederlag og succes er vigtige for børns læring. Det samlede antalmedlemmeraf DGI og DIF for både små og store børn været stort set uændret i ti år. Blandt alle aldersgrupper er der tilmed flere medlemmer end for ti år siden. Idrættens Analyseinstitut har samtidig fundet ud af, atden selvoplevede trivsel er tårnhøjblandt børn, der er aktive i en idrætsforening. Noget tyder faktisk på, at der er en sammenhæng mellem børns trivsel og fællesskabet i foreningsidræt. Trods konkurrenceelementet, åbenbart. Derudover virker det lidt besynderligt at fjerne turneringer og målscore, når al sport de facto er konkurrence. Mon ikke, at ungerne godt kan gennemskue, hvilket hold, der vandt i dag og hvem, der lavede flest mål, selv om det ikke står nogen steder? Men hvis vi alligevel leger, at konkurrence tages ud af ligningen, hvad går børnene så egentlig glip af, hvis det primære fokus er at have det sjovt? Man lærer i hvert fald ikke at håndtere et nederlag. Hvis man fjerner alle de ubehagelige oplevelser, der følger med at være menneske, fjerner man muligheden for at vokse med opgaven. At få lov til at kæmpe og lykkes. Såvel medvind som modstand er en del af livet både som barn og voksen, og der er vigtige erfaringer i at kunne være i nederlaget, acceptere og overvinde det (og her har træneren en vigtig rolle). Modstand er hverken farligt eller skamfuldt. Kun hvis man er blevet skærmet fra det som barn. Man lærer heller ikke at unde andre succes. Ingen er god til alt altid. Også børn har godt at lære at anerkende, når en kammerat (eller konkurrent) har gjort det godt. Vrede og misundelse er der nok af i verden. Den positive side af tabermedaljen kan rumme respekt for og påskønnelse af andres sejre. Man lærer ikke at arbejde fokuseret. Og det fede ved at tabe er jo, at man finder ud af, at man kan blive bedre, hvis man øver sig. Man behøver måske ikke blive hverken Danmarks- eller verdensmester. Men man lærer at mestre noget – en bold for eksempel, at være en del af et hold, at dygtiggøre sig i fællesskab og løfte hinanden. Mestring fører ikke altid til medaljer. Men det fører sandsynligvis til, at det bliver skæggere at være med. Så måske er det i virkeligheden et andet element, der skal fjernes: Nemlig de åndssvage forældre, der står på sidelinjen og vræler sig gasblå i hovederne, hvis deres unge ikke får særbehandling og ekstra positiv opmærksomhed fra den frivillige træner, der bare prøver at gøre sit bedste i både nedbør og modvind. De er ulidelige og deres børn ender lige sådan. De skal væk. Så bliver alt sjovere. Nanna Bernth er kommunikationsrådgiver ",
        "metadata": {
            "source": "https://www.berlingske.dk/kommentatorer/boern-skal-ikke-beskyttes-fra-at-tabe-men-deres-aandssvage-foraeldre",
            "image_url": "https://berlingske.bmcdn.dk/media/cache/resolve/image_x_large_vertical/image/173/1736422/24573066-skjolds-u12-fodboldhold-trner-igen-sammen-i-flle.jpg",
            "publication_time": "Lørdag d. 18. november 2023, kl. 17.20",
            "author": "Nanna Bernth",
            "related_links": [],
            "attachments": []
        }
    }
}