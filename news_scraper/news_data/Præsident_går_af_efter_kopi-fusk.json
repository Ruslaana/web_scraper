{
    "version": "1.0",
    "document": {
        "id": 18474,
        "title": "Præsident går af efter kopi-fusk",
        "content": "Den ungarnske præsident Pal Schmitt trækker sig frivilligt fra posten, efter at det i sidste uge kom frem, at han havde kopieret store dele af sin doktorafhandling. Det skriver Reuters. - Ungarns forfatning, som jeg selv har underskrevet, siger, at præsidenten skal udtrykke nationens enhed. Bestemmelsen betyder i denne situation, hvor min person deler nationen mere, end den samler, at det er min pligt at stoppe i embedet og trække mit præsidentmandat tilbage, sagde Schmitt mandag i en tale til parlamentet. I sidste uge blev præsidenten frataget sin doktorgrad, efter at en undersøgelseskommission ved Semmelweis-universitetet i Budapest afgjorde, at Schmitt havde fusket med doktorafhandling. Ifølge ungarnske medier var 197 af de 215 sider i afhandlingen om idrætshistorie taget fra forfattere, der ikke blev krediteret. Det fik 90 procent af de adspurgte ungarere til at erklære, at præsidenten burde gå af, viste en meningsmåling for nylig. Den 69-årige Schmitt, der to gange har vundet OL-guld i fægtning, tilbageviste dengang anklagerne. Han avancerede fra posten som parlamentsformand til præsident i 2010, efter at han i flere år havde været en ledende skikkelse i det regerende centrum-højre parti Fidesz. Sidste år måtte den populære tyske forsvarsminister Karl-Theodor zu Guttenberg træde tilbage, efter at det kom frem, at hans doktordisputats var et plagiat.",
        "metadata": {
            "source": "https://www.berlingske.dk/internationalt/praesident-gaar-af-efter-kopi-fusk",
            "image_url": "https://berlingske.bmcdn.dk/media/cache/resolve/image_x_large/image/66/668519/5039415-file-czech-republic-hungary-president-resigns.jpg",
            "publication_time": "Mandag d. 02. april 2012, kl. 14.33",
            "author": null,
            "related_links": [],
            "attachments": []
        }
    }
}