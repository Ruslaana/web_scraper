{
    "version": "1.0",
    "document": {
        "id": 8622,
        "title": "Danske fonde lokker kunder med et meget højere afkast, end de har leveret: »Grænsende til vildledende«",
        "content": "Den velrenommerede danske formueforvalter, Maj Invest, har et tilbud til danskerne: Sætter man sine penge i Maj Invests fond Planet & People, investerer man i nogle af de »stærkeste globale trends«, der redder både mennesker og planeten. Ovenikøbet kan man forvente et afkast, der»mindst svarer til den generelle udvikling for globale aktier«. Men det har vist sig at være langt fra virkeligheden. Meget langt endda. Maj Invest Planet & People er den absolutte bundskraber, når man ser på, hvor gode danske formueforvaltere har været til at investere deres kunders penge aktivt i globale aktier de seneste fem år. De danskere, som har købt Planet & People for fem år siden, har fået et afkast, der er 71 procentpoint dårligere, end hvis de havde købt en investeringsforening, der passivt fulgte det globale aktiemarked. Det sker på, trods af at det er væsentligt dyrere at lade Maj Invests ansatte styre ens penge frem for at gå med den passive løsning. Morten Bruun Pedersen, cheføkonom i Forbrugerrådet Tænk, kalder det »grænsende til vildledende«, når Maj Invest lokker kunder til med et pænt globalt afkast og leverer langt under. »Forbrugerne køber ind i den her fond og tænker: Det er fedt, så følger jeg bare den globale udvikling, og så er alt godt. Men det er det ikke, kan jeg se her,« vurderer Morten Bruun Pedersen. Den ansvarlige for Maj Invest Planet & People, aktiechef Torsten Bech, ser anderledes på den sag, og han nægter at svare klart på, om han selv er tilfreds eller utilfreds med fondens præstation. Både Torsten Bech og Frank Sørensen, som er manden bag den næstdårligste fond i kapitalforvalteren Stonehenge, vil dog gerne svare på,hvorforderes fonde har præsteret markant under det globale aktiemarked. Og deres svar peger i samme retning: Det er områder af markedet, den er gal med, og ikke nødvendigvis deres evne til at vælge de rigtige aktier. Det er langtfra kun Torsten Bechs og Frank Sørensens fonde, der har svært ved at slå den passive investering i det generelle marked. Ud af de 67 danske investeringsforeninger med globale aktier, som har eksisteret de seneste fem år, har kun fire klaret sig bedre end det globale marked, MSCI ACWI-indekset. Det visernye beregninger, som Berlingske har foretaget på aktivt forvaltede børsnoterede fonde. Tallene flugter med bunker af andre undersøgelser, som viser, at investorer i langt de fleste tilfælde er bedst tjent med at sætte deres penge i brede og billigere passive investeringsforeninger frem for at betale professionelle investorer for at plukke aktier via aktiv forvaltning. Peter Løchte Jørgensen, professor og ph.d. i finansiering ved Aarhus Universitet, siger tilBerlingske, at han har »meget svært ved at finde gode argumenter for aktiv forvaltning af aktier«. Ligeledes mener Morten Bruun Pedersen fra Forbrugerrådet Tænk, at aktiv forvaltning »ikke er en farbar vej for almindelige investorer, og det er hamrende dyrt«. Det kommer ikke bag på Morten Pedersen fra Forbrugerrådet Tænk, at mange danske formueforvaltere har svært ved at slå det globale marked.Fold sammenLæs mereFoto: Asger Ladefoged. Ikke desto mindre lever formueforvaltere som Maj Invest netop af at sidde og udvælge aktier, og der ligger mere end 213 millioner kroner i foreningen Planet & People. Selvom fonden kun investerer inden for sundhedspleje og bæredygtighed, er dens selverklærede mål at »opnå et afkast, som over en årrække mindst svarer til den generelle udvikling for globale aktier«. Det er dog ikke lykkedes. Hverken sidenfondens fødsel i 2008eller på et, tre, fem eller ti års sigt. Direkte adspurgt, om Torsten Bech er tilfreds med at have leveret et afkast, der er 71 procent lavere end verdensmarkedet de seneste fem år, svarer han: »Fonden ligger sådan set og følger nogle af de indeks, vi selv holder os op mod inden for dens investeringsområde.« Men er du tilfreds, eller er du ikke tilfreds med jeres præstation? »Jeg ved ikke, hvordan jeg skal komme det nærmere.« Det er vel meget simpelt at svare på, er det ikke, Torsten? »Jeg har ikke haft ansvaret for fonden i de fem år.« Nej, men nu står du på mål for fonden. Er du tilfreds, eller er du ikke tilfreds med jeres præstation de seneste fem år? »Kunderne har ikke tabt penge i de fem år. Det er vi glade for. Specielt når der har været ekstremt modvind på de områder, vi har investeret ind i. Men det er klart, at vi altid vil forsøge at skabe endnu bedre afkast,« siger Torsten Bech. Aktiechefen fremhæver dermed, at fonden ikke har givet et negativt afkast som sådan over fem år, men at det er gået meget dårligere end det brede aktiemarked. Maj Invest skrev i deresårsrapportfor 2023, at fondens afkast det år var »utilfredsstillende«. Kunderne i Maj Invest Planet & People har de seneste fem år alt i alt fået lige over otte procent i afkast, mens det globale aktiemarked er marcheret frem med over 79 procent. Torsten Bech forklarer forskellen med, at Planet & People er en temafond, der investerer inden for klima og sundhedspleje. De to investeringsområder har haft det hårdt, tilføjer han, særligt efter at renten er steget, og andre dele af markedet er skudt i vejret. »Der er en særlig natur omkring den her fond, som gør, at den ikke minder om verdensindekset. Eksempelvis har vi ingen af de teknologiaktier, som jo har klaret det rigtig, rigtig godt i 2023 og 2024,« siger Torsten Bech. Som aktiv forvalter har man netop den fordel, at man ikke følger markedet, og derfor kan man kan lægge sig i lige præcis de aktier, der måske trodser tyngdekraften. Det er derfor, at man retfærdiggør en højere løbende omkostning ved at forvalte fonden. Torsten Bech har »lidt svært« ved at svare på, om fondens ansvarlige har været dygtige nok til at investere, fordi han overtog fonden for et halvt års tid siden og ikke har været inde over de dispositioner, der er blevet foretaget inden da. Men han understreger, at han selvfølgelig gerne havde set et større afkast. Han finder det dog ikke vildledende at stille kunderne et afkast på linje med verdensmarkedet i udsigt. »Huset har sagt hele vejen igennem, at det her er en tematisk fond, som varierer anderledes end det brede aktiemarked, og som er et supplement til en i forvejen spredt portefølje,« påpeger han. Aktiv forvaltning er tit dyrere end passiv forvaltning, fordi der blandt andet skal betales løn til de forvaltere, som styrer investeringerne aktivt.Fold sammenLæs mereFoto: Mads Nissen/Ritzau Scanpix. Investorer i Maj Invest Planet & People betaler hvert år 1,6 procent af deres investerede formue i fonden i gebyr. Til sammenligning koster en ETF i verdensindekset MSCI ACWI flere steder 0,2 procent. Investerer man 50.000 kroner, vil en ETF i det tilfælde rundt regnet koste 100 kroner om året, mens Maj Invest tager 800 kroner. Hvorfor skal jeres kunder betale 1,6 procent i løbende omkostninger i jeres fond, når de de seneste fem år har fået et afkast, som er 71 procentpoint dårligere end en global ETF? »Nu sammenligner du måske lidt æbler og pærer,« siger Torsten Bech. Men det er vel jer, der sammenligner æbler og pærer, når I skriver, at I forventer et afkast på »niveau med det generelle marked«? »Ja, over en længere årrække, men vi har ikke sagt, at det er præcis fem år fra, at Berlingske ringer,« svarer Torsten Bech. Aktiechefen mener, at Berlingske sammenligner æbler og pærer, fordi man ofte har større valuta- og depotomkostninger, når man køber udenlandske værdipapirer – herunder udenlandske ETFer – i forhold til danske aktier og fonde. Maj Invest har fem aktivt forvaltede fonde, der har levet i over fem år. En af dem har klaret sig bedre end det globale marked. På andenpladsen over det dårligste afkast relativt til markedet de seneste fem år ligger formueforvalteren Stonehenge med fonden Globale Valueaktier. Fonden har leveret et afkast, der er 69 procentpoint under verdensindekset, hvilket Stonehenges direktør, Frank Sørensen, er »utilfreds og ærgerlig over«. Men præstationen skyldes en modvind til de defensive sektorer, som fonden strategisk har valgt at placere mindst halvdelen af sine midler i, forklarer han. »Når man kigger bagud og kun kigger på afkast, har det været et forkert krav at stille til os selv, at mindst halvdelen af fondens formue skal ligge i defensive aktier. Men investering handler om fremtiden, og den er jo altid ukendt,« påpeger Frank Sørensen, som derfor ikke har i sinde at ændre strategien. Stonehenge skriver i sitmarkedsføringsmaterialetil investorerne, at målet for afdelingen er at »opnå et gennemsnitligt positivt afkast på mindst ti procent om året«. De seneste ti år har fonden sammenlagt givet et afkast på tre procent i gennemsnit om året. Altså under en tredjedel af, hvad formueforvalteren har stillet kunderne i udsigt. Frank Sørensen mener ikke, at han på den baggrund skylder kunderne en undskyldning. »Det synes jeg ikke, fordi vi har fulgt den strategi, vi har stillet investorerne i udsigt. Og gjort alt, hvad vi kunne, for at vælge de bedste investeringer fra den. Sådan har markedet for defensive investeringer desværre bare været,« svarer han. Stonehenge tager 1,85 procent i løbende gebyrer af de cirka 300 millioner kroner, som investorer har sat i deres Globale Valueaktier-fond, og direktøren mener godt, at de kan være gebyret bekendt, fordi Stonehenge laver et »seriøst stykke arbejde med at finde de aktier, som vi mener er de bedste inden for den strategi, vi nu engang har valgt«. Synes du, I har lavet et særligt »seriøst stykke arbejde«, når I leverer et afkast, der er 69 procent dårligere end markedet? »Ja, det synes jeg bestemt. Vi har løbende screenet alle muligheder, der er i markedet, og tilpasset vores portefølje. Det er jo bare svært, når det defensive marked, hvor vi ligger med 60-70 procent af vores penge, har dårlige tider,« svarer Frank Sørensen. Både Stonehenge og Maj Invest oplever, at kunderne trækker penge ud af de to omtalte fonde. I Maj Invest Planet & People er formuen under forvaltning cirka svundet ind til halvdelen af, hvad den var for nogle år siden, hvor grønne aktier havde kronede dage. »Vi skal selvfølgelig løbende følge med i, om interessen fra kunderne er der. Vi er glade for, at der stadigvæk er nogen, der har de langsigtede briller på i den her fond,« siger Torsten Bech. Han tilføjer, at fonden allerede har lavet nogle justeringer i jagten på et bedre afkast. ",
        "metadata": {
            "source": "https://www.berlingske.dk/dine-penge/danske-fonde-lokker-kunder-med-et-meget-hoejere-afkast-end-de-har",
            "image_url": "https://berlingske.bmcdn.dk/media/cache/resolve/image_x_large_vertical/image/189/1892636/24896175-maj-invests-fondplanet-amp-people-har-leveret.jpg",
            "publication_time": "Mandag d. 24. februar 2025, kl. 16.16",
            "author": "Signe Terp",
            "related_links": [],
            "attachments": []
        }
    }
}