{
    "version": "1.0",
    "document": {
        "id": 4772,
        "title": "SF Ungdom: Regeringen er ved at afvikle al fornuft på transportområdet",
        "content": "Debatten om Egholmforbindelsen over Limfjorden, der mildest talt er infrastrukturdebatten, der ikke vil dø, viser regeringens arrogance over for fornuft på transportområdet. Jeg har efterhånden gjort det til en hobby at læse transportminister Thomas Danielsens interviews og debatindlæg. Senesthar han været i Politikeni en artikel, der viser det øverste mål af arrogance over for både journalisten og al sund fornuft. Uden at røbe for meget kan jeg sige, at artiklens overskrift er: »Hvis odderen kunne, ville den sende et kæmpe takkehøringssvar«. Det har jeg på mange måde vanvittigt svært ved at forestille mig. For klimaomkostningerne ved Egholmforbindelsen er høje, og såfremt odderen forstod de samfundsøkonomiske modeller, ville den også være kritisk over for, at projektet ikke engang økonomisk kan betale sig. Men det er ikke den eneste gang, at regeringen har vist sin mangel på fornuft på transportområdet. Senest i starten af marts skulle diverse små lufthavne rundtomkring fritages for moms. En af de store debatter var om Esbjerg Lufthavn, og argumentet var, at det ville gøre det meget nemmere at bo uden for storbyen. Alexander Blavnsfeldt har været politisk leder i SF Ungdom siden april 2022.Fold sammenLæs mereFoto: Privatfoto. Personligt fik jeg modargumentet, at jeg jo bor på Amager, hvor Danmarks største lufthavn ligger. Det argument punkterede en anelse, da jeg fortalte, at jeg er født og opvokset i Esbjerg og har boet der størstedelen af mit liv, hvorfor jeg også ved, at det er de færreste esbjergensere, der ville bruge en luftfartsforbindelse til København. Ud over det åbenlyse i, at det er dyrt, sparer man også kun cirka en halv time med flyet, hvis man ankommer i lufthavnen, præcis før boarding slutter. Og jeg har ikke engang nævnt klimaargumenterne eller det faktum, at en rute fra Esbjerg til København er blevet forsøgt en del gange og fejlet tilsvarende gange. På en eller anden måde er det altid de mindre byer (læs: Jylland), der får skylden for regeringens vanvittige transportpolitik. Først skulle de mindre byer benytte sig mere af biler og Uber, fordi busruterne har sværere ved at løbe rundt i Nørre Nebel end på Nørrebro, og dernæst skal der være flyruter til København alle vegne. Men hvorfor er det altid de mindre byer, der ikke fortjener ordentlig offentlig transport? Hvis du skal fra Roust til Esbjerg i skole, kan du i hvert fald ikke flyve, og hvis du er en del af andet end overklassen, kniber det nok også med taxa i skole. Men fortjener folk ikke at komme i skole eller på arbejde med andet end egen bil? Jeg er ikke pr. automatik imod alle infrastrukturprojekter. Men når der skal laves flyruter og motorvejsforbindelser til højre og venstre, alt imens jeg på egen hånd har oplevet den tiltagende elendige og dyre offentlige transport, bliver jeg en smule kritisk over for de milliarder, vi poster i diverse prestigeprojekter, som hverken de lokale eller professorerne bryder sig om. Om noget viser det, at regeringen har hverken fornuft eller føling med områderne med sig i transportdebatten. Alexander Blavnsfeldt er politisk leder i SF Ungdom ",
        "metadata": {
            "source": "https://www.berlingske.dk/kommentatorer/sf-ungdom-regeringen-er-ved-at-afvikle-al-fornuft-paa",
            "image_url": "https://berlingske.bmcdn.dk/media/cache/resolve/image_x_large/image/177/1778783/24668077-mette-frederiksen-s-prsenterer-de-nye-ministre.jpg",
            "publication_time": "Fredag d. 29. marts 2024, kl. 10.20",
            "author": "Alexander Blavnsfeldt",
            "related_links": [],
            "attachments": []
        }
    }
}