{
    "version": "1.0",
    "document": {
        "id": 7311,
        "title": "Nordjyde erkender at have krænket 50 piger på Snapchat",
        "content": "En 31-årig nordjysk mand har torsdag erkendt, at han har krænket omkring 50 piger. Det skriver TV 2 Nord efter et grundlovsforhør i Retten i Hjørring, hvor manden blev varetægtsfængslet i foreløbigt fire uger. Han var blevet anholdt dagen før og sigtet for blufærdighedskrænkelser. »Mit eget skøn er, at der er tale om omkring 50 piger,« sagde den sigtede ifølge mediet. Den 31-årige var ifølge Nordjyske kun sigtet for at have krænket 11 piger, men under retsmødet torsdag tilstod han og erkendte altså endnu flere krænkelser. Pigerne var i alderen 4 til 14 år. Der er ifølge TV 2 Nord tale om krænkelser på det sociale medie Snapchat, hvor manden på forskellige profiler skal have overtalt pigerne til blandt andet at tage nøgenfotos af sig selv. Den 31-årige skal ifølge TV 2 Nord ofte have truet de piger, han kom i kontakt med på Snapchat, til at sende pornografiske billeder af sig selv. Hvis pigerne ikke gjorde, som han ville, ville han dele andre nøgenbilleder af dem offentligt, lød det angiveligt. På den måde skal han i sommeren 2021 have fået en 14-årig pige til at sende nøgenbilleder af sin fire år gamle lillesøster. Ifølge Nordjyske har den 31-årige også lovet pigerne penge – op til 10.000 kroner – hvis de sende nøgenbilleder og i nogle tilfælde billeder af seksuel aktivitet til ham. /ritzau/",
        "metadata": {
            "source": "https://www.berlingske.dk/indland/nordjyde-erkender-at-have-kraenket-50-piger-paa-snapchat",
            "image_url": "https://berlingske.bmcdn.dk/media/cache/resolve/image_x_large_vertical/image/162/1629748/24299687-file-photo-snapchat-app-is-se.jpeg",
            "publication_time": "Torsdag d. 22. december 2022, kl. 15.43",
            "author": null,
            "related_links": [],
            "attachments": []
        }
    }
}