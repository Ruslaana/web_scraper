{
    "version": "1.0",
    "document": {
        "id": 17293,
        "title": "Et hvidt flag for Syrien",
        "content": "Tag et godt kig på billedet. Det er et vidnesbyrd fra en folkelig opstand, der begyndte for nøjagtig to år siden, og som har udviklet sig til et blodigt mareridt uden afslutning i sigte. Den 15. marts 2011 malede Muhammed, en 15-årige skoleelev, inspireret af det arabiske forår i andre mellemøstlige og nordafrikanske lande sammen med 14 af sine kammerater en graffiti med kritik af det syriske regime. Det var i det sydlige Syrien i byen Daraa, en indtil da støvet lokalitet kendt uden for Syrien som stedet, hvor T.E. Lawrence (of Arabia) blev voldtaget af osmanniske soldater under Første Verdenskrig, som journalisten og forfatteren Lasse Ellegaard bemærker i sin bog, »Det Forrykte Forår«, om revolterne i den arabiske verden.  Siden er anslået 70.000 mennesker ifølge FN blevet dræbt, tusinder er »forsvundet«, en million syrere er flygtet til andre lande, mens flere millioner er internt fordrevne i deres eget land. De blodbestænkede rester i den hvide Chevrolet af to af de for længst alt for mange dræbte blev tidligere på måneden udvalgt som et af de bedste nyhedsbilleder i kåringen af Årets Pressefoto 2012. Billedet blev indfanget af Berlingskes fotograf Niels Ahlmann Olesen, da han og undertegnede i maj 2012 besøgte Syrien og tog ud til Douma, en forstad til hovedstaden Damaskus. Embedsmanden Nasir Zarim og hans unge nevø var blevet likvideret aftenen forinden, og hjernemassen, der stadig lå i en blodpøl ved speederpedalen, skulle vise sig at være et varsel om det blodbad, der var i vente i det, der måske allerbedst kan beskrives som den syriske slagtehal. Udtrykket slagtehal er hentet fra den afdøde amerikanske kultforfatter Kurt Vonnegut, der i sit hovedværk, »Slagtehal fem«, udstiller krigens brutalitet og meningsløshed på baggrund af sine egne oplevelser under det altødelæggende bombardement af Dresden under Anden Verdenskrig. Tæppebombningen kostede hen ved 135.000 mennesker livet, og i det overvejende muslimske Syrien er det kun Allah, der ved, om tabstallet dér skal være lige så højt, før konflikten får en form for afslutning. I hvert fald ved det såkaldte internationale samfund ikke, hvordan blodbadet kan standses. Eller rettere: Verdens toneangivende magter kan ikke enes. FNs Sikkerhedsråd, der ellers efter slagtehal fem i Dresden og resten af menneskehedens nedtur under Anden Verdenskrig blev sat i verden for at forhindre krig, har for længst skrevet sig negativt ind i historiebøgerne for at svigte Syriens civile. Rusland og Kina blokerer for handling, fordi regimerne i de to autoritære lande ikke vil give grønt lys for en ny verdensorden, hvor diktatorer væltes med et FN-mandat i ryggen. Og de tre andre dominerende lande i sikkerhedsrådet, USA, Storbritannien og Frankrig, har ligesom resten af de menneskerettighedsvogtende lande i det ellers demokratieksporterende Vesten hverken politisk vilje eller økonomisk overskud til at intervenere militært for at beskytte endnu flere syrere mod at havne på huggeblokken i de stridende parters slagtehal. De sidstnævnte, det syriske regime over for oppositionen eller oprørerne, synes indtil videre heller ikke at være indstillet på at finde en forhandlet løsning. I hvert fald blokerer begge parter med forhåndsbetingelser. Og mens kampene fortsætter med at producere nye vidnesbyrd om brutaliteten, øges risikoen for, at et Assad-frit Syrien vil blive domineret af de yderligtgående islamister. De står stærkt på slagmarken, mens den politiske, mere moderate og i et eller andet omfang demokratisk indstillede, men internt splittede opposition endnu en gang har måttet opgive at enes om at udnævne en premierminister. Han skal ellers efter planen tegne en ny regering i den overgangsfase efter det syriske regimes fald, som mange i de seneste to år flere gange har forudsagt, men som altså ikke er indtruffet. Med andre ord er desperationen her på toårsdagen for indvielsen af den syriske slagtehal ved at nå sit højdepunkt. Og om man vil, kan man søge en smule trøst i, at der trods alt er nogen, der råber: »Nok er nok«. Det er en samling menneskerettighedsorganisationer, herunder Human Rights Watch, der i en verdensomspændende kampagne opfordrer til at hejse et hvidt flag for Syrien. Ideen er simpel: Skriv »STOP« på et stykke papir, og send billedet til kampagnes hjemmeside:www.vagueblanchepourlasyrie.org. Så offentliggøres det globale kollektive krav om at lukke for det syriske slagtehus om aftenen den 15. marts, den dag da det hele begyndte for to år siden.",
        "metadata": {
            "source": "https://www.berlingske.dk/internationalt/et-hvidt-flag-for-syrien",
            "image_url": "https://berlingske.bmcdn.dk/media/cache/resolve/image_x_large/image/45/456798/6204725-15udlaarets-pressefotojpg.jpeg",
            "publication_time": "Torsdag d. 14. marts 2013, kl. 22.30",
            "author": "Ole Damkjær",
            "related_links": [],
            "attachments": []
        }
    }
}