{
    "version": "1.0",
    "document": {
        "id": 16595,
        "title": "The Cure til Danmark",
        "content": "Så kan man godt begynde at øve sig på omkvædet til »It's Friday I'm in Love«, hvis den ikke allerede ligger helt fast. Næste år drager The Cure igen på turne og rammer Forum på Frederiksberg den 16. oktober - så der er god tid til at tvære sort kohl om øjnene og toupere håret.  Det er første gang siden 2008, at The Cure drager på egentlig turne, og det bliver til 30 shows i 17 lande heriblandt altså Danmark. Bandet har dog ikke bare gået og hygget sig derhjemme de sidste syv år, men optrådt ved koncerter i London og på en række festivaler.  Blandt andet Roskilde Festivalen, som i 2012 lagde Orange Scene til en tre timers lang maraton-koncert.Tre såvel overvældende som udmattende timer, ifølge Berlingske anmelder Jeppe Krogsgaard Christensen, der mente, at en lidt kortere og mere intens koncert havde været at foretrække. Men med forsanger og frontfigur Robert Smith som styrmand, er der mange faser, man skal igennem i en Cure-koncert. Bandet fik sit gennembrud i starten af 80'erne og er på mange måder billedet af et årti, hvor sortsyn og følsomhed tog hinanden i hånden, mens BZ'ernes brosten fløj lavt mod solnedgangen, og plakaten med Robert Smith prydede mangt et ungdomsværelse. Til koncerten næste år loves igen en bred blanding af hits og eksperimenter fra Smith og co 37 år lange karriere. Billetsalget starter tirsdag 1. december. ",
        "metadata": {
            "source": "https://www.berlingske.dk/kultur/the-cure-til-danmark",
            "image_url": "https://berlingske.bmcdn.dk/media/cache/resolve/image_x_large/image/38/388358/11452058-the-cure-spillede-p-orange-scene-roskilde-festival-2012-tors.jpg",
            "publication_time": "Mandag d. 23. november 2015, kl. 13.12",
            "author": "Ivar Carstensen",
            "related_links": [],
            "attachments": []
        }
    }
}