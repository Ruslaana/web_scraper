{
    "version": "1.0",
    "document": {
        "id": 13503,
        "title": "Dansk mastodont tjener kassen i Ukraine",
        "content": "Ukraineer virkelig paradoksernes land.  Selv om det største land i Østeuropa målt på areal er blevet et af verdens mest økonomisk forarmede lande, siden den russiske annektering af den ukrainske Krim-halvø sidste år og de stadigt tilspidsede konflikter mellem Rusland-Ukraine og Rusland-EU, så tjener ekspansive danske svinefarmere i øjeblikket mange penge i Ukraine. Ja rigtigt mange penge.  Landbruget er en vigtig del af Ukraines planer om at puste nyt liv i den flossede økonomi. Landbruget udgør nu halvdelen af landets økonomi mod tidligere en femtedel. Hvis nogen tror, at landbrugs- og fødevaresektoren i Ukraine er gået i stå, må de tro om. Ukraine er f.eks. storproducent af hvede, majs, solsikker og sukkerroer, mens der er stor mangel påsvinekød. Med syv store svinefarme og én mere på vej har danske Danosha vokseværk i det vestlige Ukraine. Danosha er også Ukraines største svineproducent efter rigmanden og oligarken Rinat Akhmetov, der mest har farme i det urolige østlige Ukraine. »Vi får i øjeblikket høje priser på svinekød. Priserne i Ukraine er endnu bedre end i både Vesteuropa og USA,« siger Tom Axelgaard, topchef i investeringselskabet Axzon, hovedaktionær i Danosha. FAKTAEventyreren Tom AxelgaardDanmark har langt tilbage haft driftige bønder. Den 58-årige eventyrer Tom Axelgaard forstod i tide at udnytte de enorme muligheder, der ligger i Østeuropa og Rusland. Det vakte opsigt, da han og en gruppe danske storlandmænd med bistand fra den statslige IØ-fonden i 1993 overtog et kriseramt polsk statsbrug et par hundrede kilometer fra byen Szczecin i det nordvestlige Polen.Det skete, da de etablerede selskabet Polen Invest og året efter Poldanor, hvorefter svineproduktionen gik i gang. I Danmark og Polen blev det polske eventyr flere gange, bl.a. i 00erne, i danske og polske medier tolket som danske landmænds og spekulanters flugt fra miljøkrav og EU-kvoter til det vilde Østeuropa med lave lønninger, høje svinepriser og et minimum af regulering.I Polen forstummede protesterne, da Tom Axelgaard kunne fortælle, at de østeuropæiske ansatte var sikret arbejde og en løn svarende til 1.500 kr. om måneden, hvilket var højere end gennemsnittet for deres kolleger i området. Da Poldanor fejrede tiårs jubilæum, var 80 af de oprindelige medarbejdere stadig at finde på storfarmen.I dag har Axzon, der ikke blot ejer Poldanor og 32 svinefarme i Polen, men også Danosha med syv svinefarme i Ukraine og Dan-Invest i Rusland med tre svinefarme, godt 2.000 ansatte. Til landbrugsimperiet hører 27.000 hektar landbrugsjord.Axzon har Verdensbanken som aktionær. Tom Axelgaard og hans kone Maren har officielt bopæl på Axzons største landbrug i det vestlige Ukraine for at holde styr på driften. Planen er i løbet af fire til syv år at børsnotere selskabet. Den fejlslagne børsnotering af Pandora gør dog, at Axelgaard og de øvrige investorer i Axzon er forsigtige og ikke har truffet en endelig beslutning om børsnotering.FOLD UD Priserne på svinekød, produceret af primært leverandører til Danish Crown i Danmark, lider i øjeblikket stærkt under, at Rusland boykotter svinekød fra EU. Priserne er på lavt blus, og det er med til at skubbe flere og flere af de mange kriseramte og dybt gældsbelastede danske svinebønder ud over afgrundens rand. Ukraine er blevet et slaraffenland for udenlandske investorer med lyst til udfordringer, mod på at tage risici og penge på lommen. Ukraines svineproduktion er langtfra stor nok til at dække efterspørgslen på svinekød. Derfor må det forarmede land importere svinekød. Det lukrerer Danosha og andre store danske farme i Ukraine på. »I øjeblikket får vi, hvad der svarer til 12,50 kr. pr. kilokød,« siger Tom Axelgaard. I den brede offentlighed har der længe været stille omkring Danmarks internationale guldæg på agrarfronten, Axzon, der er et af de største og mest succesfulde danske landbrugsselskaber i udlandet. Ud af en omsætning på 1,2 milliarder kr. havde Axzons svinefarme, giganten Poldanor i Polen og vækstlokomotivet Danosha i Ukraine i 2012 et overskud før skat, kursreguleringer, renter og afdrag, dvs. EBITDA, på 354 mio. kr. I 2013 var tallet 267 mio. kr. I 2014 bliver bruttoindtjeningen væsentligt bedre end både 2012 og 2013.  »Vores svineproduktion i Ukraine, Rusland og Polen er i 2014 i alt steget med næsten 30 procent. Desuden er vi blevet meget mere effektive. Danosha har ydet det største bidrag til den samlede indtjening i koncernen. Planen er at udvide antallet af søer i Danosha fra små 14.000 til 18.000 søer. Når vi kommer op på fuld kapacitet, kan vi producere 540.000 smågrise med henblik på produktion af slagtesvin til markedet i Ukraine. Samtidig vil vi bygge et slagteri,« Tom Axelgaard stolt. 90 danske aktionærer, primært storlandmænd, ejer holdingselskabetPolen Invest, sammen med finansieringsinstituttet IFC under Verdensbanken, »svinekongen« Tom Axelgaard og 76 mindre investorer. De fire aktionærgrupper ejer Axzon. Investeringsselskabet Polen Invest og Tom Axelgaard sidder med næsten 85 procent af aktierne på magten i selskabet. Axelgaard venter, at Polen Invest og Axzon kommer med årsregnskab ved udgangen af maj. I løbet af det seneste halve år har den ukrainske valuta, hryvnia, mistet omkring halvdelen af sin værdi. Både Polen Invest og Axzon, der er indregistreret i Danmark, skal i henhold til internationale regnskabsprincipper omregne aktiverne og egenkapitalen i bl.a. Danosha om fra hryvnia til danske kroner. Det betyder, at værdien af aktiverne i Danosha på papiret bliver meget lav.  På bundlinjen bliver Axzons overskud dermed meget lavere end rekordindtjeningen i 2014 som følge af devalueringer af bl.a. den ukrainske valuta. Tom Axelgaard og hans folk arbejder mest ud fra den filosofi: »Hvad laver vi af penge«, hvilket bruttoresultatet, EBITDA, viser, før sidste års overskud før skat er endeligt gjort op. »Produktionspotentialet for vores ukrainske farme er lige så stort, som det altid har været, da prisen på svinekød bare er steget i forhold til devaluering af Ukraines valuta,« siger Tom Axelgaard. ",
        "metadata": {
            "source": "https://www.berlingske.dk/virksomheder/dansk-mastodont-tjener-kassen-i-ukraine",
            "image_url": "https://berlingske.bmcdn.dk/media/cache/resolve/image_x_large/image/20/205232/8647354-22bustomaxelgaardjpg.jpeg",
            "publication_time": "Onsdag d. 22. april 2015, kl. 07.00",
            "author": "Bent Højgaard Sørensen",
            "related_links": [],
            "attachments": []
        }
    }
}