{
    "version": "1.0",
    "document": {
        "id": 765,
        "title": "Peter Madsen erkender at have sendt breve ud af fængslet",
        "content": "Den livstidsdømte Peter Madsen er fredag mødt i Retten i Nykøbing Falster i en sag, hvor han er tiltalt for ulovlig brevveksling ud af fængslet. Anklager Skipper Pelle Falsled spørger Peter Madsen til, om han har sendt breve ud af fængslet, i strid med de regler der er for dømte, der afsoner en livstids eller forvaringsdom. Et spørgsmål han svarer »ja« til. Han mener dog, at reglen er i strid med menneskerettighedskonventionen, siger han. Han er tiltalt for at have sendt mindst fire breve ud af fængslet. Det har han ifølge politiet gjort ved at sende breve til offentlige myndigheder – som indsatte godt må sende ukontrollerede breve til – med breve til to kvinder indeni. Til spørgsmålet om, hvorvidt han har gjort det, svarer Peter Madsen, at det ikke er korrekt: »det er mange flere«. Brevvekslingen skulle ifølge tiltalen være sket mellem september og december 2022. I januar sidste år vedtog Folketinget en lov, der betyder at livstidsdømte og forvaringsdømte ikke må få besøg af eller udveksle breve med personer, som de ikke kendte før varetægtsfængslingen, i de første ti år af deres afsoning. Tobias Stadarfeld, der er Peter Madsens forsvarer, og Peter Madsen vil have prøvet sagen i forhold til menneskerettighedskonventionens artikel otte. Peter Madsen er dømt for at have dræbt og parteret den svenske journalist Kim Wall blev i en ubåd i 2017. Han blev i september 2021 desuden dømt for at flygte fra Herstedvester Fængsel. Under flugten holdt han en fængselspsykolog som gidsel, truede fængselsbetjente, forsøgte at kapre en bil og truede flere politifolk. På grund af flugten og gidseltagningen var der ved indledningen af dagens retsmøde også forhandlinger om, hvorvidt Peter Madsen skulle have håndjern på i retten eller ej. Kriminalforsorgens fængselsbetjente har fået besked om, at der er et »håndjernsreglement«, når han transporteres uden for fængslet. Forsvarer Tobias Stadarfeld ønskede, at håndjernene blev taget af Peter Madsen i retssalen, men det ønskede betjentene ikke af hensyn til sikkerheden. Dommeren endte med at give ham lov til at få dem af. Flugten kostede ham et år og ni måneders fængsel. Peter Madsen nægter sig skyldig i den ulovlige brevveksling, men erkender at have sendt breve ud af fængslet. Anklagemyndigheden vil have ham idømt en bøde for overtrædelsen. Der afsiges dom i sagen 30. juni uden retsmøde. /ritzau/ ",
        "metadata": {
            "source": "https://www.berlingske.dk/indland/peter-madsen-erkender-at-have-sendt-breve-ud-af-faengslet",
            "image_url": "https://berlingske.bmcdn.dk/media/cache/resolve/image_x_large/image/168/1689768/24462475-.jpg",
            "publication_time": "Fredag d. 23. juni 2023, kl. 10.48",
            "author": null,
            "related_links": [],
            "attachments": []
        }
    }
}