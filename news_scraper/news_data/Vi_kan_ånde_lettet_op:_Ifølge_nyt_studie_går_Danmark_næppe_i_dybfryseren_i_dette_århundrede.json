{
    "version": "1.0",
    "document": {
        "id": 6134,
        "title": "Vi kan ånde lettet op: Ifølge nyt studie går Danmark næppe i dybfryseren i dette århundrede",
        "content": "I de senere år er det væltet frem med studier, som har udløst kuldegysninger – ikke mindst i Danmark. Men nu slår et nyt forskningsresultat i det ansete tidsskrift Nature fast, at de varme havstrømme, der gør intensivt landbrug muligt i Danmark og det øvrige Nordeuropa, med al sandsynlighed ikke bryder fuldstændig sammen i dette århundrede. Konklusionen kommer imidlertid med en løftet pegefinger. For ifølgestudietsbritiske forfattere er der stadig risiko for en svækkelse i de kommende 75 år af det komplekse system af havstrømme ved navn AMOC (Atlantic Meridional Overturning Circulation). Og det kan –sigerhovedforfatter og seniorforsker ved Storbritanniens Met Office, Jonathan Baker – »føre til klimaudfordringer for Europa og andre steder«. Det nye studie er baseret på detaljerede computersimuleringer af AMOCs stabilitet i en situation, hvor verden overordnet set bliver stadigt varmere. Ifølge de nye modelberegninger skal der mere til end antaget i en række andre studier, før havstrømmene bryder sammen, og som noget nyt udpeger forskerne forklaringen på den større stabilitet. Vinde i Sydhavet nord for Antarktis vil nemlig sikre, at der fortsat vil blive bragt vand op fra dybderne, og det vil virke som en form for benzin på AMOCs gigantiske motor. Og det vil, vurderer Jonathan Baker, »forhindre et fuldstændig kollaps af AMOC«. Uden AMOC – et kolossal transportbånd af varmt vand fra troperne til vores breddegrader – ville vi være ilde stedt i Nordeuropa.Fold sammenLæs mereFoto: MIKKEL JUUL JENSEN / SCIENCE PHOTO LIBRARY. I de seneste par år er der offentliggjort adskillige opsigtsvækkende studier af havstrømmene, der peger i meget forskellige retninger. Nogle af dem har været endog meget dystre i deres konklusioner. Det internationaltmest omtalteer et dansk Nature-studie fra 2023, som konkluderede, at AMOC kan bryde sammen allerede fra 2026, og at det med størst sandsynlighed kommer til at ske i midten af dette århundrede. Konsekvensen kan i givet fald blive, mener en del forskere, at middeltemperaturen i lande som Danmark, Norge og Storbritannien vil falde med fem til ti grader, hvilket vil gøre det tæt på umuligt at brødføde os selv gennem vores landbrug. Også fremtrædende videnskabsfolk på det store tyske Potsdam-klimaforskningscenter har advaret om risiko for et havstrømssammenbrud i dette århundrede. Det hele kulminerede, da 43 forskere fra flere lande i oktober i fjor sendteet åbent brevtil Nordisk Ministerråd. Her advarede de om, at risikoen for et sammenbrud har været »kraftigt undervurderet«, og at det »især for de nordiske lande« kan få alvorlige konsekvenser. Brevet var medvirkende til at bringe det vitale emne op på dansk regeringsplan. Det skete med en henvendelse fra klima- og energiminister Lars Aagaard (M) til DMI, hvorhan efterspurgteen mere grundig videnskabelig afklaring af det for Danmark næsten eksistentielle spørgsmål. Det seneste AMOC-studie er imidlertid ikke det eneste, der virker relativt beroligende på danskere, der frygter, at vi ender i en form for dybfryser om få årtier. For få uger siden fastslog et andet og schweizisk-amerikansk Nature-studie således, at AMOCikke er blevet svækketi de seneste seks årtier. Også den danske klimaprofessor Eigil Kaas slår – om man så må sige – varmt vand i blodet og siger til Berlingske med henvisning til det seneste AMOC-forskningsresultat: »Der er sådan set ikke noget nyt i det, og det ligger helt i tråd med konklusionerne i de seneste hovedrapporter fra IPCC (FNs klimapanel,red.).« I den nyeste IPCC-rapport skriver panelet, at man har »middel tillid« til, at de atlantiske havstrømmeikkekollapser i dette århundrede. Samtidig mener Eigil Kaas, at selv om AMOC skulle blive mærkbart svækket i de kommende årtier, vil der næppe blive koldere i Danmark af den grund. »Tværtimod peger alt på, at der fortsat vil blive varmere,« siger han med henvisning til den bagvedliggende og stadigt kraftigere globale opvarmning. Den vil med al sandsynlighed mere end udjævne en reduceret varmeeffekt fra havstrømmene, vurderer professoren. Risikoen for et sammenbrud af de atlantiske havstrømme vokser med den tiltagende afsmeltning fra Grønlands gletsjere.Fold sammenLæs mereFoto: Hannibal Hanschke/Reuters/Ritzau Scanpix. Den britiske avisThe Guardianhar spurgt klimaprofessor Niklas Boers fra Potsdam-instituttet om hans holdning til det seneste Nature-studie. Han mener, at det leverer »en væsentlig forbedring« af forståelsen af AMOC. Dog understreger han samtidig, at en svækkelse vil kunne få alvorlige følger for eksempelvis nedbør i troperne, og som han siger: »Man kunne endda gå så vidt som til at sige, at på den korte bane har det ikke den store betydning, om vi får en stærk svækkelse – lad os sige 80 procent – eller et sammenbrud.« AMOC bringer enorme mængder varmt og salt havvand fra troperne til de nordlige dele af Atlanterhavet, hvor det synker ned i dybet og flyder tilbage mod troperne igen. Vurderingen er, at stigende mængder fersk smeltevand, især fra Grønlands gletsjere, kan bremse og i værste fald sætte en stopklods i det kolossale transportbånd af varme til vores breddegrader.",
        "metadata": {
            "source": "https://www.berlingske.dk/videnskab/vi-kan-aande-lettet-op-ifoelge-nyt-studie-gaar-danmark-naeppe-i",
            "image_url": "https://berlingske.bmcdn.dk/media/cache/resolve/image_x_large/image/189/1895074/24900905-uden-atlanterhavets-varme-havstrmme-ville-der-for.jpg",
            "publication_time": "Mandag d. 03. marts 2025, kl. 09.15",
            "author": "Lars Henrik Aagaard",
            "related_links": [],
            "attachments": []
        }
    }
}