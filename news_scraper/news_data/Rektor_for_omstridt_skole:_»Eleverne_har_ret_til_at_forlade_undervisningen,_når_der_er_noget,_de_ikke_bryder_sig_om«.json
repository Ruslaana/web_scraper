{
    "version": "1.0",
    "document": {
        "id": 21361,
        "title": "Rektor for omstridt skole: »Eleverne har ret til at forlade undervisningen, når der er noget, de ikke bryder sig om«",
        "content": "Elever, der forlader undervisningen på grund af racisme i en film. Medstuderende, der kritiseres for ikke at fordømme kvindehad på skærmen. Den seneste tids skriverier om Den Danske Filmskole giver indtryk af en institution, der – nok engang- er i kraftig modvind. Men ifølge filmskolens rektor, Tine Fischer, er der ikke krisestemning på Holmen. Skolen er bare i gang med at tage nogle væsentlige debatter. Ligesom man gør andre steder i samfundet. »Spørg Simon Pasternak fra Gyldendal eller spørg de store virksomheder! Alle er i gang med at undersøge, hvordan vi sikrer en bredere repræsentation og diversitet. Det er filmskolen ikke alene om,« siger Tine Fischer, da vi mødes på hendes kontor på skolen, der gennem den sidste tid har været kraftigt omdiskuteret i blandt andet Filmmagasinet Ekko og Berlingske, hvorPeter Aalbæk Jensenhar opfordret skolens ledelse til at byde eleverne modstand. Selvom Tine Fischer ikke selv genkender billedet af en skole i krise, medgiver hun, at stemningen har været »anderledes«, siden en anonym elev skrev et læserbrev,der hævdede, at racistisk indhold var en del af skolens undervisning, og ar »en lærerstab af dinosaurer« modsatte sig forandring. Det var voldsomt, siger Tine Fischer. Men hun roser også sine elevers engagement. »Eleverne på den danske filmskole er dybt engagerede. Allerede da jeg tiltrådte, var jeg meget bevidst om, at eleverne havde væltet den tidligere rektor. Det betyder også, at det er en svær ledelsesmæssig opgave, men det er også noget af det mest interessante. Hvis ikke man synes, at elevdemokrati og medbestemmelse er spændende, ville det være megabelastende at være rektor herude«. Tine Fischerbegyndte som rektor på filmskolen kort før sommerferien sidste år. Hun erstattene Vinca Wiedemann, der gik af efter pres fra eleverne, der blokerede skolen – blandt andet i protest mod planer om at gøre undervisningen mere akademisk. Men da hun trådte til, var det helt andre diskussioner, der havnede på Tine Fischers bord. »Jeg blev ret hurtigt opsøgt af nogle elever, der havde nedsat en repræsentationsgruppe. Dengang var de en lille gruppe, men i dag har de 35 medlemmer. Når man tager det ud af 100 elever, er det altså ikke en lille sekt ovre i hjørnet. De repræsenterer i den grad skolens elever, og de følte, at der manglede blik for diversitet.« I slutningen af 2019 blokerede eleverne indgangen til Filmskolen, og al undervisning blev nedlagt. I en officiel pressemeddelelse var det tidligere meldt ud, at 84 pct. af eleverne krævede rektor Vinca Wiedemanns afgang. Bagefter overtog Tine Fischer, der ellers var direktør på dokumentar-filmfestivalen DOX.Fold sammenLæs mereFoto: Gregers Tycho. Hvad var deres konkrete ønsker?»Det handlede både om repræsentation og diversitet i bred forstand. Både i forhold til rekruttering af eksterne undervisere og de film, der blev vist på skolen. Og så handlede det om den faste lærergruppe. Der er ingen tvivl om, at den hvide mands filmhistorie fylder meget på pensum, og det var én af de ting, de gerne ville have, at vi kiggede på.« Hvordan svarede du?»Jeg vil meget gerne i dialog med de studerende, og det sagde jeg også til dem. Jeg fortalte dem, at de kunne gå til elevrådet og til studienævnet. Men jeg sagde også, at min dør står åben, og det gør den virkelig. Der er et rend af studerende, og det er fantastisk.« Hverken studienævnet eller elevrådet kom dog på banen, før der opstod ballade. Under en visning af Casper Christensens »Dan-Dream« udvandrede flere elever, fordi filmen indeholdt racistiske vittigheder. Senere opstod der ballade om fire af elevernes egne midtvejsfilm, der blev kritiseret for at vise kvindefjendske og racistiske stereotyper. Tine Fischer vil ikke gå ind i de enkelte film, men hun vil gerne tale om debatten. »Jeg var ikke selv til stede, da »Dan-Dream« blev vist, og jeg har ikke modtaget klager om den, så jeg kan ikke udtale mig om, hvad der skete, eller hvad eleverne var oprørte over. Men jeg forstår, at filmen blev vist i undervisning om klippearbejdet, og det var fraklip, der blev vist til eleverne. Heriblandt klip, der indeholder racistiske og kvindefornedrende udsagn, som ikke var med i den færdige film. Må man forlade salen under det? Ja, det må man. Det er sådan, man mærker, at ens grænse bliver overtrådt. Jeg har siddet til masser af visninger på filmfestivalen i Cannes og Berlin, hvor folk vandrer ind og ud, fordi en film af for eksempelLars von Triergår over deres grænser. Det er helt okay«. Er der ikke en forskel på, om man er studerende på filmskolen, der skal lære, eller en person, der har købt en billet og skal underholdes?»Jo, og jeg vil også gerne understrege, at alle film kan vises på filmskolen. Alle. Selvfølgelig kan vi også viseLeni Riefenstahlsfilm og film af Hitchcock. Men de skal vises i den rette kontekst, og det skal have en tydelig undervisningsmæssig relevans. Vi skal forklare eleverne, hvorfor vi viser filmen. Vi sidder ikke bare og ser racistiske film på filmskolen, og hvis den slags skal vises, skal vi forinden have en dialog om filmens indhold. Men der er ingen censur, og ingen af vores undervisere skal gå til deres opgave med skam og censurskyld over hovedet. Den anden side af den kontrakt er, at eleverne har ret til at forlade undervisningen, når der er noget, de ikke bryder sig om. Ikke som systematisk boykot af undervisningen, det går selvfølgelig ikke. Men i enkelte øjeblikke må de gerne gå udenfor.« Det må skabe en meget dårlig stemning, når eleverne får ret til at forlade en visning eller kritiserer hinandens film?»Sådan oplever jeg det ikke. Selvfølgelig har det været ret ubehageligt, at vi gik til juleferie oven på et anonymt læserbrev, men selve debatten om filmene har været ekstremt konstruktiv. Jeg er faktisk ret imponeret over vores elever, og hvordan de forholder sig til deres egne værker.« Den debat, Tine Fischer især henviser til, handler om elevernes egne film, der blev vist i oktober måned. Ifølge en artikel i EKKO indeholdt en af filmene en østasiatisk mand, der dansede omkring som en abe, mens en anden film skildrede et særligt mandemiljø. De to film blev efterfølgende kritiseret for at indeholde racistiske stereotyper og være kvindefornedrende. Kritikken kom både fra eleverne og fra en ekstern underviser. »Jeg syntes, at filmene var sindssygt modige, og jeg var meget imponeret af dem,« starter Tine Fischer, der understreger, at midtvejsfilm aldrig laves til offentligheden. De laves i fortrolige rum, og de studerende opfordres til at være modige og prøve ting af. Af samme grund vil hun ikke besvare spørgsmål om filmenes indhold og om, hvorvidt hun selv betragter dem som chauvinistiske. »Diskussionen om de film blev meget fordrende. Eleverne forholdt sig meget indgående til hinandens film, og der blev diskuteret om, hvordan man kunne have valgt at klippe filmene, så pointerne havde stået bedre frem« Det lyder også, som om filmene skal have et særligt budskab. At de åbenlyst skal fordømme særlig adfærd for at blive blåstemplet på skolen.»Det skal de absolut ikke. Vi skal tværtimod åbne skolen, så den bliver mere divers og mere inkluderende. Det eneste, jeg ikke anerkender, er grænseoverskridende adfærd. Den tid, hvor man mente, at grænseoverskridende adfærd skabte stor kunst, er slut. Den holdning abonnerer jeg slet ikke på. Men det betyder jo ikke, at kunsten bliver dårligere. Kritikerne af woke-bølgen får det altid til at lyde, som om kunsten er i fare for at blive tandløs og politisk korrekt, men det behøver den absolut ikke. En film som »Titaneer både queer og radikalt feministisk og sindssygt grænseoverskridende. Jeg vil mene, at du faktisk kan få film, der er langt mere radikale, når du åbner for større diversitet og nye stemmer og sikrer et trygt arbejdsmiljø.« Mere radikale, måske. Men er de også mere ensartede?»Overhovedet ikke. Der kan stadig laves mange forskellige film. Der leges også med improvisation og forskellige metoder. Men vi kan ikke have et miljø, hvor elever går rundt og udøver racisme over for deres medstuderende. Al grænseoverskridelse må finde sted i deres kunstneriske praksis.« Tine Fischer vil gerne lytte til de utilfredse elever på skolen: »Jeg vil hellere have at de er engagerede, end at de sidder og sover«Fold sammenLæs mereFoto: Thomas Lekfeldt. Men er der overhovedet plads til grænseoverskridelse, hvis man for eksempel Ikke kan lave en film, hvor mænd opfører sig chauvinistisk?»Ja, der er masser af plads. Men det er klart, at vi også må stille spørgsmålstegn ved nogle af de skildringer, der bliver lavet. En film som »Shorta« fik enorm god kritik, da den havde premiere, men bagefter var der så en række reflekterede, brune meningsdannere, der fortalte, hvor voldsomt det var, at når der endelig blev lavet en film om etniske minoriteter i de sociale boligområder, så handlede den primært om vold. Det gør da kun samtalen mere interessant, hvis man får den slags betragtninger på banen. Det har vi brug for.« Kan man være elev på filmskolen, hvis man er kritisk over for indvandring eller decideret fremmedfjendsk?»Skolen er principielt åben for alle ansøgere, og vi arbejder på at få flere og andre typer af elever ind.  Vi kan selvfølgelig ikke lave særbehandling, men lige nu er det alt for mange folk, der ikke føler sig inviteret indenfor. Filmbranchen er præget af en lille ensartet klub, og vores elevgruppe er domineret af unge fra den øvre middelklasse, der har gået på en af de dyre filmhøjskoler. Jeg vil gerne have en større bredde. Ikke bare i forhold til etnicitet, men også i forhold til køn og klasse«. Gælder det også i forhold til holdninger?»Filmskolen skal være alles filmskole. Større diversitet, nye stemmer og studerende med forskellige baggrunde giver helt automatisk en større variation i holdninger, ambitioner og kunstnerisk udsyn. Mit bedste bud er, at der kommer end bedre og mere nytænkende filmbranche ud af det.« Der er ret stille på filmskolen. Eleverne er i gang med deres undervisning, og de bannere og skilte, man så under blokaden i slutningen af 2019, hvor over 80 procent af eleverne krævede rektors afgang, er væk. Det er også sådan, Tine Fischer ser på skolen. Hun understreger, at hun stadig arbejder på den langsigtede strategi for skolen. Og at det arbejde startede længe inden de kritiske artikler om racisme og inklusion. »Jeg ændrer ikke på noget, fordi en anonym elev skriver et læserbrev. Filmskolen står midt i en proces, hvor den skal tilpasses samfundet. Vi har forsømt spørgsmål om inklusion og diversitet, og det arbejde var gået i gang uanset. Skolen er ikke et siv i vinden, der bare vender den vej, vinden blæser den pågældende dag. Skolen sætter en retning, og den retning skal den følge uanset hvad.« Du virker meget opsat på at komme eleverne i møde. Består ledelsesopgaven ikke også i at få dem til at acceptere de konkrete læreplaner og stole på de ansatte, du har valgt til skolen?»Selvfølgelig er der grænser. Men tidligere følte eleverne sig meget udenfor og jeg vil faktisk gerne invitere dem indenfor. Alle kan blive hørt, og det kan de, fordi skolen har råd og nævn, man kan henvende sig til. Her sidder også folk, der er uenige med eleverne, og det skal de lære at være del af. Til gengæld vil vi også være nysgerrige på de ideer og perspektiver, som er vanvittigt afgørende for skolens udvikling. Al den energi og alle de tanker, der kommer fra eleverne, kan sive ind i skolen. Jeg oplever eleverne som ekstremt ressourcestærke.«. Så det er en gave, når eleverne skriver om det, de oplever som racistisk undervisning?»Det er vigtigt at sige, at udviklingen ikke skal ske gennem debatindlæg. Det sker, fordi det er nødvendigt. Men derfor er man stadig nødt til at tage studenterdemokratiet alvorligt. Ellers kan du ikke sidde i denne stilling.« Så du har ikke fortrudt, at du tog opgaven på dig?»Nej, men der er helt klart en kæmpe forskel på at være et sted, hvor alle går i samme retning og et sted, hvor alt er til forhandling. Men filmskolen er enormt vigtig. Hvis den institution falder fra hinanden, så er  det en katastrofe for dansk film. Derfor er det en vigtig opgave. Det er også en vild opgave. Og det er virkelig en vild tid at være rektor i«.",
        "metadata": {
            "source": "https://www.berlingske.dk/skaerm/rektor-for-omstridt-skole-eleverne-har-ret-til-at-forlade-undervisningen",
            "image_url": "https://berlingske.bmcdn.dk/media/cache/resolve/image_x_large/image/150/1505187/23979676-forbilleder.jpg",
            "publication_time": "Lørdag d. 15. januar 2022, kl. 14.18",
            "author": "Sarah Iben Almbjerg",
            "related_links": [],
            "attachments": []
        }
    }
}