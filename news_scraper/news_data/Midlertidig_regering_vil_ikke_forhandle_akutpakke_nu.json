{
    "version": "1.0",
    "document": {
        "id": 10717,
        "title": "Midlertidig regering vil ikke forhandle akutpakke nu",
        "content": "Fungerende statsminister Mette Frederiksen (S) afviser fortsat, at der kan sættes gang i forhandlinger om en økonomisk akutpakke til de borgere og virksomheder, der rammes af stigende energipriser. Det skyldes, at regeringen er trådt tilbage og udelukkende skal stå for de mest basale ting, så landet kan løbe rundt. »Vi vil være meget tilbageholdende, og det er, fordi regeringen er trådt tilbage, og vi er en forretningsregering, og der skal man være tilbageholdende,« siger hun. Efter valget har Folketingets partier på skift mødtes med Mette Frederiksen for at forhandle om at danne en regering på sigt. Priserne på el, fødevarer, gas og brændstof er steget og driver for tiden den høje inflation. Det har varet nogle måneder, og flere og flere borgere er presset på pengepungen. Forbrugerpriserne blev i denne uge opgjort til at være steget med over ti procent for anden måned i træk. Det er den højeste inflation i fire årtier. Regeringen står i det dilemma, at prisstigningerne bliver forværret, hvis der bliver sat gang i en akutpakke, som sender flere penge ud i samfundet. Det ser heller ikke ud til at ske, da regeringen er tilbageholdende med at lave politik, fordi den er trådt tilbage. Det betyder desuden, at de lovforslag, der var fremsat før valgudskrivelsen, må vente. »I denne særlige situationen vil vi være meget, meget tilbageholdende. Jeg mener ikke, at der vil være noget at læne sig op af historisk, der gør, at man kan arbejde på en anden måde.« »Regeringen er trådt tilbage, og jeg er udpeget som kongelig undersøger. Der er ikke en almindelige regering i Danmark, der er en forretningsregering. Det er de mest nødvendige forretninger, regeringen kan varetage,« siger hun. I Grundloven står, at fungerende ministre kun kan »foretage sig, hvad der er fornødent til embedsforretningernes uforstyrrede førelse«. Flere af Folketingets partier ser dog gerne, at der bliver lavet en akutpakke og fastholder kravet. Professor emeritus i forvaltningsret ved Aarhus Universitet Jørgen Albæk Jensen har sagt til Politiken, at regeringen godt kan lave en akutpakke, hvis der bliver skabt et bredt flertal i Folketinget. Den udlægning er Mette Frederiksen uenig i. »Det er fordi, det er den måde, vi fortolker det på. Jeg har meget, meget stor respekt for de grænser, der er for, hvad en regering i den nuværende situation kan,« siger den fungerende statsminister. /ritzau/ ",
        "metadata": {
            "source": "https://www.berlingske.dk/politik/midlertidig-regering-vil-ikke-forhandle-akutpakke-nu",
            "image_url": "https://berlingske.bmcdn.dk/media/cache/resolve/image_x_large/image/161/1614839/24260615-.jpg",
            "publication_time": "Fredag d. 11. november 2022, kl. 15.24",
            "author": null,
            "related_links": [],
            "attachments": []
        }
    }
}