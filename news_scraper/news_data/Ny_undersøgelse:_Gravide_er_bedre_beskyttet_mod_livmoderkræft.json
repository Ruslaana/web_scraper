{
    "version": "1.0",
    "document": {
        "id": 13085,
        "title": "Ny undersøgelse: Gravide er bedre beskyttet mod livmoderkræft",
        "content": "Et nyt studie peger på, at graviditet ikke kun fører til kvalme og svingende humør. Forskere mener, at graviditet også kan føre fordele med sig, da den beskytter mod livmoderkræft, uanset hvor lang tid en kvinde går rundt med et barn i maven. Et omfattende studie fra Statens Serum Institut har fulgt 2,3 millioner danske kvinder, der fik omkring 3,9 millioner graviditeter, hvoraf omkring 17 procent fik en provokeret abort, og 3,3 millioner endte med en baby i armen. 6.743 endte med at få livmoderkræft. Studiet forbinder derfor graviditet med en beskyttende effekt, der viser nedsat risiko for at få livmoderkræft. »Noget tyder på, at den første graviditet i en kvindes liv, uanset om det ender med en provokeret abort eller fødsel, er forbundet med en ret stor nedsat risiko – cirka 50 procent – for denne cancerform. Men de efterfølgende graviditeter er i sig selv også forbundet med nedsat risiko for denne kræftform på 15-25 procent,« fortæller læge Anders Husby, som står bag det nye studie, til Berlingske. Anders Husby mener, at graviditetshormonet progesteron holder livmoderkræften væk, da mængden af det stiger markant i kvindekroppen lige inden en graviditet. Livmoderkræft, der hurtigt kan forveksles med livmoderhalskræft, rammer hvert år omkring 800 danske kvinder. Af dem ender godt 15 procent med at dø af det. Anders Husby forklarer, at det nye studie kan blive en hjælp for patienterne. »Vores hypotese er, at det er en biologisk effekt, som kan være drevet af graviditetshormonet progesteron. Det lægger op til, at man kunne forsøge at se, om progesteron som spiral eller indsprøjtning kunne være et gavnligt præventiv for kvinder i høj risiko for at få sygdommen. De tæller primært svært overvægtige eller arveligt disponerede,« forklarer Anders Husby, der mener, at mekanismen kunne ligge dér. »Graviditet beskytter, men man vidste ikke hvorfor. Her kan vi indsnævre det til et meget kort interval, formentlig meget tidligt i graviditeten, som man kan undersøge nærmere og benytte i et præventivt øjemed,« siger han. Studiet er netop blevet offentliggjort i det internationalt velanskrevne tidsskrift The BMJ (The British Medical Journal).",
        "metadata": {
            "source": "https://www.berlingske.dk/indland/ny-undersoegelse-gravide-er-bedre-beskyttet-mod-livmoderkraeft",
            "image_url": "https://berlingske.bmcdn.dk/media/cache/resolve/image_x_large_vertical/image/118/1186293/23065367-rb-plus-lger-opdager-depressioner-fr-fdslen-rb-plus-penge.jpg",
            "publication_time": "Torsdag d. 15. august 2019, kl. 15.00",
            "author": "Mads Klitgaard",
            "related_links": [],
            "attachments": []
        }
    }
}