{
    "version": "1.0",
    "document": {
        "id": 12970,
        "title": "Staterne er stadig medejere af de gamle luftfartsselskaber",
        "content": "Mange af de store, europæiske luftfartsselskaberhar fortsat staten som betydelig ejer. I det skandinaviske SAS har Danmark og Sverige hver en ejerandel på 21,8 procent, hvorimod den norske stat for nogle år siden valgte at sælge sig helt ud. Den svenske regering slog tirsdag morgen i denne uge fast, atden efterhånden vil trække sig ud. Hvad den danske stat gør, vil finansminister Nicolai Wammen (S) først give svaret på i næste uge, når han har forhandlet med Folketingets partier. Det finske luftfartsselskab Finnair har Finland som største aktionær med en ejerandel på 55,9 procent. Det tyske Lufthansa ejes med 14,16 procent af den tyske stats coronahjælpefond Wirtschaftsstabilisierungsfond, som overtog ejerskabet i 2021. I fransk-hollandske Air France-KLM, som blev til ved en fusion i 2004, ejer den franske stat 28,6 procent, mens den hollandske stat ejer 9,3 procent. International Airlines Group (IAG) er moderselskab for blandt andet britiske British Airways og spanske Iberia har ingen af de to landes stater inde som medejere. Til gengæld ejer Qatar Airways 24,24 procent. Qatar Airways er 50 procent ejet af Qatar. Det portugisiske TAP Air Portugal har den portugisiske stat inde som ejer af 45 procent. I Polen ejer staten 69,3 procent af flyselskabet LOT. Turkish Airlines er 49,12 procent ejet af den tyrkiske stats velfærdsfond samt landets finansministerium. Russiske Aeroflot, der i øjeblikket er henvist til at flyve internt i Rusland som følge af de internationale sanktioner oven på Ruslands invasion af Ukraine 24. februar og den efterfølgende krig, har den russiske stat som storejer med en andel på 57,3 procent. Research: Christopher Juul Darsberg, Berlingske",
        "metadata": {
            "source": "https://www.berlingske.dk/virksomheder/staterne-er-stadig-medejere-af-de-gamle-luftfartsselskaber",
            "image_url": "https://berlingske.bmcdn.dk/media/cache/resolve/image_x_large/image/155/1557719/24117243-pix-finnair.jpg",
            "publication_time": "Onsdag d. 08. juni 2022, kl. 14.31",
            "author": "Thomas Breinstrup",
            "related_links": [],
            "attachments": []
        }
    }
}