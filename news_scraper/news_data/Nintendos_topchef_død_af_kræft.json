{
    "version": "1.0",
    "document": {
        "id": 12671,
        "title": "Nintendos topchef død af kræft",
        "content": "Den japanske konsolspilgigant Nintendo har mistet sin topchef, Satoru Iwata, der lørdag den 11. juli døde af kræft, kun 55 år gammel. Satoru Iwata blev sidste år opereret og genoptog hvervet som topchef i den pressede elektronikgigant. Han ses som nøglepersonen i Nintendos succesrige omstilling og fremgang, siden han kom til selskabet i 2000. Senest har han stået i spidsen for den svære omstilling over mod mobilverdenen, nødvendiggjort af et faldende salg af traditionelle spillekonsoller.  Nintendo forventer dog nu at fordoble sit årsoverskud på baggrund af netop satsningen på smartphonespil. Nintendo har været yderst tilbageholdende med at begive sig ind i mobilverdenen af frygt for at underminere det klassiske konsolspilsalg, men i marts 2015 indgik Nintendo aftale med mobilspilselskabet DeNA om en mobil satsning. Satoru Iwata begyndte som programmør i et af Nintendos datterselskaber, HAL Laboratory, i 1982 og blev topchef for hele koncernen 20 år senere, i 2002, som den første uden for Yamauchi-familien, som grundlagde koncernen ved at sælge kort i slutningen af det 19. århundrede. Det er i hans tid, at den nyskabende Wii-spillekonsol er blevet lanceret. Den satte nye standarder for interaktivitet i den verden, hvor man pludselig kunne bruge sin controller - eller trådløse, håndholdte styrepult - som en aktiv del af de spil, som man spillede. Også Nintendos håndholdte DS-spillekonsoller er kommet til under Iwatas ledelse. Efterfølgeren til Wii, Wii U, som kom i november 2012, er aldrig blevet et tilsvarende hit, og selv ikke Super Mario, som nok er Nintendos bedst kendte spilfigur, har kunnet løfte salget tilstrækkeligt i konkurrencen mod Sonys nye Playstation 4 og Microsofts Xbox One.  Det ventes, at Satoru Iwatas efterfølger bliver hentet internt i Nintendo. Foreløbig vil Genyo Takeda og Shigeru Miyamoto fra Nintendos ledelse føre selskabet videre. Takeda er en af chefudviklerne af Wii-konsollen, mens Miyamoto står bag Mario- og Donkey Kong-spilhittene. Deutsche Bank-analytiker Hanjoon Kim beskriver over for nyhedsbureauet Reuters Satoru Iwatas død som et tab for Nintendo, fordi han stod i spidsen for den nye strategi ind i smartphoneverdenen. Han hæfter sig dog ved, at Takeda og de øvrige medlemmer af ledelsen har været i selskabet i årtier. »Vi forventer intet tab af kulturel identitet,« siger han. ",
        "metadata": {
            "source": "https://www.berlingske.dk/virksomheder/nintendos-topchef-doed-af-kraeft",
            "image_url": "https://berlingske.bmcdn.dk/media/cache/resolve/image_x_large/image/17/177024/9784666-pix-iwata-nintendo.jpg",
            "publication_time": "Mandag d. 13. juli 2015, kl. 08.25",
            "author": "Thomas Breinstrup",
            "related_links": [],
            "attachments": []
        }
    }
}