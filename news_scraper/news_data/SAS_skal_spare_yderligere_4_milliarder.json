{
    "version": "1.0",
    "document": {
        "id": 15724,
        "title": "SAS skal spare yderligere 4 milliarder",
        "content": "SAS lander 2011-regnskabet med et underskud på 1,42 milliard kroner før skat. Det markerer fjerde år i træk med kæmpetab i selskabet – og for at vende trenden, øger SAS nu styrken i sit spareprogram 4Excellence. I alt vil det skandinaviske flyselskab spare 4,2 milliarder kroner i 2012 og 2013. - For at møde vores udfordringer, accelererer vi strategien i 4Excellence, hvilket vil medføre effektiviseringer svarende til 4,2 milliarder kroner i 2012-2013. Det vigende økonomiske klimas udfordrende natur kombineret med, at indtjeningseffekterne af 4Excellence først træder igennem i den sidste del af 2012, betyder, at første kvartal i 2012 også vil være svagt, siger Rickard Gustafson, topchef i SAS.   Som tidligere udmeldt vil SAS sige farvel til 300 medarbejdere i administrationen, og fagforeningen har forpligtet sig til at bidrage til besparelser for 840 millioner kroner i perioden 2012 og 2013. Flyselskabet venter et udfordrende 2012 på grund af lavere økonomisk vækst og fortsat øget konkurrence. Dertil kommer usikkerhed om brændstofpriser og øget kapacitet i markedet. SAS venter et svagt første kvartal, da effekterne af tiltagene først kommer mod slutningen af 2012. Som ventet offentliggør SAS ikke indtjeningsforventninger til hele året.  Senioranalytiker fra Sydbank, Jacob Pedersen, tror dog ikke på, at flyselskabet kan vende de sidste fire års negative resultater til overskud i det indeværende år. - Der er lagt op til et udfordrende 2012, hvor jeg har meget svært ved at se, at SAS kan præstere overskud, siger han.",
        "metadata": {
            "source": "https://www.berlingske.dk/virksomheder/sas-skal-spare-yderligere-4-milliarder",
            "image_url": "https://berlingske.bmcdn.dk/media/cache/resolve/image_x_large/image/45/454835/4887437-sas037452.jpg",
            "publication_time": "Onsdag d. 08. februar 2012, kl. 09.22",
            "author": "Johan Winther",
            "related_links": [],
            "attachments": []
        }
    }
}