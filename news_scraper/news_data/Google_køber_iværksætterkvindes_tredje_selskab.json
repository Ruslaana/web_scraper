{
    "version": "1.0",
    "document": {
        "id": 15300,
        "title": "Google køber iværksætterkvindes tredje selskab",
        "content": "Det blev Google og ikke Facebook, der trak det længste strå - og skrev den største check -, og som nu har overtaget en 36-årig iværksætterkvindes tredje virksomhed. Internetgiganten betalte tirsdag omkring 250 millioner dollars (1,48 milliarder kroner) for Victoria Ransoms firma, Wildfire Interactive. Det sælger markedsføringsværktøjer til sociale medier som Facebook, Twitter, Googles eget YouTube og LinkedIn. Wildfire skal nu gøres til en del af Googles onlineannoncetilbud, som DoubleClick-divisionen står for. Salgsprisen er ikke offentlig men nævnes af kilder med tæt kendskab til handelen. Overskud på kun et år Victoria Ransom blev i både 2010 og 2011 udnævnt som en af de »25 kvinder i teknologibranchen, som man bør holde øje med«. Hun har været iværksætter siden tyverne, og Wildfire er hendes tredje selskab. Wildfire er grundlagt af hende selv og Alain Chuard i 2008 og blev på kun et år overskudsgivende og har i dag 400 ansatte samt otte kontorer verden over. Kundelisten på flere end 16.000 virksomheder tæller desuden Pepsi, Unilever, Sony og USAs største teleselskab, AT&T. Salget af Wildfire er det seneste af en række opkøb af sociale medieaktiviteter, som internet- og softwareselskaber har gjort. Salesforce.com købte i juni Buddy Media for omkring 700 millioner dollars. Oracle har købt adskillige sociale medieselskaber i år, heriblandt Involver, Vitrue og Collective Intellect, mens Google selv i juni købte det nystatede Meebo for omkring 100 millioner dollars. Google tjener flere penge Google overtog tidligere på året det amerikanske mobilselskab Motorola for 12,5 milliarder dollars - det hidtil største opkøb - og føjede dermed henved 20.000 medarbejdere til staben, som med udgangen af juni tæller 54.604 ansatte. I andet kvartal voksede Googles omsætning med 21 procent til i alt 12,2 milliarder dollars med et driftsoverskud på 2,79 milliarder dollars, godt hjulpet af en fremgang på netop annoncesiden.",
        "metadata": {
            "source": "https://www.berlingske.dk/virksomheder/google-koeber-ivaerksaetterkvindes-tredje-selskab",
            "image_url": "https://berlingske.bmcdn.dk/media/cache/resolve/image_x_large/image/29/291331/5418267-pix-wildfire.jpg",
            "publication_time": "Onsdag d. 01. august 2012, kl. 08.29",
            "author": "Thomas Breinstrup",
            "related_links": [],
            "attachments": []
        }
    }
}