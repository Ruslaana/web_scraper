{
    "version": "1.0",
    "document": {
        "id": 17873,
        "title": "Sosse Ctrl+C Ctrl+V",
        "content": "Forleden kunne man i Radio24Syv høre den professionelle socialdemokratiske kværulant, Henning Tjørnehøj, beklage sig over, at der ikke længere er nogen socialdemokratiske medier, som han kan få optaget debatindlæg i, og at han bliver bortcensureret i de borgerlige såsom JP og Berlingske. »I ti år har Berlingske ikke taget et eneste af mine læserbreve. Ikke et eneste ord,« sagde den vrede, gamle mand. Nuvel, sådan husker vi det ikke alle helt, såGroft sagtlod det komme an på en prøve. Svaret var, at Tjørnehøj på ti år har været i dagbladene ikke færre end 598 gange i form af interview eller indlæg. Alene i Berlingske og BT 88 gange, og bare i årene 2011-13 har Berlingske bragt hele 12 læserbreve og kommentarer, med rubrikker så varierede som »Urimelig kritik af Anker«, »Urimelig kritik af S« og, ikke at forglemme, »Urimelig kritik af S og SF«. Præcis hvor mange ord det løber op i, er svært at tælle op, men vi gætter på, at det har været flere end nul. HosGroft sagt skal vi ikke kunne sige, hvorvidt diskrepansen skyldes en svigtende hukommelse eller en fleksibel virkelighedsopfattelse. Vi har dog en teori: Tjørnehøj har specialiseret sig i at skrive tre-fire læserbreve over temaerne »Socialdemokraterne er universets bedste«, »Venstrefolk er væmmelige og bønderne profiterede under Anden Verdenskrig« og »Jeg bliver altid censureret«, altid med yderst flittig brug af klip og klister. Og så kan det jo være svært at holde styr på alt.",
        "metadata": {
            "source": "https://www.berlingske.dk/groft-sagt/sosse-ctrlc-ctrlv",
            "image_url": "https://berlingske.bmcdn.dk/media/cache/resolve/image_x_large/image/16/161837/6162291-groft-sagt-peter-kurrild-klitgaard-hoved.jpg",
            "publication_time": "Lørdag d. 12. april 2014, kl. 20.00",
            "author": null,
            "related_links": [],
            "attachments": []
        }
    }
}