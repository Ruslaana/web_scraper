{
    "version": "1.0",
    "document": {
        "id": 9892,
        "title": "»Danskerne burde i stedet lade bilen stå og spise en vegetarmiddag«",
        "content": "København: Danmark går i sort, når Verdensnaturfonden WWF's klimakampagne Earth Hour beder folk om at slukke lyset i en time lørdag aften fra 20.30 til 21.30. Det er tiende år, at kampagnen kører, og 178 lande er med til at slukke lyset. Mørklægningen skal være med til at sætte fokus på klimaet, forklarer generalsekretær i WWF, Gitte Seeberg. - Formålet med kampagnen er at vise, at der er en masse mennesker i hele verden, der interesserer sig for klimaet og synes, der skal tages action. Det er en meget fredelig demonstration for et bedre klima, siger hun. Sidste år fik kampagnen 10.400 varetegn over hele verden til at gå i sort. Både Operahuset i Sydney, Eiffeltårnet og Empire State Building lå således hen i mørke. Det er dog ikke alle, der giver opbakning til kampagnen om at slukke lyset. Direktør i Dansk Energi, Lars Aagaard, mener ikke, det er et retvisende symbol at slukke lyset. - Jeg har stor sympati for klimakampen, men jeg synes, Verdensnaturfonden bruger et forkert symbol, for klimakampen vinder vi med el. El skal erstatte fossile brændstoffer i vores biler og i opvarmningen af vores huse. - Vi skulle i stedet for have bedt danskerne om at lade bilen stå og spise en vegetarmiddag i stedet. Jeg er bange for, at det, der står tilbage, er, at danskerne tror, at det primære, vi skal gøre for at redde klimaet, er at slukke lyset, siger han. Dansk Energi oplyser, at mere end halvdelen af dansk energi stammer fra vedvarende energi, og CO2-udslippet fra strømmen i Danmark er faldet til et rekordlavt niveau i 2015. Verdensnaturfonden kender godt til kritikken af kampagnen, men understreger, at der er tale om en symbolsk handling. - Sagen er den, at vi har jo aldrig sagt, at vi slukker lyset for at spare på strømmen i en time. Der skal væsentlig mere til for at redde verdens klimakrise end at slukke lyset i en time. Det er ren og skær en symbolsk handling, siger Gitte Seeberg. Herhjemme slukker flere virksomheder lyset, og 41 kommuner deltager ved blandt andet at slukke gadebelysning eller opfordre borgere til at slukke lyset. Derudover har WWF arrangeret flere events rundt om i landet i anledning af Earth Hour. /ritzau/",
        "metadata": {
            "source": "https://www.berlingske.dk/samfund/danskerne-burde-i-stedet-lade-bilen-staa-og-spise-en-vegetarmiddag",
            "image_url": "https://berlingske.bmcdn.dk/media/cache/resolve/image_x_large/image/10/104415/12700346-russia-environment.jpg",
            "publication_time": "Lørdag d. 19. marts 2016, kl. 11.38",
            "author": null,
            "related_links": [],
            "attachments": []
        }
    }
}