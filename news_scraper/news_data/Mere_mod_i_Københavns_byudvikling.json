{
    "version": "1.0",
    "document": {
        "id": 19616,
        "title": "Mere mod i Københavns byudvikling",
        "content": "En stor del af fremtidens byudvikling i København skal ske som omdannelse og fortætning af eksisterende bydele. Ikke som en omdannelse i blind forlængelse af de ellers så gode gamle traditioner for byfornyelse. Heller ikke ved inddragelse af ubebyggede arealer. Vi skal som planlæggere og arkitekter formulere nye strategier som afsæt for at skabe rammerne for livet i byens rum. Sammen med engagerede borgere. De områder i hovedstadsområdet, der lige nu er på vej ind i byfornyelses-spillet, omfatter kvarterer med både traditionelle lukkede karréer og karréer, der er mere åbne og ikke nødvendigvis har en lukket bebyggelsesrand. Det drejer sig om kvarterer med boliger, erhverv og en blanding af begge dele. Det er blandt andet lidt mere perifere områder, der ikke var med i de store bølger af byfornyelse, der for alvor startede i 1960erne og som med stor hast og ikke altid med lige stor omtanke skyllede hen over byen. Hvordan har vi så byfornyet set i store træk? Vi er nødt til at kende svaret eller svarene for at lære af historien, hvad vi har gjort godt og hvad vi måske skulle have ladet være med at gøre overhovedet. Da der ikke var umiddelbar udsigt til flere store altødelæggende brande i København måtte man fra midten af 1900-tallet, både før og efter Besættelsen, finde nye og gode argumenter for at gennemføre omfattende fornyelser. Løsningen lå lige for, idet der stadig var masser af usunde ejendomme og bykvarterer med elendige toilet- og badeforhold og uden lys og luft. Enhver kunne se, at det skulle der gøres noget alvorligt ved. Og det blev der så gjort af velmenende politikere og arkitekter m.fl. Den ultrakorte og noget forenklede historie handler om total udslettelse af store kvarterer: Først Pilestræde, Landemærket og Åbenrå helt tilbage fra 40erne og 50erne, hvor vi i dag kan nyde et gadebillede med blandt andet Gutenberghus. I saneringen af Adelgade og Borgergade, er den eneste trøst vel Dronningegården mod Kongens Have. Medens Københavns omegn blev velsignet med dels endeløse veje med parcelhuse, dels med etagehusbebyggelser formet efter de kranspor, der blev anvendt ved opførelsen, startede en ny bølge af fornyelse i brokvartererne. Først blev Nørrebro normaliseret gennem en hårdhændet omdannelse, hvor karréerne blev ryddet for al indmad som sidehuse, baghuse og småværksteder m.m. På mange måder smukt tænkt med lys og luft, men meget uinspirerende for beboerne, som ikke havde haft den helt store indflydelse på planerne. Den grundlæggende gade- og karréstruktur blev bevaret og de nye boliger kom med deres præfabrikerede facader til at minde om de østtyske Plattenbau-bygninger. Dog med længere holdbarhed. Efter Nørrebro blev det Vesterbros tur. Nu skulle man ikke gentage den totale nedbrydning i alle karréerne. Stærkt forenklet tog man, efter generelt at have planlagt mere lys og luft, fat i de enkelte ejendomme som også her oprindeligt var opført som billigt spekulationsbyggeri. På Vesterbro blev borgerne inddraget i planlægningen på en helt anden måde end på Nørrebro. På Vesterbro blev det nu til gennemgribende ombygninger af enkeltejendomme, men til priser, der til tider var væsentligt højere end prisen for nybyggeri. Karré- og gadestrukturen blev i det store og hele bevaret. Med parkerede biler, kofanger mod kofanger i de ret snævre gader. Leg og ophold henvist til de ny- og velordnede gårdrum. Byomdannelsen i brokvartererne har givet os erfaringer, som nu anvendes blandt andet i de mere begrænsede fornyelser på ydre Vesterbro og ydre Nørrebro og i andre af byens kvarterer. Vi har sat fokus på processen i fornyelsen, på borgernes engagement og dermed på, hvordan både de selv og andre borgere kan få indflydelse på, hvordan byens offentlige rum kan indrettes og anvendes. Alt i alt er det gået i den rigtige retning. Politisk og planlægningsmæssigt er vi i dag blevet meget mere optaget af kvaliteter både i bebyggelsesstrukturer, de indre og de ydre rum, i såvel eksisterende som i nye bykvarterer. Og så er det blevet tilladt også at fokusere på arkitekturen. Når vi lige ser bort fra nye bydele som Ørestaden og det store Nordhavnsområde er det fortsat den eksisterende by, vi skal arbejde med at gøre stadig bedre at bo og arbejde i. Derfor er vi nødt til hele tiden at nytænke, når vi skal bearbejde og forme fremtidens rum i byens forskellige kvarterer. Det gælder både de udadvendte rum, gaderne og pladserne, og de private rum i både lukkede og åbne karré-strukturer. Vi skal se helt anderledes på byens rum og måske sammenflette gadens offentlige rum med de indre private rum i karreen? Skal vi nedbryde skellene mellem det, vi normalt opfatter som det offentlige og tilgængelige for alle rum, og de private opholds- og friarealer, hvor vi sætter lås i portene for at holde fremmede ude? Hvordan kan vi lade den halvprivate og halvoffentlige sfære brede sig både ud i gaderummet og ind i de indre private rum? Opbløde de stive grænser mellem de normale typer af byrum. Kan vi forestille os en fredelig sameksistens mellem cykler, biler, parkering, leg og ophold? Det skal vi kunne, for det er helt nødvendigt. I forsøget på at finde nye veje skal vi som nævnt selvfølgelig tænke i nye baner samtidig med, at vi bruger af de bedste erfaringer, vi har fra det fornyelsesarbejde, vi har været igennem og fortsat er midt i. Men det er lige så naturligt, at vi også søger inspiration i både nye og omdannede interessante byområder uden for brokvartererne. Hvorfor valfarter man fortsat i store skarer til Malmö for at se Vestra Hamnen? For at se Calatravas Turning Torso? Ja, men også for at blive betaget af den varierede skala og struktur i bydelens rum. Og spørge om, hvor de gemmer bilerne. Hensigten med den del af bebyggelsen, der blev opført som en del af boligudstillingen Bo-01 i 2001, var gennem en stor variation at skabe byrum for skiftende oplevelser. Til forskel fra iscenesættelsen af Sluseholmen, som med sine karréer og adgangsforhold m.m. byrumsmæssigt set nok er nytænkt – men alligevel ensartet i sin tilsyneladende tilfældighed. Så har vi jo også den ofte udskældte Ørestad, hvor perlerne i kæden indtil videre ligger spredt. Men de, der bor i Ørestad, er generelt glade for at bo i den langtfra færdigbyggede bydel. Udbygningen tager så mange år, at vi måske når at tænke fornyelse ind i bydelen før den er færdigudviklet? Hvad med også at lade os inspirere af en forrygende anderledes byfornyelse i Rive Gauche-kvarteret i Paris? Eller mere jordnært af perlerne i Ørestaden, Bjerget, VM-husene, Tietgenkollegiet eller 8-tallet? Kunne man forestille sig nogle ’aflæggere’ i mindre størrelse af disse bebyggelser som infill i de kendte og trygge rammer i den fremtidige byomdannelse I facaderækkerne, på hjørnerne og på tværs af gaderne, ind og ud af gårdrummene. Som helt nye og anderledes rammer for livet i byen. Bilerne har vi jo nok lidt endnu, så ned under jorden med dem. Løft friarealer i højderne, så de kommer op i sollyset. Forbind friarealerne mellem karréerne både nede på jorden og oppe i luften. En realisering af visionerne forudsætter, at vi tør tage fat på andre måder. Vi skal selvfølgelig være hensynsfulde og følsomme over for det der er værd at bevare og som kan fornys, måske mere interessant og billigere end vanligt. Men vi skal også turde noget mere. For eksempel fornyelse i varieret standard, i utraditionel genbrug af erhvervsbygninger til boliger (ikke bare de smarte siloer). Og vi skal ikke være overromantiske, men nedrive det skrammel, der ikke er værd at gemme på, og så nybygge mere spændende, provokerende og måske endda med humor og fantasi som for eksempel Hundertwassers bebyggelser i Wien. Og så skal vi have fokus på energirigtig og bæredygtig planlægning og renovering, både af byrummene og af boligerne. Det bliver spændende at være med blandt de mange aktører i de kommende års byudvikling og omdannelse i hovedstaden. Helt interessant kan det blive, når stadig flere private investorer trækker væk fra kedelige investeringer og aktivt går med ind i det kreative spil om at skabe sikre vindere i form af byområder i verdensklasse – eller bare områder, hvor det er fantastisk at bo og arbejde.",
        "metadata": {
            "source": "https://www.berlingske.dk/kronikker/mere-mod-i-koebenhavns-byudvikling",
            "image_url": "https://berlingske.bmcdn.dk/media/cache/resolve/image_x_large/image/80/806261/3406716-kronik.jpg",
            "publication_time": "Onsdag d. 15. december 2010, kl. 22.30",
            "author": null,
            "related_links": [],
            "attachments": []
        }
    }
}