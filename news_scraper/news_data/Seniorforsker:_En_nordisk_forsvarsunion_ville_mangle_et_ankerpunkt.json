{
    "version": "1.0",
    "document": {
        "id": 5067,
        "title": "Seniorforsker: En nordisk forsvarsunion ville mangle et ankerpunkt",
        "content": "Kongen har ellers lige fjernet de tre kroner fra sit kongevåben. De tre kroner, som netop symboliserede Kalmarunionen mellem kongerigerne Norge, Sverige og Danmark. Men i disse utrygge tider med – blandt andet – mere uforudsigelige amerikanske allierede og overrevne kabler i Østersøen er det, som om ideen om en nordisk union vinder indpas igen. Den britisk-danske journalist Michael Booth har eksempelvis i et debatindlæg iPolitikenskrevet, at USAs kommende præsident, Donald Trump, er ved at destabilisere NATO, og at Europa er i gang med at destabilisere sig selv. Samtidig er der tilsyneladende nationer, som ønsker, at det går de nordiske lande dårligt. »Hvis Mette Frederiksen i stedet for at lave skræmmekampagner for alvor vil gøre noget konstruktivt, har jeg et forslag: Ring til Oslo, Stockholm og Helsinki og styk en plan sammen for at danne Nordisk Union,« skriver Booth i sit debatindlæg. Færdes man på sociale medier, vil man måske også have opdaget, at der er – godt nok delvist satiriske – kald på en ny Nordisk Union eller en gendannelse af Kalmarunionen. Eksempelvis har forummetKalmarReunionpå Reddit 8.000 medlemmer, der blandt andet diskuterer Donald Trumps ønske om at overtage Grønland og slår deres ideer op til et muligt flag for en moderne Kalmarunion. Selvom det kan lyde som et luftkastel, har ideen om en nordisk forsvarsunion også i nyere historie »ligget og boblet«. Det siger Kristian Søby Kristensen, centerleder og seniorforsker ved Institut for Statskundskab på Københavns Universitet. For efter Anden Verdenskrig var en nordisk forsvarsunion egentlig førstevalget for de nordiske lande, som ønskede at sikre sig. »Men nogle – særligt Norge – mente, at man ville være for svage alene, og ville derfor have, at der skulle være stormagter involveret,« siger seniorforskeren, som blandt andet beskæftiger sig med arktisk sikkerhed og dansk forsvars- og sikkerhedspolitik. Derfor bejlede man til Storbritannien, som ikke var interesseret, og man endte derfor med andetvalget, som var NATO-medlemskabet og den amerikanske sikkerhedsgaranti. Finland og Sverige gik dog som bekendt i stedet med neutralitet, omend det var en neutralitet, der helt klart orienterede sig mod USA. Når ideen så bobler frem igen, skyldes det ifølge Kristian Søby Kristensen, at alternativerne, herunder NATO, i den nuværende situation ikke fremstår så attraktive, som de tidligere har gjort. »Når amerikanerne fremstår som uforudsigelige, og Storbritannien, Frankrig og Tyskland – de stormagter, man traditionelt ellers ville vende sig mod – heller ikke fremstår særlig store eller magtfulde, så begynder man måske at se sig om efter en tredje mulighed,« siger han. På papiret er der en del, der godt kunne tale for en nordisk forsvarsunion. »Hvis man kigger på det samlede bruttonationalprodukt, produktionskapaciteten og på forsvarsbudgetterne, er det ikke sådan, at de nordiske lande er helt uefne,« siger Kristian Søby Kristensen. Magdalena Andersson, lederen af Socialdemokraterne i Sverige, har søndag også opfordret til at styrke samarbejdet rundt om Østersøen. Det er dog ikke, fordi hun direkte ønsker sig en ny union, men fordi partiet mener, at de nordiske lande i fællesskab skal anskaffe et radarrekognosceringsfly. »Når vi i Norden holder sammen, bliver vi stærkere,« udtalte hun til det svenske nyhedsbureau TT. Efter Finland og Sverige også er blevet medlemmer af NATO, er et øget forsvarssamarbejde mellem de nordiske lande også blevet muligt. De nordiske luftvåbenchefer var samlet til at underskrive en aftale om samarbejde. Fra venstre mod højre: Generalmajor Juha-Pekka Keränen (Finland), generalmajor Jonas Wikman (Sverige), generalmajor Rolf Folland (Norge) og generalmajor Jan Dam (Danmark).Fold sammenLæs mereFoto: AIRCOM Allied Air Command/NATO. Derudover har Danmark, Sverige, Finland og Norge i 2023underskrevet en aftale,der skal styrke samarbejdet mellem landenes luftvåben. Dengang udtalte Forsvaret i en pressemeddelelse, at »det ultimative mål er at kunne operere problemfrit sammen som én styrke ved at udvikle et nordisk koncept for fælles luftoperationer baseret på allerede kendt NATO-metodologi«. Men skulle en egentlig nordisk forsvarsunion blive til, så mangler vi nok den stormagt, som Norge allerede efterspurgte efter Anden Verdenskrig. TV 2har også skrevet om den spirende tanke. I artiklen siger Hans Mouritzen, seniorforsker i udenrigspolitik og diplomati ved Dansk Institut for Internationale Studier (DIIS), at ideen er opfindsom, omend han ikke tror på den. En sådan union kræver nemlig en »førerhund«, siger han. Og det er Kristian Søby Kristensen helt enig i. »Der er ikke nogen stormagt i regionen, der kan være ankerpunktet for en selvdannet sikkerhedspolitik. Man skal have et magtcentrum, som er stærkt nok til, at det kan balancere de andre,« siger han. De nordiske lande samarbejder også gennem Nordisk Råd, som er samarbejdsorgan for parlamenterne i de nordiske lande. Her er det (fra venstre) Finlands statsminister Petteri Orpo, Danmarks statsminister Mette Frederiksen, Sveriges statsminister Ulf Kristersson, Ukraines præsident Volodymyr Zelenskyj, Islands statsminister Bjarni Benediktsson og Norges statsminister Jonas Gahr Støre ved Nordisk Råds møde i Island i oktober 2024.Fold sammenLæs mereFoto: Lise Åserud/NTB/Ritzau Scanpix. Historisk var førerhunden dog dansk. ForKalmarunionensmagtcentrum var Danmark. Kalmarunionen var et kongefælleskab mellem kongerigerne Danmark, Norge og Sverige, som eksisterede fra 1397-1523. Eftersom Finland hørte til Sverige og Island, Grønland, Færøerne, Orkneyøerne og Shetlandsøerne hørte til Norge, så omfattede unionen hele Norden. Stemningen mellem de tre lande var dog ikke lige god i alle årene, og efter Christian 2. indtog Stockholm med en hær i 1520 og siden begik det stockholmske blodbad, kom der oprør i Sverige, hvorefter Gustav Vasa blev valgt til konge i 1523. Frederik 1. efterfulgte Christian 2. som konge af Danmark og frasagde sig i 1524 kravet på Sverige. Siden da har de tre kroner – der også bliver brugt som nationalsymbol i Sverige – været på de skiftende danske regenters kongevåben helt indtil i år, hvor kong Frederik fik sig et nyt kongevåben, somdu kan læse mere om her. Ogtilstanden af det danske forsvartaget i betragtning er Danmark næppe klar til at lede slagets gang igen. ",
        "metadata": {
            "source": "https://www.berlingske.dk/indland/seniorforsker-en-nordisk-forsvarsunion-ville-mangle-et-ankerpunkt",
            "image_url": "https://berlingske.bmcdn.dk/media/cache/resolve/image_x_large/image/187/1877827/24869152-ideen-om-nordisk-samhrighed-vender-tilbage-med-j.jpg",
            "publication_time": "Mandag d. 13. januar 2025, kl. 18.21",
            "author": "Joachim Talbro Paulsen",
            "related_links": [],
            "attachments": []
        }
    }
}