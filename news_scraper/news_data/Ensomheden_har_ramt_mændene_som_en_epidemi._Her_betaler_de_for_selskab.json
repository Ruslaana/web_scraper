{
    "version": "1.0",
    "document": {
        "id": 7056,
        "title": "Ensomheden har ramt mændene som en epidemi. Her betaler de for selskab",
        "content": "»Neinei« tænder for telefonen og logger på pornoplatformen SWAG. Hun kigger ind i kameraet og smiler. På den anden side sidder hendes faste følgere og venter i spænding. Der er især én ting, de kan lide, og det har meget lidt med porno at gøre. »De vil egentlig bare gerne snakke med mig, og jeg er god til det,« fortæller den 27-årige kvinde, hvis virkelige navn er Chen Ruiqin. Hun arbejder for den taiwanske pornogigant SWAG, der leverer traditionel porno, men også har vokset sig stor på livestreaming, hvor kvinder, der typisk er mellem 20 og 32 år gamle, sætter deres tid og opmærksomhed til salg. Kunderne er unge heteroseksuelle mænd, og ofte har de et fællestræk. De er på jagt efter selskab. Antropologen Dixon Wong er professor i japanske studier ved Tenri Universitet i Nara, og han har i årevis forsket i og skrevet om pornografisk indhold, herunder i Japan og Taiwan. Dixon Wong beskriver, hvordan mange mænd i denne del af verden har en særlig forestilling om, hvordan seksuelle forhold skal fungere. »De har et ønske om at dominere.« Hvor kvinder i amerikanske pornofilm ifølge Dixon Wong ofte fremstår som seksuelt aggressive, forholder det sig derfor præcist omvendt i Asien. Her er det sjældent kvinden, der tager initiativ, og det er et billede på regionens seksualitet, hvor det typisk forventes, at det er manden, der tager teten. Tokyos Kabukicho-kvarter i bydelen Shinjuku er særligt berygtet for sit store antal »hostess-barer«. På dansk kan hostess-bar løst oversættes til »værtinde-værtshus«.Fold sammenLæs mereFoto: Norikazu Tateishi/AP/Ritzau Scanpix. Ifølge Dixon Wong kan man overordnet set dele porno fra Østasien op i to hovedgenrer, der stammer fra den japanske pornotradition. En tradition, der i høj grad har inspireret i Taiwan og i regionen i øvrigt. Den ene genre er såkaldt »kikaku«, og her er det historien, der er i fokus, mens skuespillerne er mindre vigtige. Det er dog ikke den mest populære genre, siger Dixon Wong. Det er derimod »tantei«, hvor der kun er en enkelt kvinde i centrum. »Alt handler om hende. Ikke om nogen seksuel akt,« siger antropologen, der forklarer, at pointen med denne genre er, at kvinden bliver forgudet, mens hun samtidig fremstår som tilgængelig. En afart af »tantei« er netop, hvad man kan finde hos SWAG. Her kan brugere betale de optrædende kvinder for at tale om noget særligt eller opføre sig på en bestemt måde. Det sker blandt andet ved hjælp af virtuel valuta, og betalingslysten er størst, når kvinderne er relaterbare, forklarer SWAGs talentmanager, Amy Yen Tzu. Virksomheden har indvilget i at lukke Berlingske indenfor som blot det andet internationale medie nogensinde. SWAG har i dag 12 millioner registrerede brugere og praler af at være Asiens største platform med »voksenindhold«. De har i hundredvis af »kreatører« tilknyttet, og disse er stort set udelukkende kvinder i aldersgruppen 20-32 år. De leverer klassisk pornografisk indhold, men optræder også i påklædt tilstand, for det er ikke kun sex, der lokker de mange unge heteroseksuelle mænd til platformen. Mange vil også bare gerne snakke, fortæller Neinei og andre ansatte, Berlingske har talt med. Japan og Taiwan har mange kulturelle fællestræk. Taiwan var fra 1895 til 1945 en japansk koloni. Her ses et gadebillede fra nattelivsdistriktet i den japanske by Sapporo.Fold sammenLæs mereFoto: AP/Ritzau Scanpix. Ifølge Chen Mei-hua, professor ved det nationale Sun Yat-sen Universitet i Taiwan, er årsagen ligetil. Hun har i årevis forsket i sexarbejde på øen, og hun beskriver, hvordan der er en udbredt kultur, hvor heteroseksuelle mænd betaler alene for at få adgang til en kvindes selskab. Før internettet skete det på en lang række måder, herunder telefonsex, forklarer Chen Mei-hua. »Mange taiwanske mænd kunne lide det. Det foregik ved, at man betalte for at ringe op og tale frækt.« Ifølge Chen Mei-hua skyldtes en del af populariteten, at mange af de mænd, der ellers var på markedet for købesex, var for generte til at tage skridtet fuldt ud. »Det var ikke dyrt at besøge et bordel. Men mange var bange for at gøre det.« På markedet er således også en anden praksis, der modsat telefonsex stadig nyder stor popularitet: Hostess-barer. Konceptet findes i særlige karaokeklubber og på barer, hvor unge kvinder tilbyder deres selskab mod betaling. Det kan ske som drikkepenge og ved at købe spiritus til overpris. En del af pengene får kvinden stukket i hånden, mens ejeren beholder sin andel. Alt efter mandens ønske vil kvinden herefter optræde mere eller mindre smigrende, og i nogle tilfælde kan det munde ud i købesex. Hovedreglen er dog, at det ikke er tilfældet. Taiwan har en lang tradition for prostitution. Her ses et bordel i 1986. I dag er bordeller og prostituerede stort set usynlige i gadebilledet.Fold sammenLæs mereFoto: Sam Yeh/AFP/Ritzau Scanpix. Det er derimod selve selskabet, der er pointen, og konceptet er i dag udbredt i både Taiwan og Japan, hvor der også findes klubber, hvor det er mænd, der tilbyder samme service. I dag har konceptet altså fået en ny dimension i form af livestreaming som det, SWAG udbyder. Det er i dag blevet stadig mere populært for mænd at opsøge kvinder online, fortæller Chen Mei-hua. »Det er et billigt alternativ,« siger hun og tilføjer: »Mange unge mænd tør ikke tale med kvinder.« Og udviklingen i Taiwan står ikke alene. Undersøgelser har vist, at unge i dag bruger stadig mere tid alene og føler sig mere ensomme. Et studie,som er blevet beskrevet af The New York Times, viser, at hver anden amerikaner oplever sig selv som ensom. Chefen for landets sundhedsvæsen, Vivek Murthy, talte sidste år om en »epidemi af ensomhed«. Tidsskriftet Psychology Today har beskrevet, hvordan problemet især rammer unge heteroseksuelle mænd, som samtidig oplever, at de får sværere ved at finde en partner. Dr. Heather Berg, der er professor i arbejds- og kønsstudier ved University of California og forfatter til bogen »Sex Work«, peger på samme udvikling. »Der er store mængder forskning om emnet. De (mændene,red.) har svært ved at få venner og forhold til kvinder,« siger hun og beskriver, hvordan forskning også har vist, at kvinder bliver mere politisk progressive, mens mænd bliver mere højreorienterede. »Og det skaber yderligere en følelse af afkobling,« siger hun. Heather Berg mener derfor, at det »giver rigtig god mening«, at der findes steder, hvor man kan betale for at »simulere« et forhold. Steder som SWAG, hvor mænd kan betale sig til selskab. »Og mange kvinder er blevet socialiseret til at yde følelsesmæssig hjælp, det være sig betalt eller ej. Så på sin vis finder jeg udviklingen ret naturlig.« Alexander Sjöberg er Berlingskes korrespondent i Asien",
        "metadata": {
            "source": "https://www.berlingske.dk/internationalt/ensomheden-har-ramt-maendene-som-en-epidemi-her-betaler-de-for",
            "image_url": "https://berlingske.bmcdn.dk/media/cache/resolve/image_x_large_vertical/image/186/1861930/24840387-chen-ruiqin-alias-neinei-er-en-af-de-strste-sk.jpg",
            "publication_time": "Mandag d. 02. december 2024, kl. 12.24",
            "author": "Alexander Sjöberg",
            "related_links": [],
            "attachments": []
        }
    }
}