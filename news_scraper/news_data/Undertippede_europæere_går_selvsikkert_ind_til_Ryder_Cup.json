{
    "version": "1.0",
    "document": {
        "id": 2491,
        "title": "Undertippede europæere går selvsikkert ind til Ryder Cup",
        "content": "På papiret er forskellen tydelig. Spillerne, der fra fredag til søndag skal repræsentere USAs hold i Ryder Cup, er generelt bedre placeret på verdensranglisten end deres europæiske modstandere. Alligevel går europæerne selvsikkert ind til den traditionsrige golfduel mellem USA og Europa, forsikrer englænderen Tommy Fleetwood. »Folk bliver ved med at sige, at vi er underdogs, og hvis man ser på den gennemsnitlige placering på verdensranglisten, er vi selvfølgelig også det.« »Men jeg tror ikke, at der er nogen på vores hold, der har følelsen af, at vi kommer til at tabe,« siger han til avisen The Times. Selv er 30-årige Fleetwood nummer 37 i verden. Den gennemsnitlige ranglisteplacering for europæerne er 30, mens amerikanerne i gennemsnit er nummer 9. »Når man går ind i holdlokalet, og folk rejser sig for at sige noget, er troen på hinanden stor. Vi har set, hvordan vi er vokset, og hvad vi er i stand til at opnå som hold,« siger Tommy Fleetwood. Europa vandt den seneste udgave i 2018, hvor danske Thorbjørn Olesen modsat i år var en del af holdet. Ser man på de seneste fem udgaver, er fire endt med europæisk sejr. »Det betyder ikke noget, om vi er favoritter eller underdogs. Vi finder bare sammen, og i de seneste år har det ført til, at vi har vundet,« siger Fleetwood. Ryder Cup spilles i år på Whistling Straits i Wisconsin, USA. Det er 43. gang, at turneringen bliver afviklet. /ritzau/",
        "metadata": {
            "source": "https://www.berlingske.dk/sport/undertippede-europaeere-gaar-selvsikkert-ind-til-ryder-cup",
            "image_url": "https://berlingske.bmcdn.dk/media/cache/resolve/image_x_large/image/146/1466959/23868902-the-2018-ryder-cup---202109211.jpeg",
            "publication_time": "Tirsdag d. 21. september 2021, kl. 11.33",
            "author": null,
            "related_links": [],
            "attachments": []
        }
    }
}