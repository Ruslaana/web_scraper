{
    "version": "1.0",
    "document": {
        "id": 4702,
        "title": "Nu kan du møde supercomputeren Watson som butiks-ekspedient",
        "content": "Supercomputere og kunstig intelligens er ved at rykke ind i vores dagligdag. IBMS superhjerne, Watson, er på vej ud i netbutikkerne, hvor den skal sælge os varer ved at gætte, hvad vi vil have, før vi selv er helt klar over det. Supercomputerne kan det, som almindelige computere ikke kan, nemlig tale med os i almindeligt menneskesprog, uden at vi behøver vælge menuer og afkrydse felter og prøve at tænke logisk som en computer.  Hos friluftsudstyrs-kæmpen The North Face  kan man se et bud på denne fremtidens drømmeekspedient. der møder én i døren så at sige og spørger: »Hvad kan jeg hjælpe med?«  På den amerikanske hjemmesideTheNorthface.com, kan man lege med en tidlig udgave af den »personlige shopper«, som indtil videre kan hjælpe med at finde en jakke. Dialogen foregår som i enchatmed et andet menneske, forudsat at det menneske er ekstremt interesseret i friluftsudstyr af et bestemt mærke og har paratviden om gennemsnitstemperaturen og nedbørsmængden på alle årstider i hele verden. Watson som butiksekspedient har om ikke humor så i hvert fald gode svar på dumme spørgsmål, som når den efter et drilllespørgsmål siger »Sorry, I haven't been trained to find a jacket for swimming, but can I help you find something for when you are out of the water?«  Den enormt kraftige supercomputer Watson er oprindeligt udviklet af IBM til at spille Jeopardy. Ikke for at vinde førsteprisen på en million dollar,selvom det har den også gjort, men fordi evnen til at afkode en helt almindelig menneskelig samtale med spørgsmål og svar er en næsten uoverstigelig opgave for en computer og derfor en god udfordring for supercomputere. Denberømte Turing-tester baseret på computerens evne til at føre en samtale med et menneske uden at blive afsløret som maskine. Og i stigende grad møder vi de avancerede samtalemaskiner eller »chatbots« som brugergrænseflade til teknologi.  Kunstig intelligens - eller AI - er et stort samtaleemne i e-handlen, fordi rigtig menneskelig interaktion faktisk stadig menes at kunne være afgørende for oplevelsen af en god handel. Foreningen af Danske Internet Handlende, FDIH, har netop holdt et todages-seminar om begrebet. »Set fra butikkernes side er det jo svært at tro, at en maskine kan levere samme gode og præcise service som den dygtigste medarbejder. Men vi er før blevet overraskede af, hvad teknologien kan,« siger Henrik Theil, kommunikationschef i FDIH. Og så er det jo heller ikke altid den dygtigste medarbejder, man møder i butikkerne ... E-handelen kalder det »købsassistance«, men selvfølgelig er der i realiteten en salgsassistance til butikken - så vidt er der intet nyt under solen. Håbet fra de handlendes side er bl.a., at supercomputerne kan løse gåden om »forladte kurve«, hvor kunder i en netbutik tilsyneladende træffer en købsbeslutning om en vare, men forlader netsiden, inden købet er gennemført.  Af hver 100 besøg i en dansk netbutik er det kun 2-3 besøgende, der køber noget. Resten er »osere«, som man kaldte dem i gamle dage. En kunstig intelligens eller AI vil med tiden selv kunne finde ud af, om der er bestemte situationer som får kunder til at forlade butikken uden at købe noget. Og bemærkelsesværdigt nok kan en supercomputer lære noget om os uden at stikke snabelen ned i hele vores blotlagte privatliv i et kæmpestort efterladt datafodspor. For selvfølgelig har en supercomputer potentiale til at blive et mareridt af privatlivskrænkelser. Kunstig intelligens og kolossal regnekraft kombineret med mikroskopiske data i astronomiske mængder fraInternet of Thingsskaber muligheden forovervågningsprogrammer, der giver baghjul til alle hidtidige forestillinger om Big Brother.  »Vi er meget opmærksomme på, at det som vi selv kalder »kognitiv teknologi« ikke skal blive for omklamrende. Men man kan godt have en personlig samtale med folk uden at vide alt om dem - uden at det bliver privat« siger Karsten Stokking, Nordisk Marketing & Brandingchef  for Watson Customer Engagement hos IBM. »Den helt unge generation har stor opmærksomhed på anonymitet og er meget mådeholdne med at dele blivende oplysninger på nettet. Et brand kan hurtigt blive valgt fra, hvis de går for tæt på,« siger Stokking.",
        "metadata": {
            "source": "https://www.berlingske.dk/aok/nu-kan-du-moede-supercomputeren-watson-som-butiks-ekspedient",
            "image_url": "https://berlingske.bmcdn.dk/media/cache/resolve/image_x_large/image/2/23810/16679478-supercomputeren-watson-er-blevet-butiks-ekspedient.jpg",
            "publication_time": "Mandag d. 20. marts 2017, kl. 08.00",
            "author": "Marianne Fajstrup",
            "related_links": [],
            "attachments": []
        }
    }
}