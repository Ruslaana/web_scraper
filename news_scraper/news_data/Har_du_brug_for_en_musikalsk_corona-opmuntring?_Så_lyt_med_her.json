{
    "version": "1.0",
    "document": {
        "id": 14848,
        "title": "Har du brug for en musikalsk corona-opmuntring? Så lyt med her",
        "content": "Hvis coronaepidemien har gjort dig trist til mode, så er der musikalsk opmuntring at hente på de sociale medier. En række kendte musikere, danske og udenlandske, har lagt videoer designet til coronaopmuntring ud på Facebook. Det er både sjovt og rørende.  Den tyske stjerne Anne-Sophie Mutter, en af verdens største violinister, giver iført jeans, ærmeløs t-shirt og ikke mindst et stort iøjnefaldende mundbind en melankolsk solokoncert foran flygelet hjemme i stuen i München – storbyen, som ligger i en af de værst coronaramte delstater i Tyskland. »Kære venner, bliv hjemme og vær tålmodige. Kun ved at være solidariske kan vi minimere denne pandemi. Min største beundring og dybeste taknemmelighed går til heltene i hvidt (sygehuspersonalet,red.) og de mange beskyttende engle på denne planet. Lad os stå sammen i kærlighed og enighed,« skriver Mutter.  Danske Oh Land lagde fredag en video ud på Facebook med et nyskrevet nummer om coronakrisen. Også smukt melankolsk og gribende godt. »I Miss One Week Ago«, hedder nummeret, som slutter med ordene (dansk oversættelse): »Jeg skammer mig over mine (små) bekymringer for en uge siden.« Sådan er vi nok mange, som har det. »Hver eneste dag i den seneste uge har føltes uvirkelig, og det har har været svært at klare de massive forandringer. Den eneste måde, som jeg følelsesmæssigt kunne magte det på, var ved at skrive denne sang,« skriver Oh Land, som opfordrer os til sammenhold. I den mere opmuntrende genrehar satiregruppen MAGT skrevet sin egen versionaf H.C. Andersens »I Danmark er jeg født«. Det er morsomt og godt sunget. »I Danmark er jeg født, og jeg bliver hjemme, med mine børn og sløje parforhold. Jeg lytter til min statsministers stemme,« synger de seks medlemmer, som man kan se synge kor, mens de hver især sidder derhjemme foran hver sit webcam. På samme måde har det aarhusianske kor Clemens Knejterne lagt sangen»Vi holder sammen – hver for sig«ud på Facebook. 25 knejter synger sammen – hver for sig og hjemmefra foran deres webcams. »Hvis det hele føles lidt som en test,« synger de og opfordrer os til sammenhold, håndvask og at blive hjemme. »Du spurgte mig, hvilke tre ting jeg ville tage med i karantæne?« siger en af sangerne undervejs og svarer: »Jeg er helt ligeglad med de to ting, jeg skal bare have toiletpapir med.«",
        "metadata": {
            "source": "https://www.berlingske.dk/kultur/har-du-brug-for-en-musikalsk-corona-opmuntring-saa-lyt-med-her",
            "image_url": "https://berlingske.bmcdn.dk/media/cache/resolve/image_x_large_vertical/image/127/1275147/23378518-romania-classical-music-festival.jpg",
            "publication_time": "Lørdag d. 21. marts 2020, kl. 18.30",
            "author": "Henrik Dannemand",
            "related_links": [],
            "attachments": []
        }
    }
}