{
    "version": "1.0",
    "document": {
        "id": 21736,
        "title": "Lars Aagaards kovending får hård kritik: Statsstøtte til havvind kan »ødelægge elmarkedet«",
        "content": "Kovendingen fra klimaminister Lars Aagaard, der nu vil rejse statsstøttede havvindmøller, får hård kritik fra dele af den grønne sektor. Det vil nemlig undergrave forretningen for andre producenter af vedvarende energi, hvis kun giganterne på havet kan få milliardstøtte fra staten. Kritikken kommer fra både Eurowind Energy og European Energy, to af Danmarks største energiaktører på land i form af vindmølle- og solcelleparker. »Det svarer til, at staten dækker bunden af Pepsis colaer med ti kroner stykket. Så vil Coca-Cola have et problem i forhold til at prisfastsætte deres produkter,« siger Joachim Steenstrup, chef for eksterne anliggender og strategi i Eurowind Energy. I milliardvirksomheden European Energy udtaler stifter og topchef Knud Erik Andersen, at regeringen risikerer at »ødelægge elmarkedet«. Joachim Steenstrup frygter, at »Danmark ender som en energipolitisk bananrepublik« og kalder den pludselige politiske velvilje over for statsstøtte »skidt for investortilliden«. Det afhænger dog formentlig af, hvem man spørger. For et år siden mente regeringen, at danmarkshistoriens største udbud af havvind kunne søsættes uden statsstøtte. Det var sågar et kriterium i udbuddene, hvor meget projektudviklerne kunnebetalestaten for at bygge. Branchen havde dog advaret om, at økonomien ikke hang sammen, og ingen bød, da budfristen udløb i december. Nu peger alt på, at SVM-regeringen barsler med et nyt udbud med milliarder i statsstøtte til de selskaber, der kan levere på bare en brøkdel af de storslåede politiske ambitioner om vindmøller til havs. Men dermed har klimaminister Lars Aagaard (M) altså potentielt også erstattet den ene politiske hovedpine med en anden. For selvom statsstøtten til havvind vækker begejstring blandt de oplagte bejlere i branchen, mødes den af massiv modstand hos øvrige aktører. »Det at skulle konkurrere med nogen, der får statsstøtte, er generelt problematisk. Men CfDer er særligt problematiske, fordi en stor del af markedet vil have en bund, vi andre ikke har,« siger Joachim Steenstrup fra Eurowind. Han henviser til, at regeringens statsstøttemodel til havvind formentlig bliver en såkaldtContract for Difference. Det er en fastprismodel, hvor staten kompenserer udvikleren for differencen, hvis strømprisen falder under et aftalt beløb. Og omvendt. Mens modellen giver selskaberne sikkerhed i et usikkert marked, er der for andre strømproducenter tale om urimelige konkurrencevilkår, lyder kritikken. »Hvis staten insisterer på at støtte vedvarende energi direkte, så bør det være teknologineutralt, hvor landvind, sol og havvind konkurrerer på lige vilkår om at producere den billigste grønne strøm til forbrugerne,« udtaler Knud Erik Andersen fra European Energy. Knud Erik Andersen er stifter af og administrerende direktør i European Energy, en af Danmarks største grønne projektudviklere. Ifølge ham risikerer regeringen at ødelægge det danske elmarked, hvis den indfører statsstøtte til havvind.Fold sammenLæs mereFoto: Thomas Lekfeldt. Ifølge de grønne projektudviklere på landjorden kunne staten i stedet betale havvindaktørernes bekostelige tilkobling til elnettet eller skrue op for tiltag, der øger både behovet for og forbruget af grøn strøm. »Så ville havvind kunne bygges på markedsvilkår,« siger Joachim Steenstrup fra Eurowind. »Men vi bruger ikke nok strøm i Danmark. Og hvis vi producerer strøm med statsstøtte, vil det meste sendes til Tyskland, og man vil i processen udkonkurrere dem, der allerede har etableret sig.« Selvom man i havvindindustrien forstår frustrationen hos kollegerne på land, mener man også, at statsstøtte er blevet et nødvendigt onde. Med tiltagende styrke blev de danske farvande i årevis talt op som et Eldorado med næsten uanede indtjeningsmuligheder på havvind – også for staten. I maj 2023 indgik et bredt flertal i Folketinget en aftale om mindst at tredoble dansk havvind med historisk store støttefri udbud på i alt seks gigawatt strøm. Meningen bødsig til i december, fordi verdensøkonomiens omskiftelighed havde undergravet økonomien i den ekstremt dyre havvind, og det hele blev hældt ned ad brættet. I SVM-regeringens nye planer om statslige havvindudbud skal der bygges tre havvindmølleparker på én gigawatt hver – cirka en fordobling af den aktuelle kapacitet. To af parkerne skal ligge i Nordsøen, én i Kattegat.Fold sammenLæs mereFoto: Bo Amstrup/Ritzau Scanpix. I stedet ville regeringen stykke et nyt udbud sammen på mere beskedne to-tre gigawatt havvind, hvor man varvillige til at yde statsstøtte, lød det fra klimaminister Lars Aagaard (M). Og onsdag i denne uge præsenterede ministeren ifølge Berlingskes oplysninger forligskredsen for udkastet til de reviderede udbudsbetingelser: NetmedietAltingethavde torsdag eftermiddag fået fingre iudkastet, der beskriver en CfD-model med op til 62 milliarder kroner i støtte fordelt over 20 år. Uden at kommentere udkastet specifikt glæder de nye toner den svenske statsejede energikæmpe Vattenfall, der i forvejen ejer godt halvdelen af vindmøllerne i dansk farvand – og gerne vil have flere. »Vi kunne ikke byde sidst, fordi det ikke gav mening økonomisk. I det lys er staten nødt til at gøre noget andet. Jeg tror også, at det er nødvendigt, hvis staten skal nå sine klimamål og øge Europas energiuafhængighed,« siger kommunikationschef Rasmus Helveg Petersen, der er tidligere klimaminister fra Radikale Venstre. Rasmus Helveg Petersen, tidligere klimaminister fra Radikale Venstre, er i dag kommunikationschef i Vattenfall, Sveriges statsejede energiudvikler.Fold sammenLæs mereFoto: Mads Claus Rasmussen/Ritzau Scanpix. Forstår I, hvorfor aktørerne på land finder det problematisk? »Ja, det kan vi sagtens forstå. Ønskescenariet er, at markedsprisen på strøm alene kan dække omkostningerne. Det vil vi helst. Men der er så stor usikkerhed, og det er så dyrt, at alle sagde nej sidst, selvom det var nogle af verdens mest attraktive placeringer. Så må man gøre noget andet.« Den tyske energigigant RWE ser også positivt på den danske regerings kovending. »Havvind har et enormt potentiale for Danmark, og for at realisere det fuldt ud skal vi gøre det lettere at investere med tillid. En tosidet CfD kan give netop det,« udtaler RWEs chef for vedvarende energi i Danmark, Pernille Haaning. Af uvisse årsager har store danske bejlere som den statsejede energikæmpe Ørsted og projektudvikleren Copenhagen Infrastructure Partners ingen kommentarer. Det behøves nu heller ikke, for tidligere i år sagde begge tilFinans, at statsstøtte i form af CfD-modellen var nødvendigt i de nye udbud. Af respekt for de verserende politiske forhandlinger har klimaminister Lars Aagaard ikke de store kommentarer til kritikken af statsstøtte eller uenigheden i den grønne sektor. Men i en skriftlig kommentar påpeger han, at »Danmark har brug for mere havvind, og det haster«, og at det er »vurderingen, at der i det aktuelle havvindmarked er behov for statsstøtte«. Tilbage hos Joachim Steenstrup og Eurowind Energy frygter man, at vinduet for at ændre politikernes mening i spørgsmålet er så godt som lukket. »Det håber jeg ikke,« siger han. I forbindelse med sidste udbud var der kritik af, at myndighederne ikke lyttede til markedet. Det har man vel netop gjort nu? »Bare fordi man måske ikke lyttede i første ombæring, skal man ikke gå over i den anden grøft. Det svarer til at spørge ens børn, hvor meget slik de vil have for at gå med i biografen.«",
        "metadata": {
            "source": "https://www.berlingske.dk/business/lars-aagaards-kovending-faar-haard-kritik-statsstoette-til-havvind-kan",
            "image_url": "https://berlingske.bmcdn.dk/media/cache/resolve/image_x_large_vertical/image/191/1917398/24942777-for-nylig-overlevede-klimaminister-lars-aagaard-m.jpg",
            "publication_time": "Torsdag d. 01. maj 2025, kl. 20.00",
            "author": "Emil Bo Rask",
            "related_links": [],
            "attachments": []
        }
    }
}