{
    "version": "1.0",
    "document": {
        "id": 17672,
        "title": "Coca Cola-operaen",
        "content": "Er Morten Hesseldahl, teaterchef på Det Kongelige Teater, i gang med at farve kulturlivet blåt? Noget kunne tyde på det. Hesseldahl begik sin første utilgivelige synd mod kulturklassen i 2005, da han som forlagsdirektør for Lindhardt & Ringhof fyrede den ultra-smalle digter, Martin Glaz Serup. Begrundelsen var noget så kryptofascistisk og borgerligt, som at Serups prætentiøse øregas ikke solgte. Overhovedet. Blasfemi! mod den smalle litteratur, råbte alle fløjsjakkerne, og Hesseldahl blev voldsomt upopulær. Og nu har han opsagt Det Kongelige Teaters skuespilchef gennem syv år, Emmet Feigenberg. Det er slemt nok i sig selv – men begrundelsen er værre: Hesseldahl sammenligner jobbet som skuespilchef med en ’landsholdstræner,’ og efterlyser en leder, der kan ’inspirere.’ Hvad mener De? En plat sportsmetafor og moderne ledelsessnak. Fyføj og kommercialisering! Hvad bliver det næste – vil den blå Hesseldahl lade operaen sponsorere af Coca-Cola? Skal der indføres reklamepauser i balletten? Skal ’Don Giovanni’ synges af robotter?",
        "metadata": {
            "source": "https://www.berlingske.dk/groft-sagt/coca-cola-operaen",
            "image_url": "https://berlingske.bmcdn.dk/media/cache/resolve/image_x_large/image/11/114882/7053453-eva-selsing.jpg",
            "publication_time": "Fredag d. 05. september 2014, kl. 22.30",
            "author": null,
            "related_links": [],
            "attachments": []
        }
    }
}