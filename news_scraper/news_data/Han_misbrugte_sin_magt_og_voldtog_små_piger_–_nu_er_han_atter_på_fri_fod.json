{
    "version": "1.0",
    "document": {
        "id": 6248,
        "title": "Han misbrugte sin magt og voldtog små piger – nu er han atter på fri fod",
        "content": "Den berygtede Gary Glitter blev fredag løsladt i Storbritannien efter otte år bag tremmer. I 70erne var han en af tidens største glamrockstjerner, men i dag kan man ikke sige Gary Glitter, hvis rigtige navn er Paul Gadd, uden samtidig at nævne den højprofilerede retssag, der udspillede sig i 2015. Dengang blev han idømt 16 års fængsel for at have forsøgt at voldtage en 16-årig, at have voldtaget en pige under 13 og for fire andre seksuelle forbrydelser i 1970erne. Nu er halvdelen af den afsonede tid gået, og derfor bliver han automatisk prøveløsladt. Angivelig har den nu 78-årige »opført sig pænt« bag tremmerne, som var placeret på Portland, en ø ud for den engelske sydkyst. Da sagen om Gary Glitter rullede i London, var det under stor mediebevågenhed. Der var ti anklagepunkter i sagen mod ham.Fold sammenLæs mereFoto: Ben Stansall/AFP/Ritzau Scanpix. Han kan dog ikke kalde sig en fri mand endnu. Der er betingelser knyttet til løsladelsen. Blandt andet skal han bruge en fodlænke, ligesom han skal informere politiet, hvis han nogensinde knytter bekendtskab til personer under 18 år. Forbrydelserne, som blev begået tilbage i 70erne, mens Glitter var på toppen af sin karriere, kom først frem i dagens lys mange år efter. Blandt andet lokkede han to piger på 12 og 13 år med backstage, hvor han begik seksuelle overgreb mod dem begge. Et andet offer var yngre end ti år, da han kravlede ned under hendes dyne og forsøgte at voldtage hende. Da dommen faldt, sagde dommeren, Alistair McCreath, at ofrene var »dybt berørt« af misbruget, og at det var »svært at overvurdere alvoren af denne forfærdelige opførsel«. Dommeren henvendte sig også direkte til Gary Glitter og sagde, at overfaldene kun kunne stå på så længe på grund af hans berømmelse. »Du gjorde reel og varig skade på dem, og du gjorde det uden anden grund end for at opnå seksuel tilfredsstillelse af en fuldstændig upassende art,« tilføjede dommeren. Allerede i 1999 kollapsede Gary Glitters karriere, da han indrømmede, at han var i besiddelse af over 4.000 billeder af børn, der bliver voldtaget – det fik han fire måneders fængsel for. Tre år senere blev han udvist fra Cambodia, fordi han blev anklaget for at have begået sexforbrydelser. I 2006 blev han dømt for seksuelt at have misbrugt to piger på 10 og 11 år i Vietnam. Han fik to et halvt års fængsel. Da Glitter var i retten, nægtede han alle anklagerne. Det hele var en stor misforståelse, mente han, fordi i virkeligheden hjalp han pigerne med at lære engelsk.Fold sammenLæs mereFoto: Dan Chung/Reuters/Ritzau Scanpix. I 2006 lød det ifølge anklagen, at han havde kysset, kælet og gjort andre seksuelle ting med pigerne. Han undslap en voldtægtsdom og dermed en dødsdom. Endelig blev han arresteret i sit hjem i London i 2012, og den anholdelse førte til hans fængselsdom tre år efter.",
        "metadata": {
            "source": "https://www.berlingske.dk/europa/han-misbrugte-sin-magt-og-voldtog-smaa-piger-nu-er-han-atter-paa-fri-fod",
            "image_url": "https://berlingske.bmcdn.dk/media/cache/resolve/image_x_large_vertical/image/164/1643071/24336798-thailand-glitter.jpg",
            "publication_time": "Fredag d. 03. februar 2023, kl. 21.29",
            "author": "Nina Schaumann",
            "related_links": [],
            "attachments": []
        }
    }
}