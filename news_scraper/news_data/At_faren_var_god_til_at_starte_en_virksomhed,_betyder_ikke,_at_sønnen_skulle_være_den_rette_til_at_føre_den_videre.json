{
    "version": "1.0",
    "document": {
        "id": 10168,
        "title": "At faren var god til at starte en virksomhed, betyder ikke, at sønnen skulle være den rette til at føre den videre",
        "content": "CEPOS’ cheføkonomMia Amalie Holstein har skrevet en kommentarher i avisen. I den forsøger hun sig med en analogi om en sommerhustur, hvor jeg er blandt de heldige, der bliver sendt på venstrefløjens fælles sommerhustur. Det kunne helt sikkert være hyggeligt, men desværre ser det ud til, at Holstein har brugt lidt for meget energi på metaforer om grillfester og folkeskolekammerater – og lidt for lidt energi på økonomien bag. Ikke mindst når hun citerer mig for at kalde skattelettelser »topmålet af økonomisk uansvarlighed«. Mit citat handler nemlig ikke om ret og rimeligt ved skattelettelser generelt, som Holstein udlægger det som. Det handler meget præcist om regeringens lettelse af generationsskifteskatten for virksomhedsarvinger. Den skattelettelse er nemlig topmålet af økonomisk uansvarlighed. Ikke bare fordi den helt primært går til den rigeste procent af danskerne og dermed øger uligheden mærkbart, men fordi den er økonomisk ineffektiv. Der er nemlig ikke nogen sammenhæng mellem, at faren var god til at starte en virksomhed, og at sønnen så skulle være den rette til at føre den videre. Der vil oftest være andre, mere kvalificerede ejere. »CEPOS’ cheføkonom har lagt økonomien lidt for meget til side for at arbejde på de flotte analogier.«Fold sammenLæs mereFoto: Søren Bidstrup. Derfor er landets ledende økonomer rimeligt hårde ved ideen om skatterabatter for familieejede virksomheder.Ifølge De Økonomiske Råd er familieejede virksomheder mindre effektive, dårligere ledet og fører til et forkert brug af talent. Det kan sænke produktiviteten i samfundet. Men det er ikke det eneste argument imod skattelettelsen. De Økonomiske Vismænd påpeger også, at lettelser i arveskatten sænker arbejdsudbuddet.Incitamentet til at arbejde falder simpelthen, når man bare kan arve sig til stor velstand. Det er ikke en skattelettelse, der – som Holstein skriver – »også kommer de dårligst stillede til gode, fordi den øger væksten.« Det er nærmere et eksempel på det modsatte: At regeringen med den ene hånd beriger den rigeste ene procent med en skattelettelse på en milliard kroner, mens man med den anden hånd sænker velstanden for alle andre – og for samfundet som helhed. Bag Holsteins argument gemmer sig en gammel højrefløjstraver:Trickle-down economics– ideen om, at skattelettelser til de rigeste skulle gøre de fattigste rigere gennem øget vækst og investeringer. Den mekanisme er mildest talt forskningsmæssigt omstridt. Men selv hvis man følger CEPOS’ argument, knækker den økonomiske logik her hurtigt: En skattelettelse til de rigeste virksomhedsarvinger vil ikke betyde mere på bankbogen til samfundets fattigste. Med lavere produktivitet og lavere arbejdsudbud som resultat af skattelettelser, så får vi ikke mere vækst – og dermed intet, der drypper ned på dem med mindst. Faktisk tværtimod: Så bliver alle andre fattigere af det. Så når Holstein skriver, at »sommerhuseksemplet afslører noget fundamentalt«, består afsløringen ikke i en manglende sammenhæng bag venstrefløjens argumenter – nok nærmere i, at CEPOS’ cheføkonom har lagt økonomien lidt for meget til side for at arbejde på de flotte analogier. Sigurd Agersnap er medlem af Folketinget for Socialistisk Folkeparti ",
        "metadata": {
            "source": "https://www.berlingske.dk/synspunkter/at-faren-var-god-til-at-starte-en-virksomhed-betyder-ikke-at-soennen",
            "image_url": "https://berlingske.bmcdn.dk/media/cache/resolve/image_x_large_vertical/image/191/1914052/24936591-sigurd-agersnap-nyvalgt-folketingsmedlem-for-soci.jpg",
            "publication_time": "Onsdag d. 23. april 2025, kl. 16.20",
            "author": null,
            "related_links": [],
            "attachments": []
        }
    }
}