{
    "version": "1.0",
    "document": {
        "id": 20467,
        "title": "Alle præsidentens mænd skal i fængsel",
        "content": "RIO DE JANEIRO. Der er tale om et uskarpt foto, men det viser et af de sidste øjeblikke, hvor den tidligere så almægtige brasilianske toppolitiker José Dirceu nyder sin ultimative frihed. Afslappet og iført sort kasket og hvide badeshorts i strandparadiset Itacare i Bahia på den brasilianske nordøstkyst onsdag i sidste uge. I dag en kriminel, der netop har overgivet sig til politiet og nu sover bag tremmer, efter at den brasilianske højesteret overraskende har udstedt arrestordrer på 12 af 25 politikere, bankfolk og forretningsfolk, der er dømt i den største korruptionsskandale i Brasilien nogensinde. Men også en skandale, hvor José Dirceu – der ellers stod til at blive Brasiliens præsident – i dag står tilbage som en mafiøs bagmand, der er dømt for at være »chef for en bande«, som bestak oppositionspolitikere til at stemme for regeringens politik med faste månedlige ydelser. Efter at være dømt 10 år og 10 måneders fængsel for et år siden, er han netop blevet beordret afsoning med omgående virkning. Gennem fem årtier har 67-årige José Dirceu haft usædvanlige og farverige hovedroller i brasiliansk politik. Efter det brasilianske militærkup i 1964 påbegyndte han en militant karriere, da han i 1966 gik ind i den revolutionære kommunistgruppe ALN. Som militant studenterleder blev han i 1968 arresteret - men kun for at slippe ud af fængslet ét år senere, da ALN deltog i bortførelsen af USAs ambassadør i Brasilien og forlangte løsladelse af 15 politiske fanger, herunder José Dirceu. Efter løsladelsen fik han politisk asyl i Cuba, og under sit kommunistiske eksil fik han militær træning, men også en plastisk operation, hvormed han under falsk identitet – Carlos Henrique Gouveia de Mello – i 1975 rejste tilbage til Brasilien. Her levede han i total anonymitet – selv hans første kone kendte ikke hans ægte identitet – indtil han rejste tilbage til Cuba i 1979. Hans officielle eksil hos Fidel Castro sluttede først i 1980, da politiske modstandere af det brasilianske militærdiktatur fik amnesti, hvorefter José Dirceu rejste hjem og blev en af grundlæggerne af Arbejdernes Parti (PT) sammen med sin nære ven, Brasiliens store landsfader og præsident fra 2002, Luiz Inácio Lula da Silva, mens han selv blev nummer to i Lulas regering som indenrigsminister, valgstrateg og stabschef. Men skæbnens ironi ville, at Lulas kronprins i stedet blev idømt fængsel for korruption og bestikkelse efter i sine unge dage at have kæmpet for demokrati og bekæmpet generaler i et autoritært regime. Selv mener José Dirceu, at han er offer for en sammensværgelse. »Som altid vil jeg overholde konstitutionen og loven, men ikke uden at protestere og fordømme den urimelige dom mod mig,« meddelte han, da han forleden begyndte sin afsoning. Uagtet at José Dirceu og de andre dømte bedyrer deres uskyld, flyder der nu en ny optimisme gennem Brasilien, da den største bestikkelsesskandale nogensinde varsler en ny æra for det korruptionsplagede demokrati. Ingen havde for alvor troet på, at de involverede nogensinde ville komme i fængsel, fordi den brasilianske elite stort set altid har klaret frisag i korruptionssager. Men også andre tidligere toppolitikere overgav sig forleden til politiet, efter at Højesteret havde udstedt sin arrestordre. Godt nok skete det som i José Dirceus tilfælde stærkt modvilligt. José Genoino, tidligere præsident for PT, råbte »Længe leve PT« til fremmødte støtter, da han gik ind i politiets hovedkvarter i Sao Paulo for at melde sig. Ekspræsidenten, der også sad fængslet under militærdiktaturet, offentliggjorde et åbent brev, hvori han omtalte sig selv som en »politisk fange«. Jose Genoino er i dømt 6 år og 11 måneders fængsel. Men for brasilianerne er det godt nyt, at der endelig kommer et kontant opgør med korruptionen, som også har været en af grundene til, at flere hundrede tusind hen over sommeren er gået på gaden i en stribe byer for at protestere. Folket er dødtræt af korruption og ødsel omgang med offentlige midler, og det tilmed i en tid, hvor Brasilien i resten af verden trækkes frem som et af verdens nye lokomotiver for vækst med en stærkt voksende middelklasse og tilmed to kæmpe arrangementer lige om hjørnet – VM i fodbold til næste sommer og OL i Rio i 2016. Selv er brasilianerne gjort kyniske af deres lands lange historie for eftergivenhed, når det kommer til kriminelle, som er rige og magtfulde. Når der samtidig har været tale om politikere, har de kunnet læne sig op ad en særlig regel kendt som værende for »det privilegerede forum«. Reglen fastslår, at politikere kun kan blive prøvet ved landets højeste retter. Meget pegede også på, at korruptionsskandalen fra tiden under Lulas første regeringsperiode heller ikke denne gang ville få konsekvenser, eftersom sagen allerede har løbet i over otte år, og eftersom de 25 dømte allerede for et år siden fik deres samlede straf på 270 års fængsel af Højesteret, men lige siden har udnyttet komplekse juridiske appelmuligheder for at udskyde afsoningen. Men 13. november afviste Højesteret pludselig appellerne, som dommerne beskrev som værende konstrueret udelukkende for at skyde afsoningen af dommene ud i det uendelige. »Det var et meget klart signal om, at dommerne i Højesteret ikke længere vil acceptere taktikker til at trække sager i langdrag,« sagde David Fleischer, professor i statskundskab på universitet i Brasilia. Andre trak Højesterets afgørelse om at udstede arrestordrer frem som en ny begyndelse til at forandre den generelle følelse af, at eliten i Brasilien nyder straffrihed for selv de alvorligste forbrydelser. »Vi har fået en afslutning på misbruget af det juridiske system,« lød det fra Adriana Lacome Coiro, forsker fra Rios elite-jurastudie FGV Direito, i O Globo. Hele korruptionssagen er som et manuskript til en spændingsfilm om politisk råddenskab. Den begyndte faktisk med en helt anden sag med penge under bordet 14. maj 2005, da magasinet Veja afslørede en skjult videooptagelse, hvor en direktør for Brasiliens postvæsen modtog en stak kontanter, der blev stukket over til ham hen over et skrivebord. I videoen nævnte postdirektøren et medlem af kongressen, Roberto Jefferson, ved navn. Det er en kendt sag i Brasilien, at selskaber der arbejder for regeringen, gennem årene har smurt politikere med kontanter for at få bestemte opgaver. Nu stod Roberto Jefferson, der var præsident for partiet PTB, pludselig med et alvorligt forklaringsproblem. Men i et forsøg på at fjerne opmærksomheden fra sig selv gik han i stedet ud i et interview i Folha de S. Paulo og fortalte om en meget større korruptionssag – om eksistensen af et hemmeligt arrangement hvor politikere i kongressen fast fik udbetalt månedlige bestikkelsespenge for at stemme for regeringens politik. Roberto Jefferson hævdede endda, at han havde advaret præsident Lula om det korrupte system. Lula selv, der var blevet valgt som præsident tre år tidligere efter forsikringer om, at korruption i det politiske system var et overstået kapitel, optrådte udadtil som forbløffet. Han græd og beordrede de månedlige betalinger stoppet. Men snart var skandalen ved at vælte Lulas regering. En undersøgelseskommission blev nedsat, og Roberto Jefferson pegede på Lulas nærmeste rådgiver, indenrigsminister José Dirceu, som hjernen bag de korrupte månedlige betalinger. Kort efter måtte manden, der styrede mod at blive næste præsident efter Lula, overlade sin post til Dilma Rousseff, der i dag er Brasiliens præsident. Kommissionens undersøgelser afslørede, at partiet skjulte, hvad der svarer til et par milliarder kroner, på konti i to forskellige banker, og at der var politikere, som selv bare kunne hæve direkte fra de konti. Delubio Soares, tidligere kasserer for Arbejdernes Parti, måtte til sidst erkende, at partiet altid havde opereret med to regnskaber – et sort og et hvidt. På nationalt TV undskyldte Lula og fastholdt, at han var blevet forrådt af sine nærmeste. »Jeg er oprørt over de afsløringer, som synes at komme hver eneste dag, og jeg er lige så chokeret som resten af landet,« sagde han. Senere talte han også om at have fået en »kniv i ryggen« af sine kolleger, og på den måde klarede han på næsten mirakuløs vis frisag. Lula, den tidligere skopudser og peanutsælger, der endte som de fattigste præsident, fastholdt sin store popularitet og genvandt magten ved præsidentvalget året efter i 2006, alt imens en stribe af hans gamle revolutionære kammerater blev smidt ud af parlamentet og nu altså har fået eksekveret lange fængselsstraffe. Flere af de dømte nærer dog et lille håb om, at de alligevel slipper nådigt. En af de dømte, en tidligere bankmand, er netop stukket af til Italien, hvor han vil forsøge at få prøvet sin sag, da han har dobbelt statsborgerskab, brasiliansk-italiensk. Men også de der selv har meldt sig til politiet i Brasilien har en chance for at få lettet straffen. For de der får mindre end otte års fængsel kan slippe med kun at skulle overnatte i fængslet, mens de der får over otte år skal afsone mindst halvandet år i et lukket fængsel. José Dirceu har fået lov til at påbegynde sin straf i et fængsel, hvor han er fri til at komme og gå i løbet af dagen og kun returnere for natten. For han har fået løfte om at få prøvet en del af anklagerne i sin tiltale på ny, hvilket kan få hans endelige fængselsdom til at falde til under otte år. Hvis han slipper for let, vil det uden tvivl vække nyt ramaskrig og bekræfte folk i, at intet alligevel er forandret. Men lige nu og her tales der på gaden om et historisk øjeblik, hvor retfærdigheden endelig sker fyldest.",
        "metadata": {
            "source": "https://www.berlingske.dk/internationalt/alle-praesidentens-maend-skal-i-faengsel",
            "image_url": "https://berlingske.bmcdn.dk/media/cache/resolve/image_x_large/image/91/917124/6989286-brasilien.jpg",
            "publication_time": "Lørdag d. 23. november 2013, kl. 20.00",
            "author": "Michael Bjerre",
            "related_links": [],
            "attachments": []
        }
    }
}