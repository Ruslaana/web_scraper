{
    "version": "1.0",
    "document": {
        "id": 20045,
        "title": "Barcelona langer ud efter ringe Fabregas",
        "content": "Den katalanske storklub FC Barcelona kommer med en usædvanlig kritik af Cesc Fabregas på deres officielle hjemmeside, hvor de kritiserer den spanske landsholdsspiller for at blive dårligere år for år, mens han spillede for klubben. Torsdag blev det officielt, at Cesc Fabregas skifter til Premier League-klubben Chelsea efter VM for en pris omkring 220 millioner kroner. Mange mener, at den pris er alt for lav i forhold til spanierens evner og niveau. Måske er det derfor, at Barcelona på deres officielle hjemmeside i skarpe vendinger kritiserer Fabregas, der fik sin fodboldopdragelse på klubbens berømte akademi 'La Masia'. Klubben mener ikke, at Fabregas har kunnet holde et konstant højt niveau i gennem en hel sæson. - Han kom tilbage til Barcelona og fandt lynhurtigt tilbage i spilsystemet, som om han aldrig havde været væk. Men selv om han startede flot i hver eneste sæson, blev Cesc' indvirkning på holdet mindre og mindre, når sæsonen skulle afgøres, skriver Barcelona på deres hjemmeside. Fabregas scorede 42 mål i 151 kampe i de tre sæsoner, han spillede i Barcelona, og han vandt La Liga og pokalturneringen Copa del Rey. Det stopper dog ikke Barcelona i at fortsætte nedsablingen af Fabregas. - Fra at være en der spillede med i angrebet og leverede assists og scorede mål, forsvandt magien i slutningen af alle tre sæsoner. - Han scorede kun et, seks og et mål i de sidste 24 kamp kampe i hver sæson, skriver klubben på deres officielle hjemmeside.",
        "metadata": {
            "source": "https://www.berlingske.dk/sport/barcelona-langer-ud-efter-ringe-fabregas",
            "image_url": "https://berlingske.bmcdn.dk/media/cache/resolve/image_x_large/image/84/844495/7438926-fbl-esp-liga-elche-barcelona.jpeg",
            "publication_time": "Fredag d. 13. juni 2014, kl. 11.00",
            "author": null,
            "related_links": [],
            "attachments": []
        }
    }
}