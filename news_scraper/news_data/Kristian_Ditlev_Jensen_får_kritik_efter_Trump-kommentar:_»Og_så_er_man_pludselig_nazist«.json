{
    "version": "1.0",
    "document": {
        "id": 1758,
        "title": "Kristian Ditlev Jensen får kritik efter Trump-kommentar: »Og så er man pludselig nazist«",
        "content": "Danskerne har ikke blik for det solide borgerlige alternativ bag Donald Trump. Sådan lyder synspunktet, der har gjort den konservative forfatter og debattør Kristian Ditlev Jensen til genstand for hård kritik fra borgerlig kant. »Det, mange danskere ikke ser, er, at der bag Trump er et solidt borgerligt alternativ til en lang række politikker, der har nedbrudt store dele af det amerikanske samfund, der ellers var massivt liberalistisk i en forstand, vi ikke helt begriber her i Europa,« skriver Kristian Ditlev Jensen i enkommentar i det borgerlige medie Kontrastmed overskriften »Trump er et solidt borgerligt alternativ«. Men når Donald Trump sår tvivl om rigsfællesskabet, truer Danmark med handelskrig og blæser på den internationale retsorden, må nationalt sindede konservative kræfter i Danmark komme på banen – også selvom de ser positivt på Trumps opgør med wokeisme og illegal migration, mener historikeren Michael Böss. IBerlingskehar han langet ud efter Kristian Ditlev Jensen og andre prominente højreintellektuelle i den danske debat, der i hans øjne forsvarer Trumps »uborgerlige og samfundsnedbrydende« værdipolitik. Men Kristian Ditlev Jensen vil ikke have siddende på sig, at han skulle forsvare den amerikanske præsident. »Jeg forsvarer ikke Trump overhovedet,« siger Kristian Ditlev Jensen. »Det er lidt ligesom hvis man sagde, at Hitler var god til at lave motorveje, og det da kunne være dejligt, hvis vi også havde nogle gode motorveje. Og så er man pludselig nazist,« siger Kristian Ditlev Jensen om den respons, hans klumme i Kontrast har udløst på sociale medier. Hvad mener du i så fald, når du fremhæver et solidt borgerligt alternativ bag Trump? »Den republikanske politik, som Trump er valgt på, er der dele af, som ville være et skønt borgerligt alternativ, hvis det var i Danmark. Det er det, jeg har sagt,« siger Kristian Ditlev Jensen. Mange ville mene, at det ikke er særligt borgerligt, når Trump farer aggressivt frem over for eksempelvis rigsfællesskabet og taler åbent om amerikansk ekspansionisme? »Det er jeg helt enig i,« siger Kristian Ditlev Jensen og understreger, at han selv nærer forbehold ved USAs udmeldelse af Parisaftalen og hans benådning af dømte voldsmænd, der deltog i Stormen på Kongressen. »Det, som alle frygter, det frygter jeg egentlig også selv, nemlig at han er despot. At han er kommet til magten for at misbruge sin position til at lave et kleptokrati, hvor han bare rager til sig. Eller om han faktisk vil gennemføre den politik, han har lovet,« siger Kristian Ditlev Jensen. Kan man som borgerlig hylde fornuften i dele af Trumps politik som et opgør med Demokraterne, samtidig med, at han ifølge kritikere skader danske interesser i Arktis? »Jeg går ind for lov og orden. Jeg går også ind for international lov og orden. Jeg synes, det er skandaløst, at han gør krav på andre lande. Det er en krigserklæring, hvis du spørger mig. Så det er jo en vild retorik. Men jeg tror også bare, at man skal tænke over, at Trump er en helt anden slags præsident, end man har haft før. Han har jo ikke været i det politiske system hele sit liv.« Han kan vel godt gøre begge dele: Gennemføre sin politik og gebærde sig despotisk? »Jeg er glad for, at jeg ikke er amerikaner. Hvis jeg skulle have stemt ved det valg, så tror jeg, at jeg havde stemt blankt. Jeg ville ikke bryde mig om at have stemt på nogen af kandidaterne.« Siger du så ikke dermed, at borgerlige amerikanere burde have undladt at stemme på Trump? »Jo, men de har været bange for, at Demokraternes politik blev ført videre.«",
        "metadata": {
            "source": "https://www.berlingske.dk/opinion/kristian-ditlev-jensen-faar-kritik-efter-trump-kommentar-og-saa-er-man",
            "image_url": "https://berlingske.bmcdn.dk/media/cache/resolve/image_x_large_vertical/image/188/1884296/24881027-sogneprsten-og-debattren-kristian-ditlev-jensen.jpg",
            "publication_time": "Lørdag d. 01. februar 2025, kl. 12.18",
            "author": "Troels Heeger",
            "related_links": [],
            "attachments": []
        }
    }
}