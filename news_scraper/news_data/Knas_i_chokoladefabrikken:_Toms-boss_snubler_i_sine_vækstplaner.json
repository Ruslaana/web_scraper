{
    "version": "1.0",
    "document": {
        "id": 9376,
        "title": "Knas i chokoladefabrikken: Toms-boss snubler i sine vækstplaner",
        "content": "Toms-direktør Carsten Lyngsø Thomsen kæmper for at få den 94 år gamle slik- og chokoladeproducent til at vokse. Men det går ikke helt som planlagt. Stik imod alle ambitioner blev driftsindtjeningen i Toms tværtimod næsten halveret fra 89 mio. kr. til 54 mio. kr. sidste år. »Det er ikke tilfredsstillende, at resultatet og lønsomheden dykker. Vi har ellers investeret ret kraftigt i salg og marketing i det danske marked, men det har desværre ikke virket på den korte bane, som vi havde håbet. Det vil dog komme senere. Men der er delelementer, der virker, og det er blandt andet, at der er tocifret vækst internationalt i vores likørfyldte chokoladeflasker, som er et af flere lyspunkter,« siger Carsten Lyngsø Thomsen. Han kom til i 2014, da forgængeren, Jesper Møller, blev fyret for udeblevne resultater. Carsten Lyngsø Thomsen har en fortid i blandt andet Coop og Carlsberg. Efter tab af markedsandelse i Danmark gennem de seneste ti år og en omsætning, der har stået i stampe i fem-seks år, er 2017-resultaterne bitre for Toms-direktøren, der i sin strategi­plan One Toms 2020 arbejder for at gøre chokoladevirksomheden bedre til at tjene penge. »Ja, det er et bump på vejen. Det lever ikke op til vores forventninger, og når vi kigger lidt fremad på resten af 2018, er ambitionen, at vi mindst skal tilbage på 2016-niveau, og vi skulle også gerne få en lille smule mere vækst end vi så sidste år,« siger Carsten Lyngsø Thomsen.  Toms er i gang med en investeringsoffensiv, som løber op i »et større trecifret million­beløb«, som skal fjerne flaskehalse i produktionen og gøre det muligt at vokse hurtigere end sidste år, hvor omsætningen steg med beskedne 33 millioner kroner. »For Toms er det en historisk stor investeringsoffensiv. Vi investerer for at få større kapacitet og skabe en mere konkurrencedygtig forretning, så vi bruger en del penge på vores fabrikker i Ballerup og Hvidovre, ligesom vi også investerer i Polen, hvor vi har et pakkeri. Her investerer vi for at bygge en ny fabrik, som over tid blandt andet skal overtage den produktion, vi i dag har i Bremen i Tyskland,« siger Carsten Lyngsø Thomsen. Det tyske chokoladeeventyr har kostet Toms dyrt. Toms købte i 2012 Hanseatische Chokolade for omkring 200 millioner kroner, men måtte siden nedskrive på opkøbet med små 70 millioner kroner. Nu tager Carsten Lyngsø Thomsen endnu et skridt for at forbedre den tyske forretning, og over tid skal produktionen altså flyttes til Polen. »Vi satser hårdt på at få vores to tyske chokolademærker, Feodora og Hachez, til at vokse, og vi investerer i at forynge de to mærkers målgruppe. Udfordringen er, at vores fabrik i Bremen ligger i en etageejendom i et bolig- og kontorområde, hvor vi ikke kan udvide og skabe vækst. Derfor er det vores intention over tid at flytte vores tyske produktion til Polen, så vi er tættere på pakkeriet, der i forvejen pakker Feodora og Hachez,« siger Carsten Lyngsø Thomsen.  Hvad skal der til, for at I bryder gennem glasloftet og runder to milliarder kroner i omsætning? »Vi skal tage de stærke, ikoniske produkter og løfte dem ind i nye versioner for at genvinde tabte markedsandele i Danmark. Det er en klar ambition at blive større på hjemmebanen, men det er i et fladt marked, så vi skal tage markedsandele fra konkurrenterne. Det vil vi blandt andet gøre med vores relancering af Guldbarren med nye varianter,« siger Carsten Lyngsø Thomsen. Toms, der ejes af Gerda og Victor B. Strands Fond, er Danmarks største konfekture­producent med en markedsandel omkring 23 procent. ",
        "metadata": {
            "source": "https://www.berlingske.dk/virksomheder/knas-i-chokoladefabrikken-toms-boss-snubler-i-sine-vaekstplaner",
            "image_url": "https://berlingske.bmcdn.dk/media/cache/resolve/image_x_large_vertical/image/9/93941/20424441-saxo-photo.jpeg",
            "publication_time": "Fredag d. 23. marts 2018, kl. 06.00",
            "author": "Jesper Kongskov",
            "related_links": [],
            "attachments": []
        }
    }
}