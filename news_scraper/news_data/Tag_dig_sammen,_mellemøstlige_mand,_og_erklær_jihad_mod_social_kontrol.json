{
    "version": "1.0",
    "document": {
        "id": 3058,
        "title": "Tag dig sammen, mellemøstlige mand, og erklær jihad mod social kontrol",
        "content": "Mændenes kampdag er i manges øjne en sjov størrelse, som ikke tages alvorligt. Men vi mænd HAR brug for en kampdag. Det har vi ikke, fordi vi skal konkurrere med kvinderne – nej, tværtimod. Vi har brug for at støtte kvindernes kamp, men også sætte fokus på de problemer, vi mænd kæmper med. Vi mænd er overrepræsenteret i selvmordsstatistikker, vi er ofte gerningsmænd, men også ofre for vold. Vi klarer os dårligere i folkeskolen, har et forfærdeligt forhold til vores sundhed og taler aldrig om vores psykiske sårbarhed. Eller vores til tider fumlende måde at støtte op omkring #metoo, sexisme og andre kampe, kvinderne stadig slås med. Ærligt talt, der er nok at tage fat i.  Men hvis du spørger mig, så er der en gruppe af mænd, som virkelig burde kæmpe. Her tænker jeg generelt på mellemøstlige mænd i Danmark. Deres kamp er først lige begyndt. Ja, de slås også med ovenstående, men lad os nu være ærlige for en stund. Denne gruppe slås med større problemer end det. Derfor tillader jeg mig at nævne et par punkter, som den mellemøstlige patriarkalske mand bør tage sine sutsko af for og kaste dem imod, mens han råber »jihad«. En generel foragt over for homoseksualitet:Homoseksualitet er ikke velset i dette miljø. Faktisk står det så skidt til, at mange ikke-vestlige homoseksuelle må flygte fra familien, hvis de gerne vil stå ved sig selv. Nu sidder du og tænker: Hey Ali, det er jo også et problem etniske danskere. Jovist, men det er ikke mange etniske danskere, der flygter eller bryder deres kontakt til familien pga. frygt for eget liv og lemmer og ender i safehouses. Men det kan ærlig talt ikke være rigtigt, at en foragt over for homoseksualitet, som kommer, fordi ære og religion spiller en rolle, ødelægger drenge og pigers ret til at frigøre sig. Middelalderlige æresbegreber, vold og (religiøse) ejerskabsfølelser:Rollen som ansvarlig for at opretholde familiens ære påhviler primært manden eller i visse tilfælde drengene. Man kunne holde lange foredrag ift. æresbegrebet. Men lad mig være konkret. At brødre har ret til at kigge i søsterens telefon, tage med til fester for at overvåge søsteren, at fysisk afstraffelse anses som et »opdragelsesredskab« eller at ægtemanden har ret til sex, ligegyldigt om kvinden vil det eller ej. Racisme over for andre minoriteter og majoriteten:Fordomme er der mange af i det mellemøstlige miljø. Men der, hvor kæden falder af, er, når man decideret er racist. Desværre findes der mange direkte racistiske værdier og holdninger i det minoritetsetniske miljø. Jeg har i min tid som fagperson hørt mange mærkværdige ting, men den indirekte racisme og nedværdigende tilgang til f.eks. den somaliske minoritetsgruppe er rædselsfuld. Det samme gælder antisemitisme og den foragt, mange har over for unge, der er blevet »for danske«. Det skal seriøst stoppe nu. Så ja, der er nok at erklære jihad imod for den mellemøstlige mand på torsdag. Ovenstående ikke er nyt. Men kampen er først lige begyndt, og gentagelse fremmer forståelsen. Og kære mellemøstlige andengenerationsmand; tak, fordi du gjorde op med fysisk vold og ikke slår dine børn, som din far slog dig. Dig hylder jeg ekstra på torsdag. Ali Aminali er radiovært, socialrådgiver, forfatter og borgerlig",
        "metadata": {
            "source": "https://www.berlingske.dk/kommentatorer/tag-dig-sammen-mellemoestlige-mand-og-erklaer-jihad-mod-social",
            "image_url": "https://berlingske.bmcdn.dk/media/cache/resolve/image_x_large/image/135/1357463/23582566-ali.jpg",
            "publication_time": "Tirsdag d. 17. november 2020, kl. 08.58",
            "author": "Ali Aminali",
            "related_links": [],
            "attachments": []
        }
    }
}