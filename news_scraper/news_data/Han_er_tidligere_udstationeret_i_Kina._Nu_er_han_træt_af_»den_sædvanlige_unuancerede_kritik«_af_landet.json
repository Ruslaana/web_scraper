{
    "version": "1.0",
    "document": {
        "id": 21932,
        "title": "Han er tidligere udstationeret i Kina. Nu er han træt af »den sædvanlige unuancerede kritik« af landet",
        "content": "I sitindlæg17. april udgyder Anders Storgaard den sædvanlige unuancerede kritik af Kina i forbindelse med den spanske premierminister Pedro Sánchez’ besøg til Beijing og Ursula von der Leyens håb om et stærkere handelssamarbejde med Kina. Man bedømmer næsten altid Kina udelukkende på behandlingen af uighurerne i Xinjiang og tibetanerne i Xizang, Hong Kong og Taiwan. Kina er meget mere end det. Jeg tror heller ikke, at Kina udelukkende bedømmer Danmark på vores håndtering af Grønland. Ved at udvide samarbejdet med Kina gør vi ikke nødvendigvis de samme fejl, som handlen med Rusland har bevirket. Vi behøver jo ikke ligefrem at gøre os afhængige af kritiske produkter, men det meste af handlen er jo total ufarlig. Kinas investering i udlandet af »kritisk infrastruktur« kan vi jo regulere, som vi vil. Det samme gør Kina med udenlandske investeringer. Det er helt korrekt, at demokrati i verden er under pres, men Kina har ingen intentioner om at påtvinge os andre deres system. Det er en stor misforståelse. De vil heller ikke påduttes vores system ved pres gennem handelsrestriktioner. Og man kan vel ikke lade være med at beundre Kina lidt for de utrolig store fremskridt, de har opnået siden 1976 – selv som et ikkedemokratisk land. Den bedste måde, Vesten kan få noget positivt ud af at påvirke Kina, er gennem handel og anden udveksling. Lad kinesiske unge studere i Vesten, så de har mulighed for at lære om os og sammenligne systemer. Det er vel ikke tilfældigt, atDeng Xiao Pingindførte fri markedsøkonomi, da han var uddannet i Paris? Verden kunne blive et bedre sted for alle, hvis vi var mere tolerante og forstående over for andre systemer og kulturer. Det er forståeligt med et navn som »Dansk Kina-Kritisk Selskab«, at det er svært at være nuanceret, men det er dog kedeligt, når Kina jo er meget mere en den sædvanlige kritik af landet. Peter Trampe er INSEAD MBA med 22 års erfaring udstationeret i Kina og Taiwan ",
        "metadata": {
            "source": "https://www.berlingske.dk/synspunkter/han-er-tidligere-udstationeret-i-kina-nu-er-han-traet-af-den",
            "image_url": "https://berlingske.bmcdn.dk/media/cache/resolve/image_x_large_vertical/image/191/1915226/24938727-arkiv-chinas-president-xi-jinping-speaks-upon-h.jpg",
            "publication_time": "Tirsdag d. 29. april 2025, kl. 17.40",
            "author": null,
            "related_links": [],
            "attachments": []
        }
    }
}