{
    "version": "1.0",
    "document": {
        "id": 14290,
        "title": "Nykredit: Positive signaler fra Vestas-konkurrenter",
        "content": "Gamesa meldte om en stigning i ordreindgangen på hele 41,4 pct. i andet kvartal, mens Nordex kunne notere en fremgang i ordreindgangen for første halvår på hele 48,8 pct. - Det må siges at være nogle ret kraftige forbedringer i ordreindgangene, hvilket sender et signal om, at markedet lige nu og her er i ret god gænge og faktisk er ret positivt. Jeg tror også, at vi kommer til at se det samme billede hos Vestas. De kommer også til at vise en fremragende ordreindgang her i andet kvartal, siger Klaus Kehl.  Mens Gamesa og Nordex kan glæde sig over kraftig ordrefremgang, så er det samme ikke tilfældet hos Siemens, hvor ordreindgangen i divisionen \"Wind Power and Renewables\" i andet kvartal faldt til 0,7 mia. euro fra 2,0 mia. euro i samme periode sidste år. - Siemens skiller sig ud med et kraftigt fald i ordrerne. Det kan være noget timing i det i forhold til, hvornår de store offshore ordrer til selskabet løber ind. Men jeg tror altså også, at Vestas, Gamesa og Nordex ligger og tager nogle markedsandele fra Siemens på onshore markedet i øjeblikket. Det synes jeg har været en tendens i et stykke tid, siger Klaus Kehl.  Alle tre selskabet har dog fremgang i indtjeningen. I Siemens' vindmølledivision steg overskudsgraden i andet kvartal til 3,6 pct. fra 2,9 pct. i samme periode sidste år. Hos Nordex er driftsresultatet, Ebit, for halvåret blevet forbedret med hele 66 pct. til 61,5 mio. euro, og Gamesa har i samme periode hævet sit underliggende driftsresultat med 64,4 pct. til 136 mio. euro. - Overskudsgraderne stiger i industrien, hvilket er et sundhedstegn og ultimativt selvfølgelig et udtryk for, at de har mere at lave allesammen. Jeg bider også mærke i en formulering i regnskabet hos Gamesa, der indikerer en rimelig konkurrencesituation. Det tyder på, at de i industrien har rigeligt at lave i øjeblikket og bestemt ikke er ved at rive håret af hinanden. Det ser jeg som et positivt signal med hensyn til priserne, siger Klaus Kehl.  Gamesa beskriver, at den nuværende situation er karakteriseret af et stabilt opsving i den økonomiske vækst og en genoptagelse af væksten i energiefterspørgslen, koncentreret primært på emerging markets, bedre tilgang til finansiering, et større engagement i forhold til vedvarende enegi om bedre regulatorisk visibilitet og: - En industrisituation som, om end den stadig er meget konkurrencepræget, nu har en sund omkostningsstruktur og solide balancer, lyder det fra den spanske vindmølleproducent. Vestas kommer med sit regnskab for andet kvartal 19. august, og her venter Klaus Kehl at se en ordreindgang på 2900 megawatt, hvilket i givet fald vil være en fremgang på 51 pct. i forhold til samme andet kvartal sidste år.  ",
        "metadata": {
            "source": "https://www.berlingske.dk/virksomheder/nykredit-positive-signaler-fra-vestas-konkurrenter",
            "image_url": "https://berlingske.bmcdn.dk/media/cache/resolve/image_x_large/image/27/279387/10012940-gamesa.jpg",
            "publication_time": "Torsdag d. 30. juli 2015, kl. 10.07",
            "author": null,
            "related_links": [],
            "attachments": []
        }
    }
}