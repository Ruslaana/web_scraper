{
    "version": "1.0",
    "document": {
        "id": 14621,
        "title": "Det store spørgsmål: Hjælper det at hjælpe?",
        "content": "Da dramatikeren Astrid Saalbach i 2010 havde urpremiere på sit kritiske stykke om dansk bistandshjælp og hjælpe­arbejderne, »Rødt og grønt«, lød der et ramaskrig i Sverige, hvor urpremieren fandt sted. Selv fortalte hun, at hun blev ringet op af ansatte i nødhjælpsorganisationer, der ville tale hende til rette og tidligere bekendte, der ikke ville hilse på hende. Stykkets kritiske holdning til måden, Danmark ydede bistand på, var et tabu. Men siden da er der kun kommet flere stykker om samme emne. Lige nu spiller De Flyvende Grise for eksempel forestillingen »Hjælp« på Teater Republique. I forestillingen rejser en mand ud for at lede efter sin døde søster, der var NGOer i Sydsudan. I »Hjælp« fastslås det, at på trods af 40 års hjælpearbejde er en fjerdedel af landene syd for Sahara fattigere i dag, end de var i 1960. Så hvor meget betyder det bistandsarbejde, Danmark yder, i virkeligheden?  Teatret har arbejdet på projektet i flere år, men den dyberegående research har de lavet over de seneste otte måneder, og den har vist, at problematikkerne om bistandsarbejde er mange, store og svære at gennemskue. »Vi vil gerne gøre publikum klogere på kompleksiteten i bistandsarbejdet. Nogle publikummer har sagt, at det er en forestilling, der stiller en masse spørgsmål, men ikke giver endegyldige svar. Men det var heller ikke meningen med den,« siger skuespiller og stifter af De Flyvende Grise Thomas Corneliussen, der ikke er bange for, at en ikke udelukkende positiv holdning til bistandshjælp kan virke som en opfordring til ikke at støtte længere. »Vi viser også, at det helt ubestrideligt gør en forskel. Men altså også, hvor meget, der bliver svindlet og hvor mange midler, der bliver spildt. Der er god grund til at tænke anderledes. Men det er svært at gøre det bedre, hvis man gemmer de dårlige erfaringer. Hvis ikke man også deler de dårlige erfaringer, kan man ikke forske i, hvad der virker og dermed klæde nye NGOer ordentligt på. Forhåbentlig tænker publikum, at hvis det her er så speget, er det måske noget andet, der skal til, end hvad vi gør nu,« mener Thomas Corneliussen. På Teater Grob er man i gang med et langsigtet projekt om danskerne i en globaliseret tid, Det 6. Kontinent. Den aktuelle forestilling i rækken, »Jorden brænder« handler om fairtrade-chokolade og hjælpearbejde i Peru. Også her sætter teatret spørgsmålstegn ved karakteren og kvaliteten af den hjælp, der ydes rundt omkring. Faktisk kalder de »Jorden brænder« for »et komediedrama om faren ved at gøre en forskel«: »Det er en stor industri, der er meget uigennemsigtig. Ved man overhovedet, hvad det er, man gør, om man støtter det rigtige?« spørger skuespiller og teaterleder Per Scheel-Krüger.  »Danskerne vil gerne hjælpe og gøre noget godt, og vi har en lang tradition for at gøre det. Men det er for nemt bare at blive ved med at støtte uden at stille spørgsmålstegn ved det. Som teater vil vi gerne sætte fokus på danskerne. Vi vil ikke lave en afhandling om nødhjælpsindustrien som helhed, men se på de enkelte individer. Hvad er det for motiver, vi hver især støtter ud fra? Der kan teatret på en anden måde folde en dansker ud på scenen, høre hans tanker, ligesom vi kan have Djævlens advokat med på scenen. Teatret er godt til at folde perspektiverne ud.« At pilen peger på den almindelige dansker frem for på den mere klassiske kritik af nødhjælpsarbejderne, som Astrid Saalbach fremkom med i »Rødt og grønt«, er der god grund til, mener post.doc. Solveig Gade fra Københavns Universitet. »Vi i Vesten skal redefinere vores egen rolle, og dér bliver kunsten en slags laboratorium. At se på danskheden, og hvad det vil sige at være dansker i en globaliseret verden, er kommet i takt med den omkalfatring, der er sket i verden. Hvor den globale magt er vendt op og ned i forhold til før. Europa er i krise, mens de nye vækstøkonomier er lande, vi måske tidligere så på som tredjeverdenslande. Flere kunstværker har de senere år handlet om Vestens rolle i den forandring,« siger Solveig Gade og nævner som et andet eksempel Kirsten Thorups roman »Tilfældets gud«, hvor en dansk kvinde bliver fuldstændig afhængig af en afrikansk pige og vil redde hende ved at adoptere hende. Romanen sætter efter Solveig Gades mening spørgsmålstegn ved, hvem det er synd for. Er det den fattige afrikanske pige eller den privilegerede, danske kvinde, der er et offer? Tanken om at hjælpe af godhed og gøre noget godt for nogen, der ikke ville have de samme muligheder uden netop dén hjælp, mener både Thomas Corneliussen fra De Flyvende Grise og Per Scheel-Krüger fra Teater Grob er en central del af danskernes store ydeevne, når det gælder bistandshjælpen. Men de er også enige om, at det ikke kun handler om at gøre noget godt for andre: »Det handler lige så meget om ens selvbillede, om at fremstå som god ved at støtte. Vi skal i højere grad selv have noget ud af det. Jeg tog da mig selv i, at da bilen kom på skærmen til Danmarksindsamlingen for nylig, så støttede jeg lige med 150 kroner. Jo mere man selv kan få ud af det, jo bedre. Så det er lige så meget mig selv, jeg udstiller i »Jorden brænder«,« fortæller Per Scheel-Krüger.  Thomas Corneliussen peger samtidig på udviklingen i den måde, nødhjælpsorganisationerne udformer deres materiale på, når de vil nå os: »Tidligere viste de sultne børn med tomme madskåle i deres materiale. Senere blev det i stedet billeder af børn, det gik godt på grund af hjælpen. Men i dag ser man pludselig donoren med sin check – altså os selv. Danmarksindsamlingen handler også mere om os end om dem, der skal hjælpes. Vi får det bedre, hvis vi hjælper.« Men faktisk er det ikke helt sandt, det med, at det får os til at føle os gode, når vi støtter, siger adjunkt Henriette Devika Sharma, adjunkt på Institut for Kunst og Kulturvidenskab ved Københavns Universitet og forsker i humanitarisme i samtidskulturen. »Man har talt meget om os som de privilegerede, hvor det at hjælpe er noget, der gør os godt. Der har været en del kritik af vores måde at hjælpe på, fordi man har set det, som om vi køber en slags aflad. Men egentlig har vi det ikke specielt godt med at give. Det sætter en masse tanker i gang: Har jeg nu givet nok? Var det de rigtige, jeg støttede? Det nye i kulturlivet er, at der spørges til os selv og vores handlinger. I Christian Jungersens roman »Undtagelsen« siger en af personerne, en respekteret menneskerettighedsforkæmper, for eksempel, at vores børnebørn en dag vil spørge os, hvordan vi kunne drikke en flaske rødvin eller gå i biografen, når vi vidste, at de penge, vi brugte på det, kunne have reddet et barns liv i stedet. Nedenunder vores støtte rumler en usikkerhed,« siger Devika Sharma. »Vi er vokset op med en idé om, at alle liv er lige meget værd. Hvis vi begynder at få en fornemmelse af, at vores velstand og muligheder i den privilegerede verden er afhængig af, at nogle andre ikke har det godt, begynder vi at spørge os selv, om vi er mere værd? Kan vi så fortsætte med at leve vores materielt gode liv og samtidig være gode mennesker, der gør godt. Det er de spørgsmål, der mere og mere dukker op i kulturen,« mener Devika Sharma.",
        "metadata": {
            "source": "https://www.berlingske.dk/kultur/det-store-spoergsmaal-hjaelper-det-at-hjaelpe",
            "image_url": "https://berlingske.bmcdn.dk/media/cache/resolve/image_x_large/image/25/253207/8360898-02maghjlpjpg.jpeg",
            "publication_time": "Søndag d. 01. marts 2015, kl. 21.46",
            "author": null,
            "related_links": [],
            "attachments": []
        }
    }
}