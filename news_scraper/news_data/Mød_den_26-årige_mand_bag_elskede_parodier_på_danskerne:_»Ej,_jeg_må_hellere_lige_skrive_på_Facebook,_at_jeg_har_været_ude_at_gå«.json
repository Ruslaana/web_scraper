{
    "version": "1.0",
    "document": {
        "id": 5417,
        "title": "Mød den 26-årige mand bag elskede parodier på danskerne: »Ej, jeg må hellere lige skrive på Facebook, at jeg har været ude at gå«",
        "content": "Lasse Madsen smiler over hele femøren, da jeg forpustet cykler ham i møde. »Ja, OK. Så bliver det da heller ikke mere Berlingske.« »Hej Lasse. Godt at se dig … af ren nysgerrighed: Hvad mener du?« Fotografen et stenkast fra os hører ikke spørgsmålet og kalder i samme sekund på den 26-årige komiker. Lasse Madsen går ud på Kløvermarkens fodboldbaner på Amager, hvor Berlingske har sat ham i stævne. Svaret må vente lidt. Hentyder han til mine hvide gummisko og runde solbriller? Jeg spørger ham senere. 26-årige Lasse Madsens popularitet er på det nærmeste eksploderet under coronakrisen, hvor hans satiriskejump cut-videoer på Instagram er blevet set af titusindvis. Videoer på cirka et minut med titler som »Alle hundeejere«, »Fædre i København« og »Alle danskere når solen skinner«, hvor Lasse Madsen sender retoriske dartpile mod danskhedens afskygninger. Ligheder, forskelle, vaner og væremåder synes at være underliggende temaer. Lasse Madsen skiftes til at være på barsel med sin kæreste. Kalenderen er godt fyldt op. Sammen er de på vej med en bog om barnets første tid, en slags redningsbog til forældre, og næste år er den 26-årige standupkomiker klar med sit første onemanshow.Fold sammenLæs mereFoto: Tobias Kobborg. I videoen om danskernes gåture under coronanedlukningen – set flere end 300.000 gange på halvanden måned – karikerer han danskere med trang til at fortælle omverdenen om deres nye interesse. Danskere, der »har det åh så skønt ude på stierne«. »Man er bare træt på en helt anden måde, når man kommer hjem om aftenen.« »Jeg kan ikke bare sidde på en sofa; jeg har så meget krudt i røven; jeg må bare ud at gå.« »Jeg hører »Genstart« med Knud Brix. Han er altså også bare for god.« »Ej, jeg må hellere lige skrive på Facebook, at jeg har været ude at gå.« »Så er der nogen, der siger, at man bliver skør under den herlockdown. Det er bare at komme ud at gå. Det bliver man ikke skør af.«  Et opslag delt af Lasse Madsen (@lassenenmadsen) Hvad forsøger du at fortælle om danskerne, der pludselig har lyst til at gå? »Det er først og fremmest en parodi på dem, der går, og som skal dele det med omverdenen. Man får jo lyst til at sige til dem: »Det er jo ikke skønt. Grunden til, at du går, er, at verden er lukket. Du kunne jo ikke finde på at gøre det ellers. Det er kejserens nye klæder.« Typologier risikerer som bekendt at træde nogen over tæerne, men dette synes ikke at være tilfældet med Lasse Madsens videoer. Reaktionerne på sociale medier er overvældende positive. »Jeg fik en besked på Instagram fra en pige, som skrev, at hendes mor var død efter et sygdomsforløb, og at de videoer, jeg har lavet, var noget af det, der holdt hende oppe. Det er noget, jeg bliver meget berørt af. Det er det største, du kan få at vide. Når alt kommer til alt, så er det dét, humoren skal kunne: ændre noget for nogle til det bedre,« siger Lasse Madsen. Du har været standupkomiker i nogle år. Hvornår opstod gnisten? »Jeg har altid godt kunnet lide at få folk til at grine. Da jeg var fire år, så jeg Linie 3, og min mormor introducerede mig for Dirch Passer. Når jeg var ked af det som lille dreng eller havde svært ved at sove, så jeg en film med Dirch Passer, for så vidste jeg, at der ikke ville ske noget. Der var en lys humor, som jeg har taget til mig.« Lasse Madsen har boet mange steder i sit unge liv, blandt andet i Frederikshavn og i Løkken, senest i Sydhavnen i København og snart i Risskov ved Aarhus, som han flytter til med sin kæreste, Ane Høgsberg, der også er standupkomiker, samt deres barn på fire måneder. »Videoerne med stereotyperne og forskellene mellem København og Jylland er et udtryk for, at jeg selv ikke føler, at jeg hører til noget sted. Jeg har boet mange steder og i korte perioder pr. sted. Jeg føler, at jeg har nogle værdier med fra det hele. Det betyder også, at jeg kan ramme dewoketyper på Nørrebro, men også fiskeren i Hirtshals.« Lasse Madsen er født i 1994 og har haft lidt af en nomadetilværelse. Som barn boede han fire år i Frederikshavn og fire år i Løkken, inden han flyttede med familien til Horsens. Hele ungdommen har været i Aarhus.Fold sammenLæs mereFoto: Tobias Kobborg. Selv kalder han sig for en »Vesterbro-kliché«, da han er iført sort fra top til tå samt Dr. Martens-støvler. Han mangler kun skægget, indrømmer han, og der er sandt at sige et stykke vej. Under interviewet vender Lasse Madsen tilbage til »københavnerudsynet«, der ligger som en hvirvlende understrøm i flere af hans Instagram-videoer. »Jeg har ofte mødt den der med: »Åh, jyder går ikke op i klima, og hvorfor køber de ikke økologisk kød?« Jamen hør: Du har en kæmpe friværdi på to millioner kroner på en Nørrebro-lejlighed, som aldrig har skullet været to millioner værd, du er nødt til at dele bad i kælderen sammen med de andre i opgangen, og du har bare været heldig på et skørt boligmarked. Og så har du damen i Tønder, der må tage nogle billige, ikkeøkologiske valg i supermarkedet for at få det hele til at hænge sammen. Hun har ikke en kæmpe friværdi, fordi hun bor i det såkaldte Udkantsdanmark. Det er vigtigt, at man kan se det hele fra alle sider og er bevidst om, at situationen på Indre Nørrebro ikke er den samme som i Tønder.« »Jeg behøver ikke at være cool, jeg vil bare gerne have folk til at grine. Mine videoer handler om ærlighed.«Fold sammenLæs mereFoto: Tobias Kobborg. Der er naturligvis også fællestræk, pointerer Lasse Madsen: »Det, forældre allerhelst vil – om du er i Jylland eller København – er at gøre det bedste for deres børn. Alt det andet er forskellige ideer og måder at anskue tingene på. I Jylland er der da lidt den her med, at nu skal du ud og have noget arbejde og komme hurtigt i gang med livet, mens man på en legeplads i brokvartererne kan høre en sætning som »hvad føler du inde i kroppen, når han tager din skovl fra dig?«« Lasse Madsen kommer i tanke om et par andre episoder, der illustrerer pointen. Sidst hans mor var på besøg i København, spurgte hun, om »københavnere har meget behov for at gå med en kop kaffe«. Senere spurgte han sin mor, om de skulle besøge en restaurant i Kødbyen på Vesterbro. »Hun svarede: »Det er vel ikke et skrækkeligt slagteri, vel Lasse?«. I Jylland havde det været et helt nyt sted, her har de bare genbrugt de gamle rammer. Og så kommer hun alligevel ind og synes, atmosfæren er ret fed. Hun bløder op, for det er jo nogle gamle teaktræsmøbler. Det kunne hun godt lide.«  Et opslag delt af Lasse Madsen (@lassenenmadsen) I din komik søger du også forskellene mellem manuelt arbejdeog den kreative branche, som du selv er en del af. Hvorfor? »Fordi det er to verdener, der sjældent forstår hinanden. Lad mig give et eksempel: For nylig stod jeg på en redaktion og skulle lave noget tv, da der kom en fælles besked i det åbne kontorlandskab. Der var én, der råbte »Brænder det? Her lugter brændt«, hvorefter tømreren roligt sagde, at »jamen, det er, fordi jeg har boret. Så bliver det varmt. Der sker ikke noget. Det går væk om lidt.« Lasse Madsen beskriver sin humor som »lys« og »let«. Han har haft den tanke, at den ikke er »fin nok, da den ikke spidder samfundet«. »Skomager, bliv ved din læst, er det ikke det, man siger? Michael Schøt (standupkomiker,red.) er suveræn til politisk satire, og jeg sagde engang til ham, at jeg følte, at det, jeg lavede, ikke var så fint som det, han lavede. Han svarede: »Det er noget pjat. Det handler om at få folk til at grine. Jeg bruger mine virkemidler, du bruger dine.« Og det har han jo ret i.« »Jeg er vokset op med nogle forældre, som har knoklet hele livet for at give deres børn de bedste muligheder. Det er også det, mig og min kæreste gør. Og så er vi tilfældigvis også nogen, der laver sjov.«Fold sammenLæs mereFoto: Tobias Kobborg. For første gang under interviewet falder Lasse Madsen en smule over ordene. Han tøver. Som om han arbejder sig frem til en konklusion: »Jeg vil gerne være som Shu-bi-dua. Mange tænkte, at det ikke var fint nok, men når de stod på en festival og havde fået fire øl, ja, så sang de med på »Hvalen Hvalborg«. Det var jo det band, der solgte allerflest plader. Jeg har ingen fine fornemmelser. Jeg vil bare gerne underholde.« Lasse, da vi mødte hinanden for en times tid siden, sagde du, at »at så bliver det heller ikke mere Berlingske«. På hvilken måde? »Jamen, hvide tennissko, navy chinos, striktrøje, herrecykel og et par runde solbriller. Du ved lige præcis, hvor man får den bedste croissant på Østerbro (jo, det vil jeg mene,red.). Nu har jeg været sammen med dig i en time, og du er jo en skide sød fyr. Det er også det, jeg prøver at gøre med mine videoer: at sætte folk i kasser. Men virkeligheden er jo meget mere nuanceret end som så.«",
        "metadata": {
            "source": "https://www.berlingske.dk/eksistens/moed-den-26-aarige-mand-bag-elskede-parodier-paa-danskerne-ej-jeg-maa",
            "image_url": "https://berlingske.bmcdn.dk/media/cache/resolve/image_x_large/image/141/1416483/23731559-lasse-madsen.jpg",
            "publication_time": "Søndag d. 02. maj 2021, kl. 13.16",
            "author": "Christian Nørgaard Larsen",
            "related_links": [],
            "attachments": []
        }
    }
}