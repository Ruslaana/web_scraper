{
    "version": "1.0",
    "document": {
        "id": 17108,
        "title": "Ny forsikring mod høje benzinpriser",
        "content": "Det skriver nyhedsbureauet Newspaq. ProtecoEnergy hedder selskabet, og Prisloft hedder forsikringen, der lover tryghed til bilister, efter at priserne på benzin og diesel er steget med 49 procent på halvandet år - og fortsat kan stige. \"Vi tilbyder danske forbrugere, at de kan lægge et loft over deres udgifter til benzin eller diesel. Det betyder, at man lettere kan lægge et budget over sine husstandsomkostninger, fordi man ved, hvad man kommer til at bruge på brændstof,\" forklarer administrerende direktør Henriette Lønkvist til Newspaq.  Prisloftet fungerer på samme måde som en almindelig forsikring. Kunden betaler så en præmie for at sikre sig mod de stigende brændstofpriser. Overstiger brændstofprisen prisloftet, får kunden kompensation for forskellen, skriver Newspaq. Hvis du f.eks. kører 25.000 km om året og havde købt benzinforsikring for et år siden, ville du have modtaget 2.092 kroner i kompensation for de høje priser i de seneste 11 måneder. Fratrukket en præmie på 80 kroner om måneden ville besparelsen ende på 1.212 kroner. Den største gevinst for kunderne er dog trygheden, fortæller Proteco-direktøren. \"Som familie eller forbruger kan du være helt sikker på, at du ikke kommer til at betale mere end x antal kroner for benzin eller diesel. Det er det samme, som når du leaser en bil og ikke behøver at bekymre dig om en kæmpe regning, når den skal på værksted,\" siger Henriette Lønkvist.",
        "metadata": {
            "source": "https://www.berlingske.dk/virksomheder/ny-forsikring-mod-hoeje-benzinpriser",
            "image_url": "https://berlingske.bmcdn.dk/media/cache/resolve/image_x_large/image/43/435148/3051235-benzin-priser-amok.jpg",
            "publication_time": "Søndag d. 12. september 2010, kl. 15.34",
            "author": null,
            "related_links": [],
            "attachments": []
        }
    }
}