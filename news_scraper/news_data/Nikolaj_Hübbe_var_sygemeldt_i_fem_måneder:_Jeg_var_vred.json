{
    "version": "1.0",
    "document": {
        "id": 7432,
        "title": "Nikolaj Hübbe var sygemeldt i fem måneder: Jeg var vred",
        "content": "Nikolaj Hübbe var ikke syg, da han i fem måneder var sygemeldt med løn fra Det Kongelige Teater. Det fortæller han i RADIO IIII’s portrætprogram»Et kapitel for sig«. Den forhenværende Balletmester forklarer i podcasten, at det i stedet var følelserne, fremkaldt af den manglende opbakning fra kollegaerne, der var skyld i, at han ikke tog på arbejde. Hvad fejlede du? »Øh... vrede. Den virus, der hedder vrede. Og indignation. Jeg var godt sur i skralden. Altså betændt vred,« siger Nikolaj Hübbe. Nikolaj Hübbe blev sygemeldt i juni 2024 efter en række historier om dårligt arbejdsmiljø på Det Kongelige Teaters Balletskole. Det Kongelige Teater oplyser i et skriftligt svar til RADIO IIII, at Nikolaj Hübbe var sygemeldt i perioden 4. juni til 31. oktober. Altså fem måneder. »Der foreligger en lægeerklæring, og derudover har vi ingen kommentarer, da der er tale om en personalesag,« skriver Det Kongelige Teater. Ifølge en aktindsigt foretaget af RADIO IIII fik Nikolaj Hübbe udbetalt løn under hele sin sygemelding, og han indkasserede dermed 516.104 kroner i surmule-penge. En heftig sum, der hovedsageligt finansieres af skattekroner. Af interviewet i »Et kapitel for sig« står det dog klart, at Nikolaj Hübbe ikke selv er helt sikker på de nærmere omstændigheder omkring sygemeldingen. Hvis idé var det, at du skulle sygemeldes? »Det var jo min egen.« Men vidste ledelsen på det kongelige teater godt, at du ikke var syg? »Det ved jeg ikke.« Sagde du det til dem? »Jeg sagde, jeg var sygemeldt.« Med vrede? »Nej, det ved jeg nu ikke, om jeg... Det ved jeg ikke. Det kan da godt være.« Nikolaj Hübbe valgte efter sin sygemelding at fratræde sin stilling som balletmester på Det Kongelige Teater. Med i fratrædelesaftalen fulgte ifølge SE & HØR løn indtil juli 2025. Altså over en millioner kroner oven i hatten. RADIO IIII har spurgt Det Kongelige Teater, hvorvidt ledelsen var klar over, at Nikolaj Hübbe ikke var syg, hvad der fremgik af lægeerklæringen, og om Det Kongelige Teater har tænkt sig at kræve pengene tilbagebetalt. Det har Det Kongelige Teater ikke ønsket at svare på.",
        "metadata": {
            "source": "https://www.berlingske.dk/kultur/nikolaj-hubbe-var-sygemeldt-i-fem-maaneder-jeg-var-vred",
            "image_url": "https://berlingske.bmcdn.dk/media/cache/resolve/image_x_large/image/191/1914940/24938234-nikolaj-hbbe-var-sygemeldt-i-fem-mneder-fra-jobb.jpg",
            "publication_time": "Fredag d. 25. april 2025, kl. 07.08",
            "author": null,
            "related_links": [],
            "attachments": []
        }
    }
}