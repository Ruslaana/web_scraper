{
    "version": "1.0",
    "document": {
        "id": 8272,
        "title": "Tilbage til rødderne: Lego-familien vil bruge Lego-brandet i milliardstort sats på forlystelser",
        "content": "Lego-familien ser ud til at få sine Legoland-parker tilbage i folden, efter at forlystelsesbenet har været delvist væk fra rigmandsfamilien i næsten 15 år. I mellemtiden har den fortabte søn vokset sig markant større, og udfordringerne ligeså. Fredag kunne Billunds rigeste familie og deres pengetank, Kirkbi, fortælle, atman var gået sammenmed den amerikanske kapitalfond Blackstone og det canadiske pensionsselskab CPPIB om at lægge et købstilbud på Merlin Entertainments, der værdisætter selskabet til cirka 40 mia. kroner. Hvis handlen bliver en realitet, vil Kirkbi for omkring otte milliarder kroner fremover eje halvdelen af Merlin Entertainments i regi af investeringsselskabet Bidco. Blackstone og CCPIB vil eje den anden halvdel. »Med en fælles forståelse for virksomheden og dens kultur mener vi, at denne gruppe investorer har de unikke kollektive ressourcer, der er nødvendige for at udstyre Merlin til deres næste vækstfase,« siger Kirkbis topchef, Søren Thorup Sørensen, i en pressemeddelelse. Lego solgte i 2005 Legoland til Merlin Entertainments, da der var krisetid i den hæderkronede danske virksomhed, men Kirk-familien, som ejer Lego, gav dengang ikke helt slip på forlystelsesparkerne. Kirkbi sikrede sig i forbindelse med salget 30 procent af aktierne i Merlin Entertainments, som siden 2013 har været noteret på børsen i den britiske hovedstad. Tilbage i 2005 udtalte ejer Kjeld Kirk Kristiansen ifølge en pressemeddelelse, at salget af Legoland-parkerne skyldtes udviklingen i branchen. »Legetøjsmarkedet har i de senere år været faldende og er blevet meget konkurrencepræget. For at konsolidere vores virksomhed har vi i Lego-koncernen valgt at sælge aktiemajoriteten i Legoland-parkerne for at koncentrere os mere om vore kerneprodukter og for at fokusere på tættere relationer til vore kunder og forbrugere,« sagde han. Det var en svær beslutning dengang for Kirk-familien, derfor forsikrede de samtidig om, at Legoland ikke ville gå på kompromis med Legos idealer, og Kjeld Kirk Kristiansen talte om, at det afgørende i det nye ejerskab »byggede på de grundlæggende Lego-værdier som leg og læring«. De potentielle købere kan grundet de britiske børsregler ikke uddybe handlen, så længe den er undervejs. Lego-familiens pengetank er i sig selv umiddelbart en langsigtet investor, og man har fundet sammen med to partnere, der har i hvert fald en tiårs tidshorisont. Den canadiske pensionskasse CPPIB har som så mange andre pensionskasser ikke for vane at gå ind i kortsigtede investeringer, idet de skal forvalte deres pensionskunders penge over en lang periode. Blackstones investering kører gennem dens Core-fonde, som typisk har en tidshorisont på ti til 15 år. Lego-familien vil trække Legoland-parkerne – og muligvis også involvere en række af de andre parker i Merlin-porteføljen – tættere på sig for at øge værdien på en måde, som man kunne forestille sig, at et mere uafhængigt og børsnoteret selskab ville have svært ved. Det er der i hvert fald planer om ifølge det lange dokument, som Kirkbi, Blackstone og CCPIB i regi af investeringsselskabet Bidco har afleveret sammen med købstilbuddet til den britiske børs. »Bidco-bestyrelsen mener, at en revision af den eksisterende licens- og samarbejdsaftale mellem Kirkbi og Merlin er nødvendig for at understøtte udviklingen og væksten for Lego-brandede aktiviteter i Merlin. Mest fundamentalt vil sådanne ændringer gøre det muligt at investere yderligere i Lego-brandede aktiviteter såvel som et tættere samarbejde mellem Merlin og Lego-gruppen,« skriver gruppen af bydere. Med andre ord vil man gerne kunne integrere Legos produkter bedre iMerlins forlystelsesparker og udnytte Legos brand til at øge væksten. Og omvendt sælge flere Lego-produkter. Samtidig italesætter Søren Thorup Sørensen i pressemeddelelsen også det særlige bånd til forlystelsesparkerne. »Vi er forpligtede til at sikre, at Legoland og de øvrige aktiviteter i Merlin når deres fulde potentiale, som, vi mener, bedst forfølges under privat ejerskab,« siger han. Merlin også haft en vanskelig tid på den britiske børs i de senere år. For godt to år siden toppede aktien i kurs 537 og er siden faldet ganske pænt. Aktien lukkede torsdag – før Kirkbi-konsortiet kom på banen med et købstilbud – i kurs 395. Dermed havde markedsværdien over to år udviklet sig med et tab på 26 procent. Den udfordrende tid har da også fået aktionærerne til at reagere. Det amerikanske investeringsfirma ValueAct Capital, der ejer cirka ni procent af Merlin, luftede i slutningen af maj nogle frustrationer via et offentligt brev til bestyrelsen i det britiske selskab. ValueAct gav her udtryk for, at der var ganske stort potentiale i Merlin via udvidelser af forlystelsesparkerne og opførelsen af hoteller. Ligesom man især også understregede vækstpotentialet i symbiosen med Lego-brandet. Men man mente ganske enkelt ikke, at disse forhold afspejlede sig i aktiekursen, som siden børsnoteringen faktisk var faldet 2,7 procent, trods det at indtjeningen per aktie var steget med 35,5 procent. »Kort sagt: Merlin har kæmpet som et børsnoteret selskab,« skrev ValueAct. Det kan der nu blive ændret på. Men flere analytikere har også stillet sig tvivlende over for den vækst, Merlin har stillet markedet i udsigt. Blandt andet hos storbanken HSBC, hvor man inden købstilbuddet ikke troede på, at de langsigtede afkast var overbevisende nok til at retfærdiggøre den daværende værdiansættelse på 18,6 gange årets indtjening. Mens otte af de 13 analytikere, der ifølge Reuters Eikon følger Merlin, stadig er positive i forhold til aktien, anbefaler tre analytikere deres kunder at sælge aktien. Ved begyndelsen af året gjorde ingen analytikere dette. Udviklingen inden for forlystelsesparker i Danmark har det seneste år oplevet en stigende vækst. Ifølge VisitDenmarks seneste analyse har danske forlystelsesparker opnået et rekordår i forhold til antal besøgende. I 2018 kom 11,6 mio. mennesker forbi en forlystelsespark i Danmark. Det er 635.000 flere gæster end i 2017. Det skyldes til dels godt sommervejr, men også at forlystelsesparkerne har været gode til at følge forbrugernes behov samt udvide åbningssæsonen, forklarer kommunikationschef i VisitDenmark, Anders Rosbo. »Forlystelsesparker har været dygtige til at udvikle sig i takt med, at kravene fra forbrugerne er blevet højere. For eksempel har de fleste store parker været gode til at udnytte digitaliseringen og eksempelvis satset på læringselementer, så man opnår læring samtidig med, at man bliver underholdt,« siger han. Det er svært at spå om, hvorvidt den gode udvikling for parkerne vil fortsætte, men en ting er sikkert, hvis man spørger Anders Rosbo. Forbrugerne kan nemlig vælge og vrage mellem mange forskellige slags underholdningstilbud i dag, og derfor stiller de benhårde krav til forlystelsesparker om at blive ved med at fornye sig. FAKTADet får Lego-familien med i handlenLego-familien solgte i 2005 Legoland til underholdningsselskabet Merlin Entertainments. Sidenhen er selskabet vokset en del i størrelse og driver nu i alt 130 attraktioner, 19 hoteller og syv feriebyer i 25 lande.Legoland-parker:Legoland BillundLegoland CaliforniaLegoland DeutschlandLegoland DubaiLegoland FloridaLegoland JapanLegoland MalaysiaLegoland New YorkLegoland WindsorMidway Attractions-porteføljen:Sea LifeThe DungeonsLegoland Discovery CentreMadame TussaudsPeppa Pig World of PlayShrek's Adventure! LondonThe Bear Grylls AdventureThe London EyeThe Blackpool Tower EyeThe Sydney Tower EyeLittle BIG City BerlinLittle BIG City BejingWildlifeOtway FlyIllawarra FlyResort-temaparker:Alton Towers ResortChessington World of Adventure ResortGardaland ResortHeide Park ResortThorpe Park ResortWarwick CastleFOLD UD Lego-familien solgte i 2005 Legoland til underholdningsselskabet Merlin Entertainments. Sidenhen er selskabet vokset en del i størrelse og driver nu i alt 130 attraktioner, 19 hoteller og syv feriebyer i 25 lande. Legoland-parker: Midway Attractions-porteføljen: Resort-temaparker:",
        "metadata": {
            "source": "https://www.berlingske.dk/virksomheder/tilbage-til-roedderne-lego-familien-vil-bruge-lego-brandet-i",
            "image_url": "https://berlingske.bmcdn.dk/media/cache/resolve/image_x_large_vertical/image/117/1171186/22962860-.jpg",
            "publication_time": "Lørdag d. 29. juni 2019, kl. 11.39",
            "author": "Stefan Singh Kailay",
            "related_links": [],
            "attachments": []
        }
    }
}