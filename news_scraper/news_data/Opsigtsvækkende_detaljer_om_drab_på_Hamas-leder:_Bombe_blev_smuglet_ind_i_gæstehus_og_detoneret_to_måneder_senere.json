{
    "version": "1.0",
    "document": {
        "id": 8910,
        "title": "Opsigtsvækkende detaljer om drab på Hamas-leder: Bombe blev smuglet ind i gæstehus og detoneret to måneder senere",
        "content": "Ismail Haniyeh, Hamas' politiske leder, blev natten til onsdag dræbt af en bombe i det hus, som han opholdt sig i, da han var på besøg i Teheran. Det skriverThe New York Timesi en opsigtsvækkende afsløring, som avisen skriver på baggrund af udtalelser fra en række anonyme embedsmænd og fotografier, som synes at bekræfte tesen. I alt har mediet talt med syv personer, herunder to iranere og en amerikaner. De to iranere er medlemmer af Revolutionsgarden, som har modtaget briefinger om emnet, skriver avisen. Fem af embedsmændene fortæller, at bomben blev gemt i gæstehuset for to måneder siden. Gæstehuset tilhører og er beskyttet af Den Iranske Revolutionsgarde. Haniyeh var i Iran for at deltage ved indsættelsen af den nye præsident, Masoud Pezeshkian. Men da det blev bekræftet, at han ankom til gæstehuset, blev bomben detoneret med en fjernbetjening. Udover Haniyeh døde også en bodyguard, skriver avisen. The New York Times kan fortælle bemærkelsesværdigt mange detaljer om det angiveligt fjernstyrede drab. At sprængningen fandt sted onsdag morgen klokken to, og at den knuste ruder og fik en del af husets ydermur til at brase sammen. Eksplosionen gjorde dog nærmest ingen skade udover på selve bygningen – hvilket styrker forklaringen om, at der ikke var tale om et missil. Der er sundhedspersonale knyttet til komplekset, der huser gæstehuset, og ifølge dem, skriver avisen, var det tydeligt, at Haniyeh var død øjeblikkeligt. Avisen skriver også, at Ziyad al-Nakhalah, der er leder af Palæstinensisk Islamisk Jihad, sov lige ved siden af. Men hverken han eller hans værelse var beskadiget, hvilket yderligere bestyrker, at den angivelige sprængladning er blevet placeret på meget nøjagtig vis. Efter angrebet fik general Ismail Ghaani, der er øverstkommanderende for Quds-styrken, som er den del af Revolutionsgarden, der opererer i udlandet, straks besked. Ifølge The New York Times' kilder ringede general Ghaani herefter og vækkede Irans statsoverhoved, ayatollah Ali Khamenei, for at give ham besked. Khamenei skal dernæst have indkaldt medlemmerne af Irans Nationale Sikkerhedsråd til et akut møde, og her skal han have udstedt en ordre om at angribe Israel som hævn. Det siger de tre iranske embedsmænd ifølge The New York Times. Israel har endnu ikke officielt bekræftet at stå bag drabet på Ismail Haniyeh. Både Hamas og Iran siger dog, at Israel står bag, og det tyder alt også på, at landet gør. Israels efterretningstjeneste Mossadhar tidligere dræbt blandt andet atomforskerei Iran, og hvis Israel står bag, er det med stor sandsynlighed også Mossad, der stod for drabet denne gang. David Barnea, der er chef for Mossad, blev i januar citeret i flere medier for at sige, at Mossad ville jagte alle, der havde noget at gøre med planlægningen af terrorangrebene 7. oktober sidste år. The Telegraph beskrev allerede i november, at Mossad og Shin Bet, der er den anden israelske efterretningstjeneste, var gået sammen om en operation, der skulle opspore og »eliminere« de ansvarlige. Det samme gjorde Mossad efter massakren ved OL i München i 1972. Her opsporede og snigmyrdede Mossad en række personer, der mentes at have været ansvarlige for massakren. Operationen, der havde navnet»Guds vrede«, menes at have taget over 20 år. ",
        "metadata": {
            "source": "https://www.berlingske.dk/internationalt/opsigtsvaekkende-detaljer-om-drab-paa-hamas-leder-bombe-blev",
            "image_url": "https://berlingske.bmcdn.dk/media/cache/resolve/image_x_large/image/182/1821902/24762682-iranians-drive-next-to-a-billboard-of-iranian-pres.jpg",
            "publication_time": "Torsdag d. 01. august 2024, kl. 17.24",
            "author": "Joachim Talbro Paulsen",
            "related_links": [],
            "attachments": []
        }
    }
}