{
    "version": "1.0",
    "document": {
        "id": 19354,
        "title": "Der er schwung over Berlin",
        "content": "Kobbertrykker Niels Borch Jensens professionelle liv er spændt ud mellem København og Berlin. I København har han sit værksted, hvor han laver kobbertryk af højeste kvalitet for en række fremtrædende kunstnere, bl.a. Tacita Dean og Damien Hirst fra Storbritannien, Georg Baselitz fra Tyskland og Per Kirkeby og Tal R fra Danmark. I Berlin driver han sammen med sin tyske kompagnon Isabelle du Moulin et galleri i Kreutzberg, hvor de udelukkende sælger grafisk kunst. Til daglig er det Isabelle du Moulin, der driver galleriet, men Niels Borch Jensen planlægger udstillingerne og kommer ofte til Berlin, som han holder meget af - både på kunstens og egne vegne. »Allerede i begyndelsen af 90erne lige efter Murens fald havde jeg planer om at åbne galleri i Berlin, men det lykkedes først i 1999,« siger Niels Borch Jensen. Vi møder ham i det store værksted på Prags Boulevard på Amager. Her i en gammel fabriksbygning med hvælvede loftsbuer og store vinduer laver han sammen med sine ansatte kobbertryk og den såkaldte fotogravure, som giver aftryk af fotos en høj grad af stoflighed og fantastiske, mættede farver. Rundt om på store borde ligger stabler af grafiske tryk, og på hylder og borde står dåser - åbnede og uåbnede - med farver. Det er et meget fascinerende miljø. De store trykmaskiner og deres valser vidner om, at man her har at gøre med en gammel trykketeknik, som ligger langt væk fra vore dages computerteknikker. »Kobbertrykket er den langsomste og dyreste af trykkemetoderne, men også den trykkeform, der giver det fineste resultat. Der trykkes med en præget kobberplade på tykt papir, der bliver præget af pladen. Farvelaget kan variere fra at være ganske tyndt og op til en millimeter, og det giver et meget smukt og stofligt resultat,« siger kobbertrykker Mette Ulstrup, der er i gang med at sortere en serie af nytryk. Niels Borch Jensen har arbejdet med denne teknik siden han gik i gymnasiet. Dengang havde han selv en kunstner i maven, men i dag består hans arbejde i at samarbejde med kunstnerne, og listen over kunder vidner om, at han er god til sit fag. »Jeg har selv arbejdet med kunst, og det er en fordel. I det her arbejde skal man have en evne til at trække sit eget ego tilbage og kunne sætte sig ind i, hvad kunstneren vil,« siger Niels Borch Jensen, som efter 30 år i faget stadig brænder for grafikken. »Der er mange af projekterne, jeg bliver utroligt glad for. Specielt når jeg ser værkerne på en udstilling eller et museum, så bliver jeg glad og tænker: Det er fandeme flot,« siger Niels Borch Jensen. Galleriet i Berlin ligger i Nauynstrasse tæt ved den kendte gade Oranienstrasse, hvor caféer, tyrkiske butikker, tehuse og små hyggelige boghandlere ligger dør om dør. Her i det tyrkisk prægede Kreutzberg kan man købe tyrkiske brød, eksotiske grøntsager, finde en tyrkisk advokat og - hos Kücük Istanbul Nerber Salon - få en herreklipning til kun ni euro. Galleriet ligger i et baghus i et boligkvarter, og her vises løbende udstillinger af anerkendte kunstnere. I øjeblikket er det Bjarne Melgaards udstilling »Life is a Lonely Buffalo«, der vises i de rummelige og højloftede lokaler. »Hvis man er ung kunstner og kommer direkte fra Akademiet - uanset i hvilket land i Europa, man kommer fra - vil man have fordel af at bo i Berlin. Her er billigt, og byen har volumen. Her kan kunstnere uanset medie populært sagt finde legekammerater. Her kan de finde et kvalificeret modspil, uanset hvad de arbejder med, fordi der er så mange kunstnere i byen. Det samme kan ikke lade sig gøre i København,« siger Niels Borch Jensen som forklaring på, hvorfor så mange danske kunstnere søger til Berlin. Han siger, at byen har masser af plads, muligheder og entreprenørånd, og det betyder, at kunstnerne kan gennemføre deres projekter på den ene eller anden måde. »Byen har meget at byde på, men man skal heller ikke glemme, at folk rejser væk fra Danmark, fordi de gerne vil ud til noget større. Problemet er, at Danmark ofte er for lille til det, kunstnerne laver. Der er ikke marked, kunstnere og museer nok i Danmark,« siger Borch Jensen, som også mener, at kunstnerne flytter til Berlin på grund af den danske kulturpolitik. Han siger, at man ikke tilgodeser den moderne kunst og i det hele taget ikke tager kulturpolitikken tilstrækkelig alvorligt. »Der er mere schwung over Berlin. Her bliver kunsten taget alvorligt. Alt er ikke perfekt, men der er en langt større og mere kvalificeret debat om hele kulturområdet i Tyskland, f.eks. om hvem der får posterne i kulturlivet. Det er et område, der er stor opmærksomhed omkring. I Danmark har man en fornemmelse af, at det i virkeligheden er lige meget. Man kan se det, når der besættes vigtige stillinger i kulturlivet. De, der ansætter, har ikke kendskab til kunstverdenen, og det siger noget om manglende seriøsitet,« siger Niels Borch Jensen, der heller ikke synes, at de skiftende kulturministre altid har en seriøs tilgang til kulturpolitikken. »Da Elsebeth Gerner Nielsen blev udnævnt til kulturminister, udtalte hun i et interview, at hun var glad for at få sådan et flødeskumsministerium, hvor hun kunne øve sig, og hvor det ikke gjorde noget, hvis hun begik fejl. Det illustrerer indstillingen i Danmark. Sådan ser nogle måske også på tingene i Berlin, men her er alting større, og derfor bliver debatten også mere seriøs og skarp,« siger Niels Borch Jensen.www.berlin-kopenhagen.de Læs mere om galleriet",
        "metadata": {
            "source": "https://www.berlingske.dk/kultur/der-er-schwung-over-berlin",
            "image_url": "https://berlingske.bmcdn.dk/media/cache/resolve/image_x_large_vertical/image/84/847129/413871-der-er-schwung-over-berlin--.jpg",
            "publication_time": "Onsdag d. 04. januar 2006, kl. 03.30",
            "author": null,
            "related_links": [],
            "attachments": []
        }
    }
}