{
    "version": "1.0",
    "document": {
        "id": 11757,
        "title": "Husk det her, når du til november skal ned i den lokale gymnastiksal for at sætte dit kryds",
        "content": "Forskning tyder på, at vi mennesker har en iboende tendens til»negativitetsbias«. Det vil sige, at vi generelt lægger mere vægt på det negative end det positive, vi bliver konfronteret med i livet. Det gælder også mig selv. Mine ydmyge bidrag til klummerne i denne avis problematiserer typisk bestemte politiske beslutninger eller kulturelle fænomener. Man behøver heller ikke have læst mange aviser for at finde ud af, at overskrifter om skibskatastrofer, hærværk og pludselig død er effektivt for salg og clicks. Så lad mig derfor i det følgende bidrage til at rette lidt op på balancen mellem det negative og det positive uden nogen konkret anledning i øvrigt. Jeg har nu i et års tid boet uden for København, hvor jeg er født og opvokset. Jeg var meget skeptisk over for ideen, fordi København jo i forvejen ikke ligefrem er verdens største eller mest pulserende metropol. Så hvordan ville det lige gå, når man som bymenneske ikke engang har en kiosk i gåafstand? Men alt i alt har det været en positiv oplevelse at flytte væk fra byen (ja, ja, jeg har kun 25 minutter ind til Nørreport, men for mig er det som at bo i Sibirien). En af de ting, der har slået mig mest ved at flytte uden for hovedstaden, er, hvor afgørende nærdemokratiet og lokalsamfundet egentlig er for langt de fleste danskeres livskvalitet. Nærdemokratiet og lokalsamfundet udgør den ramme, inden for hvilken utallige tiltag og initiativer som diverse kommunalt ansatte, organisationer, frivillige og andre ildsjæle hver dag står op og holder hjulene i gang til gavn og glæde for millioner af danskere. Jeg har altid interesseret mig mest for de meget principielle dele af demokratiet, og jeg synes selvfølgelig stadig, at ytringsfrihed, retssikkerhed og retsstat er helt fundamentale størrelser, som er værd at kæmpe hus til hus for. Men det er også gået op for mig, at en meget væsentlig del af det, der holder Det Gode Samfund kørende, er de hundredtusinder af små menneskelige tandhjul som – for det meste –  interagerer lydefrit og får Det Gode Samfunds maskinrum til at køre langt længere på literen, end man skulle tro muligt, så ungerne kan gå til dans og fodbold, mor kan gå til kor, far kan gå til svømning, og bedstemor kan gå til zumba. Det engagement, som man møder i mange lokalsamfund, hvor helt almindelige borgere melder sig ind i diverse foreninger, stiller op til ulønnede bestyrelser, eller tager en tørn som frivillig i forsamlingshuset, er for mig at se udtryk for, at mange danskere aktivt lever og ånder demokratiske værdier på mikroplan. Det kan kun lade sig gøre, fordi de kerer sig om deres medborgere og den krog af landet, som de og deres nærmeste har rødder i, og fordi vi har opbygget en særlig tillids- og samarbejdskultur i Danmark. Man kan selvfølgelig finde adskillige eksempler på kommuner, hvor politikerne ødsler, sjusker og fifler med borgernes penge og interesser, ligesom man kan finde områder af landet, hvor der er mere mellemmenneskelig apati end sympati, og mere forråelse end forståelse borgerne imellem. Men i en meget stor del af den øvrige verden ville et system som det danske lynhurtigt sumpe til i korruption, nepotisme, inkompetence, ligegyldighed og konflikt. Så send en taknemmelig tanke, når du til november skal ned i den lokale gymnastiksal og stemme på en af de mange kandidater, der gladeligt bruger 20-30 timer udover deres normale arbejde på at sikre, at biblioteket kan blive ved med at have åbent, at folkeskolen forbliver et attraktivt alternativ til privatskolen, og at der er lektiehjælp til de svageste elever. Jacob Mchangama er direktør i tænketanken Justitia",
        "metadata": {
            "source": "https://www.berlingske.dk/kommentatorer/husk-det-her-naar-du-til-november-skal-ned-i-den-lokale-gymnastiksal",
            "image_url": "https://berlingske.bmcdn.dk/media/cache/resolve/image_x_large/image/147/1470395/23878859-jacob-natur.jpg",
            "publication_time": "Torsdag d. 30. september 2021, kl. 16.00",
            "author": "Jacob Mchangama",
            "related_links": [],
            "attachments": []
        }
    }
}