{
    "version": "1.0",
    "document": {
        "id": 16176,
        "title": "John Lennons morder slipper ikke ud",
        "content": "Det blev atter et »nej«, da prøveløsladelsesnævnet i New York torsdag mødtes for at overveje, om Mark David Chapman skal sættes på fri fod. Seks gange tidligere har manden, der myrdede John Lennon, søgt om prøveløsladelse, men selv om han opfører sig pænt i fængslet, må den 57-årige fange altså blive bag tremmer. - På trods af dine positive bestræbelser under fængslingen vil en løsladelse på dette tidspunkt underminere respekten for loven og bagatellisere det tragiske tab af liv, som du var skyld i som et resultat af denne afskyelige, uprovokerede, voldelige, kolde og beregnende forbrydelse, skriver nævnet i sin afgørelse til Mark David Chapman. Chapman skød og dræbte den dengang 40-årige John Lennon foran hans hjem i New York 8. december 1980. Han blev berettiget til at søge om prøveløsladelse i 2000 og har gjort det hvert andet år lige siden. Mark David Chapman kan søge igen i 2014.",
        "metadata": {
            "source": "https://www.berlingske.dk/internationalt/john-lennons-morder-slipper-ikke-ud",
            "image_url": "https://berlingske.bmcdn.dk/media/cache/resolve/image_x_large/image/35/351021/5507983-mark-david-chapman-1980-og-2012.jpg",
            "publication_time": "Torsdag d. 23. august 2012, kl. 17.08",
            "author": null,
            "related_links": [],
            "attachments": []
        }
    }
}