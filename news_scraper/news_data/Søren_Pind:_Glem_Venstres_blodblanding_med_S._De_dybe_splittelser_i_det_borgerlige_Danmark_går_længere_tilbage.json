{
    "version": "1.0",
    "document": {
        "id": 3915,
        "title": "Søren Pind: Glem Venstres blodblanding med S. De dybe splittelser i det borgerlige Danmark går længere tilbage",
        "content": "Når man som jeg har oplevet 70erne og 80erne og stadig kan huske venstrefløjens besværligheder, gør det ondt at se på det borgerlige Danmark. For det, der dengang udgjorde et stolt og funderet hele, fremstår i dag atomiseret og usamleligt. Som venstrefløjen dengang. Det nemmeste er naturligvis at skyde skylden på Venstre og påstå, at den borgerlige atomisering skyldes det faktum, at Danmarks liberale parti er indtrådt i en regering under ledelse af Socialdemokratiet. Men det er en doven analyse. En analyse, der ikke tåler et nærmere eftersyn. Særligt ikke, hvis man har været medlem af VLAK-regeringen og oplevede den selvdestruktion, den såkaldte borgerlighed udsatte sig selv for. De dybe splittelser, der i dag præger det borgerlige Danmark, har lange spor. Og har grunde. Lang tid før den nye regering. Det er ikke noget, man ynder at tale om. Heller ikke på denne avis. Og det er i grunden en skam. For kun ved at italesætte årsagerne til denne virkelighed, kan man håbe på, at borgerligheden gendannes og generobrer et flertal i Danmark. Over tid. Og ved hjælpe af hårdt arbejde. For nærværende er bare diskussionen så giftig, at man ikke når ud af stedet. Hvad er sagens kerne? Den er, at vi oplever en dyb uenighed – faktisk uenighed – i det samlede hele, vi engang forstod som borgerligheden. En uenighed så dyb, så en del af borgerligheden har søgt til ærkemodstanderen fra det 20. århundrede, nemlig Socialdemokratiet. De, kære læser, tænker sikkert, at denne uenighed vel skulle være til at overkomme. Men det, ingen tør diskutere eller sige – man kan kun se det af handlingerne – er, at nej, det kan man faktisk ikke. Når vi i disse år ser fremtrædende republikanske senatorer være reduceret til lallende nikkedukker, der siger det stik modsatte af det, de for blot få år siden stolt proklamerede, verden stod og faldt med. Når man ser, at USA gennem de sidste år har været udsat for forsøg på statskup og eklatant korruption af landets egen ledelse og når man betænker, at landet ledes af en dømt kriminel, så er det en ting. Men den anden ting, der følger med, er jo angsten for, at disse ting også skulle komme hertil. Christian Egander Skov og jeg hartidligere sammen beskrevet, hvordan Europa er blevet den store skillelinje mellem dem, der vil fædrelandet det godt, og dem, der blot lader som om. Men sagen er jo, at den skillelinje ikke kun går om Europa. Den kløver borgerligheden og saver jævnligt Liberal Alliance og Det Konservative Folkeparti midt over, fordi netop disse to partier skal skræve over noget, der gør det så vanskeligt. Det er jo det, der er årsagen til, vi ikke ser helhedspolitiske udspil fra det hold. Et samlet syn på politik og alternativer til det, der foregår. Det er grunden. Den skyldes ganske enkelt manglende enighed. Eller kort: Uenighed. »Borgerlig politik handler om ansvarlighed. Men den handler også om, at der er ting, man ikke vil. Den tager udgangspunkt – også – i individet. Og accepten af, at der i forhold til individet er grænser for politik.«Fold sammenLæs mereFoto: Linda Kastrup. For de af os, der vil borgerligheden det godt – den traditionelle forening af konservative og liberale synspunkter og holdninger – er det uomgængeligt, at nogen skylder at gå i dybden med, hvor borgerlighedens grænser går. At afklare, om hele den ikke-eksisterende såkaldte blå blok er borgerlig. Eller om dele af den faktisk ikke er. For en ting er regnestykket til højre side i folketingssalen uden Venstre og Moderaterne. Det er et håbløst regnestykke. Men hvad med til den anden side? Kan alle – i for eksempel det tilfælde Lars Boje Mathiesens parti kommer i Folketinget – til højre henregnes til blå blok? Jeg tror det ikke. Borgerlig politik handler om ansvarlighed. Men den handler også om, at der er ting, man ikke vil. Den tager udgangspunkt – også – i individet. Og accepten af, at der i forhold til individet er grænser for politik. Kan man sige det om alle partier til højre for regeringen? Og er sagen ikke den, at vi i stigende grad de sidste år – først og fremmest eksemplificeret af Trump, men jo, også Brexit, og ja, også delvist af VLAK-regeringens skæbne – har set, hvad det fører til, hvis vi netop ikke sætter grænser for politik og grænser for, hvem og hvad borgerligheden er? Jeg er på det rene med, at for den der for nærværende blot tæller mandaterne, er den erkendelse ødelæggende for den umiddelbare udsigt til at genskabe et borgerligt flertal. For skal man til at trække fra i den anden side, så vil det – tilsiger logikken – tage lang tid, før et borgerligt flertal kan genetableres. Men det er fornægtelse. Sværmeri. Det vil det alligevel. Og derfor – netop derfor – bør den egentlige borgerlighed tage sig sammen og fastslå, hvad den kan garantere, at den ikke vil. Hvor grænserne går. Og over for hvem. Før denne erkendelse melder sig, vil tingene ikke bevæge sig ud af stedet. Og Socialdemokratiet vil, i mangel på blot en rudimentær intellektuel borgerlig indsats, sidde tungt på magten. I lang tid. I rigtig lang tid. Søren Pind er bestyrelsesformand samt fhv. folketingsmedlem og fhv. minister for Venstre ",
        "metadata": {
            "source": "https://www.berlingske.dk/kommentatorer/soeren-pind-glem-venstres-blodblanding-med-s-de-dybe-splittelser-i",
            "image_url": "https://berlingske.bmcdn.dk/media/cache/resolve/image_x_large_vertical/image/191/1919870/24947903-europa-er-blevet-den-store-skillelinje-mellem-dem.jpg",
            "publication_time": "Søndag d. 11. maj 2025, kl. 18.06",
            "author": "Søren Pind",
            "related_links": [],
            "attachments": []
        }
    }
}