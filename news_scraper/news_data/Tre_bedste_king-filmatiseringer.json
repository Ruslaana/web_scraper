{
    "version": "1.0",
    "document": {
        "id": 13383,
        "title": "Tre bedste king-filmatiseringer",
        "content": "  1. »Misery« (1990) Den Stephen King-lignende forfatter Paul Sheldon forulykker i sin bil på en øde bjergvej, men reddes af den forrykte eneboer Annie Wilkes (Kathy Bates, der vandt en Oscar for rollen). Hun er fan af Sheldons romaner og tvinger den sengeliggende Sheldon til at fortsætte sin ellers afsluttede romanserie. James Caan gør et forrygende comeback i rollen som den desperate Paul, og Kathy Bates gør et uudsletteligt indtryk som den bindegale Annie. Man har særligt svært ved at glemme lyden af Pauls ankler, da de bliver brækket af Annies forhammer.     2. »Dolores Claiborne« (1995) Endnu en film der helt og holdent tilhører Kathy Bates i titelrollen som en hårdtprøvet tjenestepige, der beskyldes for at have myrdet sin arbejdsgiver. »Dolores Claiborne« tilhører den lille håndfuld af Stephen King-historier uden et overnaturligt element, men som til gengæld er rig på både suspense og psykologisk realisme. Samtidig kan Dolores Claiborne ses som en forløber for de stærke kvindekarakterer, der i dag kan ses allevegne i moderne TV-serier. På samme måde har nutidens TV-serier har også lært af filmens labyrintiske flashbackfortælling.   3. »Ondskabens hotel« (1980) Stephen King var selv utilfreds med Stanley Kubrick monumentale version af »Ondskabens hotel«, og det kan ikke nægtes at filmen lægger mere vægt på hovedpersonens snigende galskab end hotellets iboende ondskab. Det rokker dog ikke ved, at Jack Nicholsons smygende anfald af morderisk økuller, er en af de vildeste skuespilpræstationer, der nogensinde er set på film. »Ondskabens hotel« excellerer i scener, der masserer de fleste menneskers fobier ved tomme hotelgange, identiske tvillinger og galninge med økser.",
        "metadata": {
            "source": "https://www.berlingske.dk/filmanmeldelser/tre-bedste-king-filmatiseringer",
            "image_url": "https://berlingske.bmcdn.dk/media/cache/resolve/image_x_large/image/20/201422/9149095-doloresjpg.jpeg",
            "publication_time": "Onsdag d. 03. juni 2015, kl. 16.21",
            "author": "Kristian Lindberg",
            "related_links": [],
            "attachments": []
        }
    }
}