{
    "version": "1.0",
    "document": {
        "id": 19029,
        "title": "HP Pre kommer på brandudsalg",
        "content": "Verdens største computerproducent, HP, har ændret kurs - og i disse dage faldbydes selskabets udgående produkter til rene fantasipriser. Først røg HPs Touchpad på udsalg for blot 99 dollars - og nu ser det ud til, at også mobiltelefonen Pre 3 ryger direkte på udslag for blot 75 dollars i Frankrig og Tyskland. Det er en prisnedsættelse, der er til at tage at føle på, for i øjeblikket koster Pre 3 hele 550 dollars i Frankrig. Desværre sælges hverken Touchpad eller Pre 3 i Danmark, men det er også godt det samme, for HP har annonceret, at selskabet er på vej væk fra styresystemet webOS, der driver begge enheder. Dermed er det ekstremt tvivlsomt, om webOS overhovedet har en fremtid, eller vil blive opdateret.  WebOS er oprindeligt udviklet af Palm, men røg med i handlen, da HP sidste år købte Palm. Siden har HP forsøgt at pumpe liv i platformen, blandt andet ved at lægge webOS ind sammen med Windows på alle HP-maskiner.  De mange 99 dollar-tilbud på både Pre og TouchPad gør maskinerne til de absolut mest attraktive lige i øjeblikket - og TouchPad af den grund blevet flået ned fra hylderne over hele USA i weekenden.  Her er der dog allerede ved at være udsolgt flere steder, og butikkerne må skuffe deres kunder med, at de ikke kan få flere TouchPads hjem, eftersom at der ikke blive produceret flere.",
        "metadata": {
            "source": "https://www.berlingske.dk/videnskab/hp-pre-kommer-paa-brandudsalg",
            "image_url": "https://berlingske.bmcdn.dk/media/cache/resolve/image_x_large/image/71/716977/4453443-palmprereviews.jpg",
            "publication_time": "Tirsdag d. 23. august 2011, kl. 09.29",
            "author": "Mads Allingstrup",
            "related_links": [],
            "attachments": []
        }
    }
}