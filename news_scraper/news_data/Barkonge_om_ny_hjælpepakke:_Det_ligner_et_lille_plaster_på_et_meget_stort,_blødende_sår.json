{
    "version": "1.0",
    "document": {
        "id": 21050,
        "title": "Barkonge om ny hjælpepakke: Det ligner et lille plaster på et meget stort, blødende sår",
        "content": "Et politisk flertal er blevet enige om enny hjælpepakketil restauranter, barer og cafeer, sagde erhvervsminister Simon Kollerup (S) søndag aften. Men hjælpepakken er ikke nok, lyder det fra flere i branchen. »Det ligner et lille plaster på et meget stort, blødende sår,« mener Adam Falbert, der er medstifter, medejer og adminstrerende direktør af Rekom-koncernen med 125 barer og natklubber under vingerne. Hjælpepakken er oprettet, eftersom branchen i sidste uge er blevet pålagt nye coronarestriktioner. Siden torsdag skulle københavnske cafeer, barer og restauranter lukke klokken 22, og gæsterne bære mundbind. Restriktionerne er siden lørdag gældendei hele landet. Hjælpepakken, som et bredt politisk flertal søndag står bag, indeholder 100 millioner kroner. Pengeposen skal bruges til at kompensere barer, restauranter og cafeer for deres faste omkostninger. Som udgangspunkt skal virksomheden have et omsætningstab på 35 procent og være ramt af restriktionerne for tidligere nedlukning for at kvalificere sig til hjælpepakkens kompensation. Samtidig står det for indeværende klart, at virksomhederne ikke kan få lønkompensation til hjemsendte ansatte, hvilket ellers har været muligt frem tilslutningen af august. De nye lukketider presser branchen. Det mærkes bl.a. i Adam Falberts barer og natklubber, hvor gæsterne først plejer at sætte deres ben omkring midnat. De skærpede lukketider giver mindre at lave og kan resultere i hjemsendelser, hvorfor hjælpepakkens mangel på lønkompensation sætter branchen i en yderst kritisk situation, forklarer Rekom-direktøren. »Hos os har vi siden marts haft 2.000 sendt hjem. Så var vi lige kommet nogenlunde tilbage. Nu skal vi så muligvis hjemsende igen uden lønkompensation. Det er virkelig dyrt,« siger Falbert og uddyber, at bargiganten skal kigge på sine »omkostningsstrukturer« og muligvis skære ned, hvis der ikke er lønkompensation at hente. Også Torben Olsen, manden bag Café Victor, Geist og ni andre spisesteder i det centrale København, efterlyser lønkompensation. Han mener, at den nye hjælpepakke »lapper nogle huller,« mens lønkompensationen er det væsentligste. »Lønningerne er det tunge i vores segment. 40 procent af vores omkostninger går til vores 600 ansattes løn,« siger caféejeren. »Det er lønnen, der er tung og giver ro. Uden lønkompensation har vi uro, for det betyder, at vores ansatte måske spørger sig selv: »Bliver jeg fyret?«. Det kan starte et udskilningsløb, og det er ubehageligt,« mener Torben Olsen og understreger, at han vil »strække sig« og »gøre alt for at beholde personalet«. »Personalet er vores nerve, og hele lønkompensationen i foråret har været forgæves, hvis vi ikke får det nu,« siger han. Ikke kun manglen på lønkompensation volder kvaler i branchen. Hver gang branchen pålægges nye restriktioner, efterlades branchen i uvished, mener restauratør Henrik Yde, der står bag Kiin Kiin.  »Politikerne burde have meldt hjælpen ud samtidig med, at man meldte restriktionerne ud. De nye restriktioner kom meget pludseligt. Og nu kommer informationen lidt dryppende. Det er svært at forholde sig til, og vi kan ikke se mere end et par dage frem,« forklarer Henrik Yde. Rekom-direktøren, Adam Falbert, synes ligeledes, at pressemøderne giver branchen bind for øjnene. »Det er utilfredsstillende, at branchen gang på gang skal stå i uvished efter et pressemøde. Erhvervsministeriet er nødt til at komme på forkant,« siger Falbert. Han er ikke et sekund i tvivl om, hvordan man kommer på forkant. »Vi har brug for et fast system, der rækker frem i tiden. Så man ved, der er hjælp at hente, hvis man falder ind under bestemte rammer,« forklarer Adam Falbert. Hjælpen er nødvendig, når lukketiden hedder 22. Den restriktion gør ondt på branchen, påpeger både Henrik Yde, Adam Falbert og Torben Olsen. Fra caféejeren Torben Olsen lyder det, at den skærpede lukketid »fuldstændigt har kvalt aftenen«. »Det er en nedlukning at tage noget fra en branche, som er baseret på de timer. Jeg kan jo ikke få folk til at gå ud og spise aftensmad til frokost,« siger Torben Olsen. Kiin Kiin-restautøren mener dertil, at politikerne ikke har forstået økonomien i branchen, når de iværksætter en sådan restriktion. »Hvordan skal jeg forklare det? Det er ligesom i et fly. De første fyrre gæster betaler for benzin, mens de sidste ti giver overskuddet,« siger Yde og tilføjer: »Så når vi ikke kan få gæster i de sidste timer, kan det virkelig mærkes. Og jeg tror ikke, man forstår, hvor ondt det gør.« Hjælpepakken for faste omkostninger kan i første omgang søges for perioden 19. august 2020 til og med 31. oktober 2020. Der er mulighed for, at hjælpepakken forlænges året ud.",
        "metadata": {
            "source": "https://www.berlingske.dk/virksomheder/barkonge-om-ny-hjaelpepakke-det-ligner-et-lille-plaster-paa-et-meget",
            "image_url": "https://berlingske.bmcdn.dk/media/cache/resolve/image_x_large/image/133/1336494/23528304-.jpg",
            "publication_time": "Mandag d. 21. september 2020, kl. 06.21",
            "author": "Signe Terp",
            "related_links": [],
            "attachments": []
        }
    }
}