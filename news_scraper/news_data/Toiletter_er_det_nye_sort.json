{
    "version": "1.0",
    "document": {
        "id": 20121,
        "title": "Toiletter er det nye sort",
        "content": "Hvordan får man fattige mennesker i ulandene til at synes, at det er lige så sexet at købe et toilet som en mobiltelefon? Det er blot en af de mange opgaver, som danske designere nu bliver bedt om at løse. Det sker, når designorganisationen INDEX 29. juni holder et netværksseminar som optakt til et større »toilet-projekt«. Projektet, som fortsætter med en række workshops ind i efteråret, skal sætte fokus på den kendsgerning, at én milliard mennesker stadig mangler adgang til forbedrede sanitære forhold, hvis verden skal nå FNs mål for 2015. Det er en gylden mulighed for danske designere og virksomheder for at betyde en forskel for millioner af menneskers hverdagsliv, og det er også et enormt marked, som ligger og venter på designere og virksomheder, forklarer INDEX-direktør Kigge Hvid, som ikke har været bleg for at tage det tabubelagte emne op. »Nej, selv om vi render rundt på høje hæle, tør vi godt tale om lort,« siger hun og erklærer kækt, at »toiletter er det nye sort«, og at emnet for alvor er kommet på den internationale dagsorden det seneste års tid. På seminaret vil designerne bl.a. møde Jack Sim, som i 2001 stiftede World Toilet Organization (WTO). Sim blev i 2008 udnævnt til Hero of the Environment af Time Magazine. Også den internationalt anerkendte danske forsker Torben Lenau fra DTU deltager i seminaret. »Designerne vil blandt andet blive bedt om at komme med løsninger på et sammenklappeligt toilet. En anden vigtig opgave bliver, at de skal komme med forslag til, hvordan man forvandler et toilet til en luksusvare. Altså gør det til et attraktivt brand. Problemet i mange ulande er, at ikke alene er toiletter tabu, folk vil også hellere bruge penge på luksusvarer som mobiltelefoner og fladskærme,« siger Kigge Hvid. Toiletprojektet munder ud i en pjece med forslag, som INDEX stiller gratis til rådighed for World Toilet Organization (WTO). »Vi videregiver materialet til WTO, og så håber vi, at vi har fået etableret nogle gode kontakter. For de folk, der får løst det her, får adgang til et stort marked,« siger hun og understreger, at såvel seminaret som de efterfølgende workshops er åbne for alle designere i INDEX-netværket. »Ja, for det er ikke nødvendigvis eksperterne, der kommer med de bedste løsninger,« siger Kigge Hvid. Ifølge en ny rapport, udgivet af WHO og Unicef, mangler 2,6 milliarder mennesker i dag adgang til toiletter og latriner.",
        "metadata": {
            "source": "https://www.berlingske.dk/kunstanmeldelser/toiletter-er-det-nye-sort",
            "image_url": "https://berlingske.bmcdn.dk/media/cache/resolve/image_x_large/image/85/854998/2762950-toiletter-erdet-nye-sort--.jpg",
            "publication_time": "Søndag d. 27. juni 2010, kl. 22.30",
            "author": "Karen Margrethe Schelin",
            "related_links": [],
            "attachments": []
        }
    }
}