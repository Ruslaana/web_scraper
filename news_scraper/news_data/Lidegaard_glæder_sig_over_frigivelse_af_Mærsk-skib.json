{
    "version": "1.0",
    "document": {
        "id": 14662,
        "title": "Lidegaard glæder sig over frigivelse af Mærsk-skib",
        "content": "IRAN: Et skib, der sejler for det danske rederi Mærsk Line, er torsdag blevet frigivet efter mere end en uge i iransk varetægt. Det glæder udenrigsminister Martin Lidegaard (R). »Det er glædeligt, at vores fælles bestræbelser har båret frugt. Og at besætningen, som jeg forstår det, har det godt efter omstændighederne,« siger han i en skriftlig kommentar. Maersk Tigris har siden 28. april har været tilbageholdt af de iranske myndigheder, efter det blev tvunget i havn af den iranske kystvagt, der affyrede varselsskud for at få det det at ændre kurs. Siden beslaglæggelsen har skibet med 24 besætningsmedlemmer befundet sig i den iranske havneby Bandar Abbas som brik i en strid om et erstatningsspørgsmål. Skibet er torsdag blevet frigivet, efter Mærsk har stillet garanti for, at man vil betale en gammel gæld til et iransk firma. »For Danmark som søfarende nation er det selvsagt en prioritet, at internationale forpligtelser efterleves og at skibe kan navigere i området omkring den Persiske Golf. Det har vi også gjort klart i vores kontakt med de iranske myndigheder,« siger Martin Lidegaard, der understreger, at ministeriet fortsat er i tæt kontakt med Mærsk. »Og vi håber ikke, at lignende sager vil opstå i fremtiden,« lyder det fra ministeren.",
        "metadata": {
            "source": "https://www.berlingske.dk/virksomheder/lidegaard-glaeder-sig-over-frigivelse-af-maersk-skib",
            "image_url": "https://berlingske.bmcdn.dk/media/cache/resolve/image_x_large/image/25/255216/8830007-maersk-tigris.jpg",
            "publication_time": "Torsdag d. 07. maj 2015, kl. 15.45",
            "author": null,
            "related_links": [],
            "attachments": []
        }
    }
}