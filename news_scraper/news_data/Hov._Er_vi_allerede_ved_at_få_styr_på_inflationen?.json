{
    "version": "1.0",
    "document": {
        "id": 11618,
        "title": "Hov. Er vi allerede ved at få styr på inflationen?",
        "content": "»Krigen mod inflationen er slut. Vi vandt«. Sådan skrev den nobelprisvindende amerikanske økonom Paul Krugman på det sociale medie Twitter (ja, det hedder X altså stadig for mig) i oktober. Og så faldt der ellers brænde ned. Kritikken mod Krugman gik blandt andet på, at han valgte at se bort fra stigningerne i prisen på mad, energi og boligomkostninger – alt det som folk faktisk har brug for og bruger penge på i dagligdagen. For blev alt det regnet ind, så var inflationen faktisk pænt meget højere.  The war on inflation is over. We won, at very little costpic.twitter.com/opumf3nEvL Til Krugmans forsvar skal siges, at han havde spillet med åbne kort og klart og tydeligt henvist til et inflationsmål, der ikke indeholder priserne med størst udsving. Ikke desto mindre kan man godt forstå de kritikere, der ikke finder meget værdi i at diskutere inflation uden at tage prisen på mælk, brød, el, benzin og husly med i ligningen. At Krugman på den måde fik ørerne i maskinen på de sociale medier viser noget interessant om vores forhold til inflation. Det er et emne, som vi alle kan forstå, forholde os til og har meninger om. Lidt anderledes forholder det sig typisk med betalingsbalancen, konkurrenceevnen og det økonomiske råderum. De tre centrale nationaløkonomiske forhold vil næppe sætte meget skub i samtalen ved årets julefrokoster. Generelle prisstigninger – som jo er det, inflation betyder – er noget, vi alle mærker, og som netop derfor har det potentialet til atvælte regeringerog skabe storøkonomisk utryghed. I dag er den gode nyhed, at siden Paul Krugman ikke helt ramte tonerne i sin sejrshymne, så er det faktisk gået den rigtige vej med inflation – særligt, hvis man også indregner de produkter, hvor priserne svinger meget op og ned såsom mad og energi.I USA er inflationen nu nede på 3,2 procent målt på årsbasis.I eurozonen erden på 2,9 procent og i Danmark er den allerede under de to procent, som er centralbankernes mål.  En stor del af faldet i inflationen skyldes et fald i de skyhøje priser på blandt andet energi, som vi døjede med sidste år. For når der er nogle priser, der falder væsentligt, vil det slå igennem i gennemsnittet og dermed de generelle prisstigninger. Spørgsmålet er så, om det er nok til at erklære sejr? Det er der flere, der mener. Og der breder sig en stemning af, at vi godt kunne komme til at se en »normalisering« af inflationen indenfor overskuelig tid, hvilket også har sat sit aftryk på obligationsmarkederne. Det har givet de økonomer, der hele tiden har argumenteret for, at inflationen var forbigående, fornyet tro på deres egne forudsigelser. En anden amerikansk nobelprismodtager, Joseph Stiglitz, konkluderede således for et par uger siden, at vi nu kunne konstatere, at de økonomer, der havde forudsagt, at inflationen kun var midlertidig og et resultat af coronaforskydninger i udbud og efterspørgsel, hele tiden havde haft ret. Og at det derfor nu var tid til en »sejrsdans for team ’forbigående inflation’«. Det er endnu for tidligt at konkludere, om vi har fået styr på inflationen.Nationalbanken herhjemme forventerfor eksempel, at inflationen vil være højere end normalt de næste par år. Men hvis Stiglitz, Krugman og deres trosfæller får ret, så vil det være bemærkelsesværdigt. For så vil inflationen være bragt ned på et tilforladeligt leje udenden stigning i arbejdsløsheden, som ellers anses som et nødvendigt skridt for at tage luft ud af forbruget og derigennem komme stigende priser til livs. Og så vil der for alvor være grund til at feste og fejre det. Kristian Weise er underdirektør i TrygFonden ",
        "metadata": {
            "source": "https://www.berlingske.dk/kommentatorer/hov-er-vi-allerede-ved-at-faa-styr-paa-inflationen",
            "image_url": "https://berlingske.bmcdn.dk/media/cache/resolve/image_x_large/image/174/1740947/24583155-kvinde-tjekker-sin-bon-i-bilka-i-nstved-mandag-de.jpg",
            "publication_time": "Mandag d. 04. december 2023, kl. 10.06",
            "author": "Kristian Weise",
            "related_links": [],
            "attachments": []
        }
    }
}