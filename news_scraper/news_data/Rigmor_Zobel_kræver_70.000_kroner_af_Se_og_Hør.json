{
    "version": "1.0",
    "document": {
        "id": 10997,
        "title": "Rigmor Zobel kræver 70.000 kroner af Se og Hør",
        "content": "Kendissen Rigmor Zobel kræver 70.000 kroner i godtgørelse af Se og Hør for en række artikler, som ugebladet har skrevet om kendis-advokaten og hendes to børn. Det oplyser Brian Larsen, Rigmor Zobels advokat, ved et retsmøde i Retten på Frederiksberg tirsdag. De 70.000 kroner dækker en samlet godtgørelse til Rigmor Zobel og hendes to børn.  Han henviser til en tidligere sag, hvor tv-værten Andrea Rudolph fik 75.000 kroner i godtgørelse efter bladet bragte topløse billeder af hende. - Retspraksis er, at godtgørelsesbeløb for tort stiger. Med henvendelse til den dom bør man her finde en udmåling i nogenlunde samme karakter, siger Brian Larsen. I retten tirsdag er Rigmor Zobel ikke selv til stede, men advokat Brian Larsen kritiserer Se og Hør for flere artikler.  Artiklerne blev bragt i oktober 2014 i forbindelse med en mindre færdselssag, hvor Rigmor Zobel blev frifundet. Advokatens kritik læner sig i høj grad op af en afgørelse fra Pressenævnet fra januar 2015. I en afgørelse kritiserede nævnet Se og Hør for, at bladet omtalte to børn uden forældrenes tilladelse. Desuden kunne en formulering give læserne det indtryk, at Rigmor Zobel havde være fængslet, hvilket ikke var tilfældet. Chefredaktøren på Se og Hør, Niels Pinborg, mener dog ikke, at ugebladet skal betale godtgørelse. - Det er selvfølgelig interessant, at vi har et af de mest celebre navne på en retsliste. - Vi vil gerne afspejle, at dem øverst i samfundet også bare er almindelige mennesker med almindelige problemer, siger chefredaktøren i retten.  Flere kendte har tidligere sagsøgt ugebladet. For tre år siden fik Anders Lund Madsen eksempelvis tilkendt en godtgørelse på 100.000 kroner. Desuden har Se og Hør været i vælten i en offentlig straffesag på grund af misbrug af fortrolige kreditoplysninger om kendte personer. Blandt andet er to tidligere chefredaktører og flere medarbejdere blevet dømt af Retten i Glostrup. Rigmor Zobels sag fortsætter tirsdag, hvor Niels Pinborgs advokat skal afgive de sidste bemærkninger.  /ritzau/ ",
        "metadata": {
            "source": "https://www.berlingske.dk/samfund/rigmor-zobel-kraever-70.000-kroner-af-se-og-hoer",
            "image_url": "https://berlingske.bmcdn.dk/media/cache/resolve/image_x_large/image/12/129934/15684859-rigmor-zobel---201612021550164.jpeg",
            "publication_time": "Tirsdag d. 06. december 2016, kl. 13.00",
            "author": null,
            "related_links": [],
            "attachments": []
        }
    }
}