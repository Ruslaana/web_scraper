{
    "version": "1.0",
    "document": {
        "id": 19314,
        "title": "Betjent skudt og kørt over i Florida",
        "content": "En amerikansk politibetjent døde søndag efter at være blevet skudt og kørt over. Det skriver nyhedsbureauet Reuters. Den 45-årige betjent blev dræbt i Tarpon Springs ved Tampa i Florida, da han rykkede ud til en klage over støj fra en bil. En 23-årig mand, der var efterlyst for at have overtrådt vilkårene for en prøveløsladelse, er blevet anholdt for drabet. Lørdag blev to betjente dræbt af en bevæbnet mand i New York, mens de sad i deres patruljevogn i bydelen Brooklyn. Den mistænkte gerningsmand havde inden drabene erklæret på sociale medier, at han ville hævne drab begået af politiet på ubevæbnede, sorte mænd. Søndagens drab i Florida ser ikke ud til at have hævnmotiver. Ifølge myndighederne forsøgte den 23-årige mistænkte at undgå at blive anholdt. BNB",
        "metadata": {
            "source": "https://www.berlingske.dk/internationalt/betjent-skudt-og-koert-over-i-florida",
            "image_url": "https://berlingske.bmcdn.dk/media/cache/resolve/image_x_large/image/74/746047/8073905-usa-floridapolice.jpg",
            "publication_time": "Mandag d. 22. december 2014, kl. 03.02",
            "author": null,
            "related_links": [],
            "attachments": []
        }
    }
}