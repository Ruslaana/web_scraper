{
    "version": "1.0",
    "document": {
        "id": 21980,
        "title": "Business-update: Efter »Den sorte svane« gik TV 2 på jagt: Pludselig fandt de Martin Malms stråmandsdirektør på et opholdssted for hjemløse",
        "content": "Godeftermiddag, kære læser, og velkommen til torsdagens Business-update her på Berlingske. I dag genbesøger vi TV 2-dokumentaren »Den sorte svane«, for der er opsigtsvækkende nyt om en af hovedpersonerne. Men vi skal også en tur til USA, hvor danske milliardkæmper investerer masser af penge i amerikansk politik for at vinde indflydelse, vurderer ekspert. Snup en kop kaffe, og lad os så se at komme i gang. Forretningsmanden Martin Malm, som du sikkert husker fra TV 2-dokumentaren »Den sorte svane«, indsatte en mand, der i dag bor på et forsorgshjem for hjemløse, som direktør i et af sine selskaber. Kort efter gik selskabet konkurs med tegn på svindel i bagagen. Det kan TV 2 i dag fortælle og dokumenterepå baggrund af to kendelser fra Skifteretten i Kolding, som mediet har fået aktindsigt i. Ifølge formanden for Kuratorforeningen, advokat Henrik Sjørslev, er fænomenet langtfra enestående. »Det er typisk mennesker i svage positioner, der udnyttes til det her formål af nogle kriminelle bagmænd. De er nemme at overtale, de kræver ikke ret meget, og de tænker ikke så meget over konsekvenserne,« siger han til TV 2. Manøvren med stråmandsdirektører laver kriminelle for at sørge for, at de egentlige bagmænd går fri, hvis der opdages kriminalitet. I andre tilfælde anvendes stråmandsdirektører, fordi kriminelle har konkurskarantæne og derfor ikke har ret til at drive virksomhed. I Martin Malms tilfælde har hans virksomhed fået udbetalt momslån og coronahjælpepakker for 1,5 millioner kroner, og der er samlet set efterladt en gæld på 1,8 millioner i konkursboet. Viaplay har på ny bogført et underskud i årets andet kvartal, efter det ellers lykkedes streamingtjenesten at levere overskud i første kvartal. Det skriver Børsenpå baggrund af virksomhedens seneste regnskab. Viaplay tabte i alt 77 millioner kroner mod et overskud på 390 millioner året før – et resultat, der kommer på bagtæppet af et år, hvor Viaplay tabte hele 6,3 milliarder kroner og mistede næsten 100 procent af sin værdi på Børsen. »Vi har gjort stort fremskridt indtil videre, men der er stadig meget, vi skal gøre for at gentransformere os selv til den succesfulde, konkurrencedygtige, profitable, cashflow-positive og aktionærværdiskabende virksomhed, vi engang var,« skriver direktør Jørgen Madsen Lindemann i en meddelelse i forbindelse med regnskabet. Danske giganter som Novo Nordisk, A.P. Møller – Mærsk og Ørsted bruger hvert år mange millioner på at hyre lobbyister og konsulenter i USA, som skal knokle for virksomhedernes oversøiske interesser. Sådan fremgår det af en opgørelse fra den amerikanske database opensecrets.com,som Finans i dag kan berette om. Alene i årets tre første tre måneder har Novo Nordisk ifølge opensecrets brugt over 14 millioner danske kroner på det, som opensecrets betegner som lobbyistvirksomhed, skriver mediet. Derefter kommer Ørsted, A.P. Møller – Mærsk og så medicinalkæmpen Lundbeck. Der er ifølge Benjamin Carl Krag Egerod, adjunkt ved CBS, hvor han forsker i lobbyisme, primært to årsager til, at der bruges så store summer. »Den ene er, at man forsøger at yde indflydelse og skubbe myndighederne til at træffe mere gunstige beslutninger. Den anden er at få så mange informationer som muligt ud af systemet om, hvordan potentielle scenarier kan komme til at se ud,« siger han til mediet. A: Ny rentemelding fra ECB. Ingen grund til panik i sommerlandet Som forventet fastholdt Den Europæiske Centralbank (ECB) sine renter på torsdagens møde. Dér er der intet nyt til danske boligejere. Men er intet nyt også godt nyt? Det skriver Berlingskes økonomiske redaktør, Ulrik Bie. B: I Sverige og Norge er der krise. Herhjemme sætter byggeriet ny »imponerende« rekord Der bliver ikke bygget så meget nyt i øjeblikket, men der er pænt gang i byggeriet på en række andre områder, viser nye tal. Det står i skærende kontrast til krisen i Sverige og Norge. Det skriver Berlingskes journalist Frederik M. Juel. C: Træt af overvågning: Supersikker schweizisk e-mail klar med kunstig intelligens Flere end 100 millioner har i dag e-mail hos Proton i Schweiz, hvor ingen har adgang til deres data. Nu kommer selskabet med sin egen kunstige intelligens, som tilsvarende holder alt for sig selv. Det skriver Berlingskes journalist Thomas Breinstrup.",
        "metadata": {
            "source": "https://www.berlingske.dk/virksomheder/business-update-efter-den-sorte-svane-gik-tv-2-paa-jagt-pludselig",
            "image_url": "https://berlingske.bmcdn.dk/media/cache/resolve/image_x_large/image/181/1817871/24753914-martin-malm-i-den-sorte-svane.jpg",
            "publication_time": "Torsdag d. 18. juli 2024, kl. 16.35",
            "author": "Daniel Tidemann",
            "related_links": [],
            "attachments": []
        }
    }
}