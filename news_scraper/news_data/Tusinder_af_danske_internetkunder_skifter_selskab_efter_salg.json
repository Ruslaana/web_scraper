{
    "version": "1.0",
    "document": {
        "id": 20687,
        "title": "Tusinder af danske internetkunder skifter selskab efter salg",
        "content": "Endnu en af de danske internetudbydere skærer forretningen til i den stadig mere intense konkurrence og sælger omkring 5.500 bredbåndskunder. Det er selskabet Bolignet, som gennem snart 25 år har solgt internetløsninger til boligforeninger landet over, men som derudover også har taget individuelle kunder ind. Det er disse omkring 5.500 med internetadgang over en fibernetforbindelse, som konkurrenten Fastspeed overtager fra 1. maj. De 5.500 er geografisk fordelt over hele landet. Hvad Fastspeed betaler for at tage over, vil de to selskaber ikke oplyse. »Som mindre selskab er det svært at klare sig i konkurrencen mod de største udbydere. Derfor har vi valgt at skærpe vores fokus til et område, hvor vi har vores absolutte styrke, og hvor vi har vores rødder: boligforeningsløsninger,« forklarer Anders Kjærgaard Jørgensen, der er direktør i Bolignet. Fastspeed blev stiftet af en række tidligere TDC- og YouSee-folk og har siden foråret 2019 solgt internetforbindelser ved at leje sig ind på landets kabel-tv- og fibernet. Siden september 2023 har Fastspeedogså solgt mobilt bredbånd, altså internetforbindelse over mobilnettet i stedet for gennem et kabel i jorden og væggen. Med opkøbet bliver Fastspeed nu Danmarks fjerdestørste internetudbyder. »Med opkøbet runder vi 150.000 kunder og er dermed fjerdestørste i Danmark – så nu går vi benhårdt efter at blive nummer tre,«, fastslår medstifter af og administrerende direktør for Fastspeed, Jens Raith, som glæder sig til at byde velkommen til de nye kunder. Overflytningen forventes at gå smidigt, eftersom Fastspeed er på samme netværk som Bolignet. Både Fastspeed og Bolignet erblandt de meget få internetudbydere i Danmark, som kører med overskud. Konkurrencen på bredbånd er de seneste år blevet markant hårdere. Stofa og Boxer er lagt ind under Norlys, som også mobilselskabet Telia snart bliver det. Nuuday/TDC købte tidligere Fullrate og lagde det ind i YouSee, EWII købte Kviknet, Fastspeed selv overtog Snappii samt en stor del af Wizers kunder og lukkede i januar i år sit eget lavprisselskab JETNET. »Med vores aftale er det det niende varemærke, som siger stop for at sælge til individuelle kunder over de seneste år, og der kommer ingen nye spillere til. Det er lidt voldsomt. Der er lige nu et vanvittigt konkurrencepres på bredbåndsmarkedet, og med stadig færre udbydere vil de store på et tidspunkt helt sikkert dreje på prisknappen, så forbrugerne bliver hårdt ramt,« forudser Jens Raith.  ",
        "metadata": {
            "source": "https://www.berlingske.dk/virksomheder/tusinder-af-danske-internetkunder-skifter-selskab-efter-salg",
            "image_url": "https://berlingske.bmcdn.dk/media/cache/resolve/image_x_large_vertical/image/190/1903528/24917025-endnu-en-gang-skal-tusinder-af-danskere-skifte-int.jpg",
            "publication_time": "Tirsdag d. 25. marts 2025, kl. 09.08",
            "author": "Thomas Breinstrup",
            "related_links": [],
            "attachments": []
        }
    }
}