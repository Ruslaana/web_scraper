{
    "version": "1.0",
    "document": {
        "id": 10436,
        "title": "Dansker anholdt – ville lime sig til verdenskendt maleri",
        "content": "Tre aktivister, herunder en dansker, er fredag blevet anholdt i Oslo, efter at de forsøgte at lime sig fast til Edvard Munchs berømte maleri »Skriget«. Det skriver det norske nyhedsbureau NTB. »Der var en hændelse ved 11.30-tiden,« siger Ole-Morten Fadnes, der er pressekontakt ved det norske nationalmuseum til NTB. »Der var to aktivister og en, der filmede. De blev standset af vagter, og der er ingen skade sket. De er pågrebet af politiet, og sagen bliver selvfølgelig anmeldt.« De tre aktivister er fra Danmark, Tyskland og Finland. De forsøgte at lime sig fast til »Skrig«, som er udstillet bag glas, og derfor ikke blev skadet. »Der er lidt limrester på glasmontren,« skriver Oslos Politi ifølge NTB på Twitter. »Vi har altid høj sikkerhed, vi passer på uerstattelig kulturarv hver dag, men vi har være ekstra årvågne i den seneste tid. Denne type aktioner er imidlertid svære at gardere sig imod,« siger Ole-Morten Fadnes til NTB. I de seneste uger har klimaaktivister kastet sig over kendte malerier flere steder i Europa, hvor de har limet sig fast og blandt andet kastet tomatsuppe på malerierne. Det er gået ud over malerier som Leonardo da Vincis »Mona Lisa« og Vincent van Goghs »Solsikker«. Norges kulturminister, Anette Trettebergstuen, har reageret på fredagens aktion. »Selvom vi er mange, der støtter klimakampen som en af vor tids allervigtigste kampe, hjælper det ikke sagen at angribe uvurderlig kunst,« siger hun til NTB. Hun mener, at aktivisterne i stedet bør se et potentiale i museernes formidling af vigtige klimaspørgsmål. »Der er mange museer, der sætter klimaspørgsmål på dagsordenen gennem deres udstillinger,« siger hun. /ritzau/ ",
        "metadata": {
            "source": "https://www.berlingske.dk/indland/dansker-anholdt-ville-lime-sig-til-verdenskendt-maleri",
            "image_url": "https://berlingske.bmcdn.dk/media/cache/resolve/image_x_large/image/161/1614847/24260645-aktivister-forskte-lime-seg.jpeg",
            "publication_time": "Fredag d. 11. november 2022, kl. 15.48",
            "author": null,
            "related_links": [],
            "attachments": []
        }
    }
}