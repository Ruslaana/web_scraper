{
    "version": "1.0",
    "document": {
        "id": 13031,
        "title": "Nu siger familien farvel til terrordræbte Finn Nørgaard",
        "content": "I dag våger Københavns Politi og Politiets Efterretningstjeneste over Grundtvigskirken i København, hvor familie og venner mødes klokken 12 for at sige et sidste farvel til filminstruktøren Finn Nørgaard. Statsminister Helle Thorning Schmidt (S) har aflyst spørgetimen på Christiansborg for at deltage i begravelsen, ligesom også Venstres formand Lars Løkke Rasmussen og Københavns overborgmester Frank Jensen (S) kommer for at vise Finn Nørgaard og hans efterladte respekt. Den franske ambassadør i Danmark, Francois Zimeray, er også indbudt til begravelsen. Derudover er en række religiøse ledere inviteret. Blandt andet formanden for Muslimernes Fællesråd Sami Kücükakin, formanden for Det Jødiske Samfund Dan Asmussen og Københavns Biskop Peter Skov-Jakobsen.  Finn Nørgaard blev det første offer for terrorangrebet på Krudttønden i København forrige lørdag, hvor han deltog i et debatarrangement om religion og ytringsfrihed. Politiet efterforsker stadig angrebet. Senest har et øjenvidne fortalt, at Finn Nørgaard forsøgte at stoppe gerningsmanden, da han blev skudt. Det er ikke bekræftet af politiet. Udover Finn Nørgaard mistede den 37-årige jøde Dan Uzan livet, mens fem politibetjente blev såret af skud. Dan Uzan blev begravet den 18. februar.  I stedet for blomster beder familien om, at gæster til begravelsen giver et bidrag til fonden »Finn Nørgaard Foreningen,« der blev oprettet efter drabet på den 55-årige Finn Nørgaard. Som filminstruktør har han blandt andet produceret dokumentarfilm om nydanskere og integration, hvorfor foreningen hvert år på hans dødsdag den 14. februar vil uddele penge til projekter og initiativer, der støtter udsatte børn og unge.",
        "metadata": {
            "source": "https://www.berlingske.dk/samfund/nu-siger-familien-farvel-til-terrordraebte-finn-noergaard",
            "image_url": "https://berlingske.bmcdn.dk/media/cache/resolve/image_x_large/image/23/233510/8338448-fe.jpg",
            "publication_time": "Tirsdag d. 24. februar 2015, kl. 10.27",
            "author": "Michel Bloch Andersen",
            "related_links": [],
            "attachments": []
        }
    }
}