{
    "version": "1.0",
    "document": {
        "id": 9468,
        "title": "Ny forsinkelse risikerer at udskyde åbning af Metroens Cityring",
        "content": "Metroen har problemer med at følge den nye tidsplan på syv byggepladser for den kommende Cityring, fremgår det af en rapport fra Transport- og Bygningsministeriet ifølge Politiken. Det kan i sidste ende komme til at betyde, at åbningen af Cityringen vil blive udskudt yderligere. Problemerne er opstået på trods af, at en ny lov har gjort det muligt at udføre byggearbejde i døgndrift og samtidig fjernet muligheden for, at borgere, som er generet af støjen, kan klage.  Det er særligt på byggepladsen ved Marmorkirken, der er problemer. »Arbejdsprocesserne øverst i stationsboksen har taget længere tid end forudset. Hvis de efterfølgende tilsvarende arbejder ikke udføres hurtigere end hidtil, er der risiko for, at stationen vil kunne forsinke projektet,« står der i rapporten ifølge Politiken.  Ifølge Metroselskabets projektdirektør, Guy Taylor, er et anlægsprojekter af Cityringens størrelse meget komplekse, og man møder konstante udfordringer i udførslen. Han kan derfor ikke garantere, at Cityringen er i drift fra juli 2019, som ellers er planen: »Det er vores mål og intention, og vi arbejder ekstremt hårdt på at nå det. Men der er en række udfordringer, som vi skal jonglere med nu og fremover. Der er absolut ingen garantier i denne industri, men vi er håbefulde og optimistiske omkring at levere til tiden,« siger Guy Taylor til Politiken. ",
        "metadata": {
            "source": "https://www.berlingske.dk/samfund/ny-forsinkelse-risikerer-at-udskyde-aabning-af-metroens-cityring",
            "image_url": "https://berlingske.bmcdn.dk/media/cache/resolve/image_x_large/image/9/95473/10471248-metro.jpg",
            "publication_time": "Onsdag d. 02. september 2015, kl. 23.35",
            "author": null,
            "related_links": [],
            "attachments": []
        }
    }
}