{
    "version": "1.0",
    "document": {
        "id": 1972,
        "title": "Årets Roskilde-program er i en klasse for sig, men...",
        "content": "Så er det blevet den tid på året igen. Roskilde Festival har løftet sløret for årets program, og vanen tro er det en ordentlig moppedreng at skulle forholde sig til. 174 musiknavne skrevet med stort og småt og fordelt på otte tætpakkede dage, ligeså mange scener og med optrædende fra 36 lande. Det er til at blive helt svimmel af. Og tak for det. For selv om ingen mennesker nogensinde kommer til at have en jordisk chance for at opleve det hele, er netop den uoverskuelige størrelse - både i højde og drøjde - noget af det, der gør Roskilde Festival til så enestående en kulturbegivenhed i Danmark år efter år. Noget man kan gå på opdagelse i, noget man kan fortabe sig i. I et mylder af mennesker, lyde og indtryk.  Men lad os prøve at dykke ned i det. Torsdagens tilføjelser til musikprogrammet tæller 60 nye navne. Mest opsigtsvækkende er to helt igennem gedigne hovednavne i form af veteranerne Nick Cave & The Bad Seeds og triphop-pionererne Massive Attack. Nick Cave & The Bad Seeds er en stensikker kvalitetsbooking, der på fjerde årti udgiver plader på uhyggeligt højt kunstnerisk niveau og også live fortsat er i en klasse for sig.  Massive Attack er knap så aktive på udgivelsesfronten, men bagkataloget fra især 1990erne lyder stadig frisk og relevant her i 2018, og deres politisk agiterende liveshows flugter perfekt med Roskildes ambitioner om at sætte fokus på emner som ulighed, overvågning og social uretfærdighed. Nick Cave &amp; The Bad Seeds vender tilbage til Roskilde. Her fanget i 2009 på Orange Scene.Fold sammenLæs mereFoto: Sisse Stroyer. Kigger vi videre ud mod de andre allerede offentliggjorte hovednavne, er det lykkedes Roskilde at ramme en forbilledlig blanding mellem etablerede navne, musikalske legender og helt nye kometer. Inden for de urbane genrer har Eminem legendestatus. Han brød igennem, da en stor del af Roskildes hiphop-elskende kernepublikum stadig gik i enten ble eller børnehave, og kommer til Orange Scene med både attitude, uovertrufne mikron-skills og bunkevis af moderne hiphop-klassikere. Med Bruno Mars og Cardi B har festivalen sikret sig to af øjeblikkets helt store og aktuelle popnavne. Bruno Mars er den gennemmusikalske showman, der skaber nye festlige hit ud af fortidens soul-, funk- og r&b-lyd, mens jeg er lidt mere i tvivl om den kulørte kvindelige rapper og tidligere stripper Cardi B. Hun er helt klart et frisk pust, men har hun tyngden til at imponere over en hel Roskilde-koncert?  Et af andet af årets store scoop er den tidligere frontmand i Talking Heads, David Byrne, der kommer med et nyt, ambitiøst album i bagagen og både har lovet dyk ned i Talking Heads-kataloget og sit mest ambitiøse show, siden samme bands »Stop Making Sense«-tour fra midt-80erne. David Byrne er om noget kendetegnet ved et nysgerrigt og åbent udsyn mod både musik og verden. Det samme kan siges om tegneserie-bandet Gorillaz anført af Damon Albarn, der nærmest er ved at være fast gæst på festivalen. Begge navne ønsker at rykke verden i positiv retning, og som sådan er de ideelle Roskilde-navne. På rockfronten er Roskilde også godt dækket ind i år med comeback til navne som Nine Inch Nails og My Bloody Valentine, der skabte nybrud inden for henholdsvis industrial og støjrocken tilbage i 1990erne. Og så beviser Annie Clark under kunstnernavnet St. Vincent, at det stadig er muligt at vride nye toner ud af den seksstrengede i sine fængende artrock-sange. Kigger vi mod de danske hovednavne, er det en stribe erfarne herrer, der dominerer i toppen. Efter otte års pause vender C.V. Jørgensen tilbage til Roskilde Festival, mens både The Minds Of 99, Nephew og Peter Sommer skal prøve kræfter med Orange Scene. C.V. Jørgensen spiller på Roskilde Festival for første gang siden 2010. Billedet er fra hans kooncert på festivalen i 2002.Fold sammenLæs mereFoto: PR Lehmann Martin. Til gengæld kan det undre, at Roskilde Festival ikke har fundet plads til en stor fælleskoncert med hele slænget omkring rapstjernerne KESI, Gilli, Sivas, MellemFingaMuzik, Hans Philip fra Ukendt Kunstner og Noah Carter. Ét er, at de ville kunne samle tusindvis af unge Roskilde-gængere til et brag af en fest. Noget andet er, at store dele af slænget repræsenterer »Det Andet Danmark«, gaden og ghettoerne og samtidig har fået succes med det på deres egne præmisser. Burde der ikke være plads til dem på en festival, der går så højt op i værdier som diversitet og mangfoldighed? Det ligner en misset chance. Men det er en lille anke. Grundlæggende er vi jo forkælede at have en festival som Roskilde her på vores lille plet af planeten. Selv om mange af navnene på det enorme program endnu er totalt ukendte for andre end specialister, så ved jeg - efter 17 Roskilde Festivaler i streg - at der er booket med omtanke, kunstnerisk indsigt og fremfor alt med visioner om at rykke publikums bevidsthed. Præsentere os for noget nyt. For derved på længere sigt at give os noget med hjem, der rækker ud over festen og tømmermændene dagene derpå. Vi ses til sommer. Den officielle plakat til Roskilde Festival 2018.Fold sammenLæs mereFoto: PR.",
        "metadata": {
            "source": "https://www.berlingske.dk/kultur/aarets-roskilde-program-er-i-en-klasse-for-sig-men-0",
            "image_url": "https://berlingske.bmcdn.dk/media/cache/resolve/image_x_large/image/2/29308/20564896-.jpg",
            "publication_time": "Torsdag d. 05. april 2018, kl. 11.00",
            "author": "Michael Charles Gaunt",
            "related_links": [],
            "attachments": []
        }
    }
}