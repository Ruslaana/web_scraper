{
    "version": "1.0",
    "document": {
        "id": 1960,
        "title": "Vi begynder at se, hvordan krigen i Ukraine vil ændre verden",
        "content": "Der er flere grunde til, at det er forkert at lægge pres på Ukraine for at forhandle om fred med Rusland. Først og fremmest er det en moralsk kapitulation over for ukrainerne, men der er også tale om en strategisk fejl. Drømmene om en hurtig fredsaftale, som kunne bringe os tilbage til en form for tryg normalitet, afslører en fatal fejlvurdering af Rusland og af den nye verden, vi lever i. Der er mange, som ikke har lyst til at indse det, men vi befinder os altså i en farlig mellemtid. En epoke er slut, og i krigens tåge er en ny verden ved at tage form. Den italienske kommunistiske aktivist og filosof Antonio Gramsci kaldte sådan en krisetid for et »interregnum« mellem det gamle og det nye, da han skrev fra et fascistisk fængsel i 1930erne. Gramsci døde inden Europas totale undergang i Anden Verdenskrig og Holocaust, men han nåede at forstå, at historiens hjul drejede på ubønhørlig vis og var ved at slippe dæmoniske kræfter løs. Historien gentager sig aldrig, så vi skal ikke regne med en tro gentagelse af 1930erne, men vi skal lære at tyde de dybe rystelser af Ukraine-krigen. Den franske forfatter og militære analytiker Pierre Servent skriver i en ny bog, at vi nu endegyldigt tager afsked med en periode, han kalder»den lykkelige globalisering«. Det var den optimistiske tid fra 1980erne, over Sovjetunionens sammenbrud og langt inde i de første årtier af det nye årtusinde, da fred, demokrati og tættere internationalt samarbejde virkede som logiske selvfølgeligheder. Den Kolde Krigs militære beredskab blev sparet væk, Angela Merkel gjorde glad Tyskland dybt afhængig af russisk gas, og Anders Fogh Rasmussen rejste til Kina for at indgå en aftale om»strategisk partnerskab«mellem Danmark og verdens største diktatur. Anders Fogh Rasmussen på statsbesøg i Kina i 2004. Her hilser han blandt andet på Kinas daværende premierminister, Wen Jiabao (th.).Fold sammenLæs mereFoto: Ritzau Scanpix / AFP. Enten var vi naivt overbeviste om vores værdiers styrke, eller også var vi bare kyniske og ligeglade med dem. Døm selv, men de demokratiske værdier blev i hvert fald skubbet i baggrunden for en besættelse af at vinde økonomiske fordele. Det virkede også langt hen ad vejen. Globaliseringen gjorde os virkelig rigere, og vi har holdt én lang forbrugsfest med kinesisk producerede iPhones og billige weekendture med Ryanair. Inflation blev et ukendt fænomen, og selv pengene blev stort set gratis, da vores centralbanker reddede os ud af finanskrisen med negative renter. Den sorgløse tilstand er dog blevet rystet af en stribe chok. Først 11. september og krigene i Mellemøsten. Så finanskrisen. Så flygtningekrise og coronakrise. Alt imens vi er begyndt at forstå, hvad klimaforandringerne kræver af os. Vi skal se krigen i Ukraine som det endelige dødsstød til den gamle verdens ubekymrede værdinihilisme. Det er slut med billig energi, billige penge og gratis sikkerhed. Der er ingen fribillet mere. Vi kan ikke længere være ligeglade med, om vores havne, 5G-mobilmaster og anden kritisk infrastruktur kommer på kinesiske hænder. Vi kan ikke længere blindt lovsynge globaliseringens lyksaligheder. Vi er nødt til at sikre, at vi selv kan producere livsvigtig medicin, vi er nødt til at vriste os ud af vores totale afhængighed af Kina for at skaffe os de sjældne jordarter, som vi skal fylde i vores mobiltelefoner, vindmøller og batterier til elbiler. »Den gyldne æra«i vores forhold til Kina er slut, sagde forleden Storbritanniens nye premierminister, Rishi Sunak. Vi kan ikke og skal ikke aflyse globaliseringen, men vi skal være langt mere robuste og kritiske i vores tilgang til den. Ruslands udenrigsminister, Sergej Lavrov, blev tidligere anset af mange i Vesten »som en anstændig samtalepartner,« skriver Pierre Collignon. Men i dag udspyr Lavrov en dyster fortælling om Ukraine.Fold sammenLæs mereFoto: Ritzau Scanpix / AFP. Når det gælder Rusland, skal vi forstå, at krigen i Ukraine på ingen måde er et hændeligt uheld eller en diplomatisk svipser, som kan henføres til manglende vestlig forståelse for legitime russiske sikkerhedsbekymringer. Krigen hænger sammen med de andre chok, som har ramt Vesten. Putin har efter krigene i Syrien og Afghanistan troet, at USA var permanent svækket, så der var et vindue for at omskrive historien om Sovjets fald og genetablere russisk dominans over Ukraine. Og denne russiske revanchisme er ikke kun ord opfundet til lejligheden, når Putin holder sine krigstaler. Der er desværre en dyb tørst efter barbari og tyranni i store dele af den russiske befolkning, fordi landet aldrig har gjort op med sine autoritære og imperialistiske traditioner, og vi skal ikke tro, at den russiske trussel forsvinder, hvis vi bare kan presse ukrainerne til at underskrive en aftale om fred. Fred lige nu vil for Putin kun være en pause, som han ville udnytte til at omgruppere og genopruste. Man skal bare høre på den russiske udenrigsminister, Sergej Lavrov, som mange i Vesten tidligere anså som en anstændig samtalepartner. Når han giverinterviews i dag, svovler han sort om Ukraine som en »nazistisk« nation, der skal udrenses for at blive genforenet med Moder Rusland. Ifølgeen ny rapportfra den britiske forsvarstænketank, Royal United Services Institute, var det Putins plan at løbe Ukraine over ende på 10 dage, da han indledte krigen i februar – for at kunne gennemføre en annektering af hele landet i august. Ikke så meget plads til forhandlinger der. Alt for mange vil ikke se det. Forleden var det et ellers forstandigt menneske som professor i statskundskab Peter Nedergaard, som glad konkluderede, at Rusland har vist sig at være en »papirtiger«, så vores planer om at opruste kunne ses som en »overreaktion«.  Hvorfor ikke hellere bruge pengene på andre offentlige udgifter, mere velfærd eller skattelettelser? Det er netop den slags naivitet, som har gjort Vesten sårbar mod de nye trusler, og jeg frygter, at alvoren heller ikke har indfundet sig i de lokaler, hvor der for øjeblikket føres forhandlinger om en ny dansk regering. Men vi lever altså i en ny og farligere verden. Det er en verden, som kræver nye ofre af os.",
        "metadata": {
            "source": "https://www.berlingske.dk/kommentatorer/vi-begynder-at-se-hvordan-krigen-i-ukraine-vil-aendre-verden",
            "image_url": "https://berlingske.bmcdn.dk/media/cache/resolve/image_x_large/image/162/1622085/24279826-topshot-russia-ukraine-conflict-annexation.jpg",
            "publication_time": "Lørdag d. 03. december 2022, kl. 08.00",
            "author": "Pierre Collignon",
            "related_links": [],
            "attachments": []
        }
    }
}