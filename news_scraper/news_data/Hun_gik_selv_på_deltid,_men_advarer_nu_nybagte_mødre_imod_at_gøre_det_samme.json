{
    "version": "1.0",
    "document": {
        "id": 21708,
        "title": "Hun gik selv på deltid, men advarer nu nybagte mødre imod at gøre det samme",
        "content": "Hver anden danske kvinde går fra at arbejde fuldtid til deltid, når hun får børn. Det viser enny analyse fra Dansk Industri, kunne man forleden læse i Berlingske. Blandt forældre, der begge var fuldtidsarbejdende, og som fik deres første barn i 2021, var der kun 49 procent af kvinderne, der to år senere arbejdede fuldtid. Til sammenligning var det 83 procent af mændene. Dansk Industri er bekymret over tallene og advarer kvinder imod at gå på deltid ud fra et samfundsøkonomisk perspektiv. Jeg vil gerne advare imod det ud fra et ligestillingsperspektiv. Ikke kun fordi jeg har skrevet bøger og holder foredrag om ligestilling, men også fordi jeg selv har oplevet, hvilken pris det kan have. Da jeg fødte vores andet barn i 1999, tog jeg ni måneders orlov fra mit arbejde som journalist, hvorefter jeg valgte at gå på nedsat tid. Jeg elskede mit job og havde store faglige ambitioner – også om de job, jeg gerne ville have i fremtiden. Alligevel valgte jeg at betale for en fridag hver onsdag for at få enderne til at mødes i vores lille familie med to små børn og en far, der ofte kom sent hjem fra sit lederjob uden øvre arbejdstid. Selvom jeg tjente fint, så var min mands løn en del højere end min og dermed »en bedre deal« for vores familie, hvor alle indtægter altid er blevet delt ligeligt til vores fælles bedste. Jeg valgte altså ikke deltid, fordi jeg nød at tage hovedansvaret for at hente og bringe børnene i deres institutioner, for tøjvask, bleskift, madlavning, rengøring, indkøb og alle de andre hjemlige opgaver. Det blev sådan, fordi det på det tidspunkt forekom mest praktisk. Det er der sikkert mange børnefamilier, der kan nikke genkendende til også i dag. Problemet er bare, at det sætter mødrene i en virkelig sårbar situation. Dengang troede jeg, at jeg bare kunne skrue op for karrieren igen og forfølge mine faglige drømme, når børnene blev lidt større, og vi fik mere luft. I dag ville jeg ønske, jeg havde vidst, at det ikke er sådan, tingene fungerer. De valg, vi tager i de tidlige år af vores arbejdsliv, vil ofte sætte retningen for de næste årtier. Det største løngab opstår, når vi bliver mødre, og de fleste af os indhenter det aldrig igen. I 2018 viste et stort studie, at mænds og kvinders indkomst stort set udvikler sig parallelt indtil de får børn, men at det første barn koster moderen etfald i indtjening på omkring 30 procenti årene efter fødslen. Efter ti år ligger mødrenes indkomst stadig i gennemsnit 20 procent under, hvad den ellers ville have været. Det er en skævhed, der opstår med barselsorloven, men som deltidsarbejde i dén grad er med til at forstærke. Det betyder, at mødrene generelt står i en markant dårligere økonomisk situation end deres mænd, men det betyder også et tilbageslag i karrieren. Det oplevede jeg også. Der erstudier, som viser, at mødre er den gruppe, der bliver udsat for mest diskrimination på arbejdsmarkedet. For eksempel er fordomme om, hvor lave mødres faglige ambitioner er, med til at hindre dem i at få den karriere, de drømmer om. Dertil kommer, at både barselsorlov, deltidsarbejde og en generelt lavere løn til kvinder betyder, at danske kvinder i dag har en væsentligt lavere pension end danske mænd. I 2022 var danskemænds pensionsformuer i gennemsnit 20 procent højere end kvinders, og jo flere børn et par har, des større er uligheden mellem fars og mors pension. Den ulighed kan man afhjælpe ved at få tinglyst en ægtepagt, der betyder, at parret skal dele al pension ligeligt i tilfælde af en skilsmisse. Det gjorde vi, for min mands pension ER væsentligt større end min. Men de andre uligheder er det sværere at tage højde for. Den nye barselreform med øremærket barsel til mænd er heldigvisen stor gevinst for ligestillingenog vil også kunne aflæses i lønstatistikkerne i de kommende år, tror jeg. Når både mødre og fædre tager barsel på (næsten) lige fod, vil lønudviklingen også blive mere lige. Men deltidsarbejde er stadig en stor ulighedsskabende faktor, og selvom det kan virke som en god løsning for unge familier, håber jeg, at de nybagte mødre vil overveje følgende, før de vælger det: Rikke Viemose er journalist og forfatter ",
        "metadata": {
            "source": "https://www.berlingske.dk/kommentatorer/hun-gik-selv-paa-deltid-men-advarer-nu-nybagte-moedre-imod-at-goere",
            "image_url": "https://berlingske.bmcdn.dk/media/cache/resolve/image_x_large/image/191/1913817/24936085-hver-anden-kvinde-arbejder-deltid-to-r-efter-det.jpg",
            "publication_time": "Fredag d. 25. april 2025, kl. 12.50",
            "author": "Rikke Viemose",
            "related_links": [],
            "attachments": []
        }
    }
}