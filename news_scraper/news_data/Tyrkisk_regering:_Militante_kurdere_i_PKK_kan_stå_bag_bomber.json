{
    "version": "1.0",
    "document": {
        "id": 10712,
        "title": "Tyrkisk regering: Militante kurdere i PKK kan stå bag bomber",
        "content": "København. Ifølge Tyrkiets vicepremierminister, Numan Kurtulmus, kan den militante kurdiske gruppe PKK stå bag de to bomber, der lørdag aften eksploderede i Istanbul. Det siger vicepremierministeren til det tyrkiske CNN ifølge nyhedsbureauet Reuters. - Pilen peger på PKK. Det er tydeligvis en planlagt begivenhed. Der vil komme en meddelelse, når efterforskningen er færdig. Vi kan ikke sige noget med sikkerhed i øjeblikket, siger han til tv-stationen. 29 mennesker er dræbt, og 166 er såret, i to bombeangreb lørdag aften i Istanbul. Med undtagelse af to personer er samtlige dræbte politifolk. Bomberne eksploderede i nærheden af et fodboldstadion et par timer efter en kamp mellem to af Tyrkiets bedste hold. PKK betragtes som en terrororganisation af USA, EU og Tyrkiet. /ritzau/",
        "metadata": {
            "source": "https://www.berlingske.dk/internationalt/tyrkisk-regering-militante-kurdere-i-pkk-kan-staa-bag-bomber",
            "image_url": "https://berlingske.bmcdn.dk/media/cache/resolve/image_x_large/image/12/122788/15732524-turkey-blast.jpg",
            "publication_time": "Søndag d. 11. december 2016, kl. 09.42",
            "author": null,
            "related_links": [],
            "attachments": []
        }
    }
}