{
    "version": "1.0",
    "document": {
        "id": 7927,
        "title": "Schweizisk bank køber 70 procent af rigmands livsværk: »Vi har fundet vores hjem«",
        "content": "Hvis alt går efter planen, skifter Saxo Bank hænder inden årets udgang. Deseneste otte månederhar to af bankens hidtidige ejere været på jagt efter en køber. Bankens stifter og administrerende direktør har dog holdt fast i både at ville beholde sin ejerandel på knap 30 procent og rollen som topchef. Og det er lykkedes. »Det er fantastisk at opleve det her. Der har været en stribe forskellige investorer, og jeg har været her hele tiden og den eneste faste investor,« siger Kim Fournais til Berlingske. Sammen med erhvervsmanden Lars Seier Christensen stiftede han for over 30 år siden – i 1992 – Saxo Bank. I 2017 solgte Lars Seier Christensen imidlertid sin ejerandel og har siden været ude af banken. I en årrække har finske Mandatum og kinesiske Geely – der også ejer den svenske bilproducent Volvo – ejet henholdsvis 19,83 procent og 49,88 procent af Saxo Bank. De tilsammen knap 70 procenter nu solgt til den schweiziskebank J. Safra Sarasin Group, der særligt fokuserer på velhavende kunder og investeringsservicer. »Jeg er meget glad for at få Safra ind. De kender branchen grundigt og har været en familievirksomhed i 184 år. De har et fantastisk brand, er geografisk spredte og har mange forskellige typer kunder,« siger Kim Fournais. J. Safra Sarasin Group er en del af finanskoncernen Safra Group, der med hovedsæde i Brasilien kontrolleres af den brasilianske Safra-familie – og ejer en række finansielle virksomheder verden over. »Jeg synes, at vi nu har fundet vores hjem,« siger Kim Fournais om bankens nye ejere. Og efter eget ønske fortsætter han som topchef, bevarer sin ejerandel, og banken forbliver selvstændig under samme navn, lyder det fra Fournais, hvilket også fremgår af en meddelelse. »Jeg har ikke solgt nogen aktier, og jeg er her langsigtet,« siger han. Hvem der ellers har været interesseret i at overtage majoriteten af Saxo Bank, ønsker Kim Fournais ikke at uddybe. »Det handler om, at købere og sælgere skal være enige. Der har været en meget bred interesse, men jeg kan ikke sige meget mere end det,« siger han. Ingen af parterne har desuden ønsket at oplyse prisen for aktieposterne, men i en meddelelse skriver Mandatum, at koncernen har solgt sin ejerandel på knap 20 procent for 319 millioner euro, hvilket svarer til cirka 2,4 milliarder danske kroner. Det skriver Børsen, der i den forbindelse konkluderer, at hele Saxo Bank dermed er værdiansat til knap 12 milliarder kroner. Sidste år landede Saxo Bank et overskud på over 1.000 millioner og forventer i 2025 et overskud på 950-1.100 millioner kroner. Sidste år landede investeringsbanken et overskud på over en milliard kroner.Fold sammenLæs mereFoto: Asger Ladefoged. Mens Saxo Bank fortsætter som selvstændig bank, peger både køber og stifter på, at milliardhandlen også bidrager til konsolidering i en tid, hvor det er en nødvendighed. »Det er tydeligt, at verden i øjeblikket ændrer sig hurtigt, og vi oplever mange uforudsigelige ting,« siger Kim Fournais, der peger på, at J. Safra Sarasin Groups forretning »har mange synergier med Saxo Bank«. »Vi kommer til at vokse yderligere nu. Vi har haft stor kundevækst i de senere år, og nu får vi flere vækstsynergier med Safra og en langsigtet stabilitet i ejerskabet. Jeg tror, bankstabilitet i en usikker verden vil betyde, at der kommer til at være meget mere forretning,« siger han. En enslydende melding kommer fra J. Safra Sarasin Groups topchef, Daniel Belfer. »Det er et definerende øjeblik for vores gruppe. Vi forbereder os på en fremtid, hvor teknologi bliver mere afgørende. Vi bliver nu sat op til at finde den rette vej, hvor vi forener fintech med bankernes stabilitet, og det tror jeg ikke, nogen tidligere har gjort på det her niveau før. Det her giver os muligheder for at tilbyde nye servicer og udvikle dem, vi har i forvejen,« siger han til Berlingske. Den schweiziske bank er cirka dobbelt så stor som Saxo Bank målt på såkaldte kundeaktiver og forventer at integrere Saxo Banks teknologiske platform i sin egen forretning. »Vores plan er at være langsigtet. Vi er en familievirksomhed og har gjort det her i generationer. Det her strategiske skridt er virkelig for det lange sigte. Vi mener, at vi sammen med Saxo Bank kan blive en mere komplet bank,« siger Daniel Belfer.",
        "metadata": {
            "source": "https://www.berlingske.dk/virksomheder/schweizisk-bank-koeber-70-procent-af-rigmands-livsvaerk-vi-har-fundet",
            "image_url": "https://berlingske.bmcdn.dk/media/cache/resolve/image_x_large/image/189/1898297/24906965-kim-fournais-er-stifter-og-administrerende-direkt.jpg",
            "publication_time": "Mandag d. 10. marts 2025, kl. 12.18",
            "author": "Tobias Lind Larsen",
            "related_links": [],
            "attachments": []
        }
    }
}