{
    "version": "1.0",
    "document": {
        "id": 10114,
        "title": "Japan lukker populært og helligt turistmål",
        "content": "I et forsøg på at begrænse smitten med coronavirus lukker Japan nu sit højeste bjerg, Fujiyama, også kendt som Mount Fuji, der ligger lidt vest for hovedstaden Tokyo og er hele nationens vartegn. Tre ud af fire ruter til toppen af det hellige bjerg vil være lukkede hele sommeren, som er den eneste tid på året, hvor bjerget kan bestiges,skriver det franske nyhedsbureau AFP. Det er første gang, at det 3.776 meter høje vulkanagtige bjerg vil være lukket, siden myndighederne i Shizuoka-regionen overtog ansvaret for ruterne i 1960. Også bjerghytterne langs ruterne vil være lukkede frem til september.  Fujiyama, som tydeligt kan ses fra Tokyo omkring 100 kilometer væk, blev ifølge bjergets officielle hjemmeside sidste år besøgt af omkring 236.000 bjergbestigere. Lukningen af det populære bjerg sker, på trods af at udbruddet af coronavirus i Japan ifølge AFP er forholdsvist lille sammenlignet med USA og flere europæiske lande. Omkring 16.000 japanere er bekræftet smittet, og 749 var mandag døde efter at have haft sygdommen. 39 ud af Japans 47 regioner er i gang med en genåbning efter at have været lukket ned.",
        "metadata": {
            "source": "https://www.berlingske.dk/danmark/japan-lukker-populaert-og-helligt-turistmaal",
            "image_url": "https://berlingske.bmcdn.dk/media/cache/resolve/image_x_large/image/129/1294973/23425318-file-japan-mount-fuji.jpg",
            "publication_time": "Tirsdag d. 19. maj 2020, kl. 13.00",
            "author": "Bent Winther",
            "related_links": [],
            "attachments": []
        }
    }
}