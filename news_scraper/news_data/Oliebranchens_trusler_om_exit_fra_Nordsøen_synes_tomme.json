{
    "version": "1.0",
    "document": {
        "id": 12350,
        "title": "Oliebranchens trusler om exit fra Nordsøen synes tomme",
        "content": "Vi dropper vores investeringer i Nordsøen, hvis I ændrer på skatten. Den advarsel har store internationale olieselskaber gentagne gange sendt mod Christiansborg de seneste år. Men i en aftale indgået mellem Dansk Folkeparti, Enhedslisten og regeringen tidligere på ugen besluttede politikerne at trodse advarslerne. For at skaffe 28 milliarder kroner til en ny Togfond, der skal sørge for hurtigere tog mellem landets store byer, blev det besluttet at ændre på den gamle Nordsø-aftale fra 2003. Nordsøfonden tager advarsler roligt Både før og efter vedtagelsen har olieselskaber som amerikanske Hess og tyske Bayerngas advaret om, at de vil lægge færre kræfter i at udvinde olie og gas i Nordsøen, hvis politikerne drejer på skatteskruen. Men meget tyder på, at det måske ikke går helt så galt, som olieselskaberne har advaret om. Hos Nordsøfonden, der administrerer olielicenser til Nordsøen, er direktør Peter Helmer Steen umiddelbart ikke urolig for, at de ændrede skatteregler får stor betydning for næste udbudsrunde af licenser til at udvinde olie i Nordsøen. »Ud fra de kontakter og samtaler, vi har, tror vi, at der er en god og pæn interessere, fordi der er gjort nogle interessante fund på dansk grund,« siger han til Berlingske Business og fortsætter: »Den meget snak om skatteregler i Danmark handler om nogle licenser, der er meget gamle i forhold til de vilkår, der har været gældende de sidste 10 år.« Ny aftale vedrører kun gamle oliefelter Allerede i 2004 blev skattereglerne for Nordsøolien nemlig ændret, så olieselskaber, der købte licenser til nye oliefelter, blev omfattet af højere beskatning. Det, der sker nu, er en harmonisering af skattereglerne, så også de gamle oliefelter bliver ramt af højere skat. Men sådan en beslutning kan betyde, at nogle af de gamle oliefelter ikke bliver udbygget og det skaber i det hele taget utryghed ved at investere i nye olielicenser i Danmark, at staten pludselig ændrer på skattevilkår, siger oliebranchen. I en pressemeddelelse i dag advarer Brancheforeningen for olie - og gassektoren ligefrem om, at skatteministeren ikke kan være sikker på finansieringen af Togfonden. »Der er en klar sammenhæng mellem stigende skatter og faldende investeringer i nye projekter. Færre projekter bliver værd at investere i med stigende skattetryk,« skriver direktør i brancheforeningen Martin Næsby i en pressemeddelelse og fortsætter senere: »Hvis man hæver skatter, falder investeringerne, og dermed bliver der mindre at beskatte.« Stadig interesse for olielicenser Men selvom skatteprocenten på nye licenser altså har været højere siden 2004, er der dog tilsyneladende stadig interesse fra branchen for de nye oliefelter. Repræsentanter fra hele 31 selskaber mødte op, da Nordsøfonden i maj holdt informationsdag omkring de seneste oliefund i Nordsøen og de næste licenser, der bliver udbudt i slutningen af 2013 eller starten af 2014.  Samtidig viser en gennemgang foretaget af Berlingske Research, at det amerikanske olieselskab Hess - som er én af de største kritikere af de nye skatteregler - fra 1999 til 2011 har tjent 11,2 milliarder kroner på sine aktiviteter i Nordsøen og haft en svimlende overskudsgrad på 44 procent i perioden.  Og selv hvis skattereglerne på de gamle felter i perioden havde været harmoniseret med de nye skatteregler, så havde Hess-koncernen stadig haft en bedre indtjening på sine danske felter end gennemsnittet for resten af koncernens globale aktiviteter. Energistyrelsen: Samme regler som ved sidste udbud Hos Energistyrelsen lyder meldingen fra pressechef Ture Falbe-Hansen, at man endnu ikke har et overblik over, hvorvidt de nye skatteregler vil betyde noget for investeringerne i dansk nordsøolie. »Det er for tidligt at svare på om den store opmærksomhed på skattereglerne har nogen betydning for selskabernes interesse for at byde på licenser i Danmark, fordi det hele er så nyt,« siger han. Pressechefen understreger dog, at der var stor interesse fra olieselskabernes side ved sidste udbudsrunde af licenser i 2006, som altså var omfattet af de nye skattevilkår.",
        "metadata": {
            "source": "https://www.berlingske.dk/virksomheder/oliebranchens-trusler-om-exit-fra-nordsoeen-synes-tomme",
            "image_url": "https://berlingske.bmcdn.dk/media/cache/resolve/image_x_large/image/36/361796/6818083-pix_nord.jpg",
            "publication_time": "Fredag d. 20. september 2013, kl. 17.00",
            "author": "Katrine Overgaard",
            "related_links": [],
            "attachments": []
        }
    }
}