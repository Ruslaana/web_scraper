{
    "version": "1.0",
    "document": {
        "id": 7419,
        "title": "Britisk spilgigant får dansker som ny topchef",
        "content": "Den britiske spil- og bettinggigant Entain, der blandt andet ejer Ladbrokes, får en dansker som ny topchef. Den 52-årige Jette Nygaard-Andersen er med øjeblikkelig virkning udpeget som ny koncernchef i Entain, hvor hun afløser Shay Sagev, der frem til 8. juli vil stå til rådighed for sin afløser. Shay Sagev har kun siddet på posten i syv måneder og skifter nu til den globale sportsstreamingtjeneste DAZN. Udnævnelsen gør Jette Nygaard-Andersen til den første kvindelige topchef for et børsnoteret, britisk spil- og bettingselskab. Hun har siden december 2019 siddet med i direktørkredsen i Entain, hvor hun har rådgivet om nye satsningsmuligheder og digital strategi. Hun har i mere end 20 år arbejdet i medie- og underholdningsbranchen med fokus på den digitale del med spil, underholdning og sociale medier. Jette Nygaard-Andersen er uddannet økonom fra Københavns Universitet i 1992 og begyndte sin karriere i A.P. Møller - Mærsk-koncernen som konsulent. Siden var hun i seks år seniorstrategikonsulent i konsulentkoncernen Accenture. I 2003 kom hun til tv-leverandøren Viasat, som dengang var ejet af den skandinaviske MTG-koncern. Her arbejdede hun i mere end 15 år, senest som administrerende direktør for MTG International Entertainment og MTGx Digital Video Content, som hun forlod i marts 2019. Hun sidder samtidig i bestyrelsen for den danske Coloplast-koncern og har tidligere været bestyrelsesformand for den danske e-sportsorganisation Astralis Group. Entain, som tidligere hed GVC, har netop afvist et opkøbstilbud på otte milliarder pund (67 milliarder kroner) fra den amerikanske hotel- og kasinokoncern MGM, som Entains bestyrelse fandt alt for lavt. Entain ejer en række spilletjenester som bwin, Coral, Eurobet, Ladbrokes og Sportingbet samt digitale spilletjenester som PartyPoker og Foxy Bingo. Koncernen har netop offentliggjort sit 20. kvartalsregnskab med tocifret omsætningsstigning.",
        "metadata": {
            "source": "https://www.berlingske.dk/virksomheder/britisk-spilgigant-far-dansker-som-ny-topchef",
            "image_url": "https://berlingske.bmcdn.dk/media/cache/resolve/image_x_large/image/138/1380327/23640872-pix-jette-nygaard-andersen.jpg",
            "publication_time": "Torsdag d. 21. januar 2021, kl. 11.10",
            "author": "Thomas Breinstrup",
            "related_links": [],
            "attachments": []
        }
    }
}