{
    "version": "1.0",
    "document": {
        "id": 5403,
        "title": "Konkurs, corona og et eftermæle i laser – kriserne stod i kø hos rejsebureauet Spies. »Noget af det hårdeste, jeg har været med til«",
        "content": "»Nu kører vi altså.« For en uge siden sad topchef i Spies Jan Vendelbo på et møde i Helsingfors sammen med koncernledelsen bag rejsebureauet. »Vi kiggede bare rundt på hinanden og sagde: 'Føles det ikke rigtig godt nu?'« siger den 63-årige direktør for Spies og slår ud med armene for at illustrere den »yes-energi«, der ramte rummet. En energi, der ikke har været i overflod det sidste par år i Danmarks største rejsebureau. Sidste gang, Berlingske mødte Jan Vendelbo, var i 2021. Dengang var det på bagkant af en konkurs, der havde været tæt på at knække Spies, og en global pandemi, der med ét lukkede hele rejsebranchen ned. Det var en topdirektør, der havde overlevet to massive kriser og nu stod med blikket vendt fremad. Som mente, at»Spies-ånden« var vendt tilbage med fornyet styrke. »Men så blev vi igen ramt af en ny buffet af udfordringer, vi skulle håndtere,« konstaterer han. Derfor er Berlingske vendt tilbage til manden, der har skulle navigere det ikoniske rejsebureau, stiftet af rejsekongen Simon Spies, gennem tre år præget af usikkerhed og globale kriser. Om endnu en opbremsning efter coronakrisen. Om at forene klimabevidsthed med at sende tusindvis af danskere med fly ud i verden hvert år. Og om en DR-dokumentar, der kastede en mørk skygge over Spies-navnet. Som kendere vil vide, blæser det altid lidt mere ude i Ørestad. Det gælder også den dag, vi møder Jan Vendelbo på Spies' hovedkontor i det sorte højhus, der skyder op ved siden af metrostationen. Rejsebureauet er netop flyttet ind i de nye kontorer på 11. og 12. etage, og fra Jan Vendelbos kontor kan man på en skyfri dag se ud til Spies-hangaren i Københavns Lufthavn. Det kan man ikke denne dag, hvor regnvejret ligger tungt over København og rykker ved trangen til at være blandt den kvarte million danskere, som Spies forventer at sende sydpå i år. Spies sidder på omkring 25 procent af det danske chartermarked og er Danmarks største rejsebureau. Spies var tidligere ejet af britiske Thomas Cook Group, der 23. september 2019 gik konkurs. Frygten dengang var, at den britiske moderkoncern ville tage Spies og den nordiske gren med i faldet. Fra Jan Vendelbos kontor er der udsigt til Spies' flyhangar. Den hangar, hvor Janni og Simon Spies i 1983 fejrede deres bryllup med en 11 meter høj og fire tons tung bryllupskage, og hvor selskabets flyflåde stadig holder til.Fold sammenLæs mereFoto: Linda Kastrup. Men redningen kom i form af en flamboyant norsk hotelejer og milliardær. Onsdag i denne uge var det fem år siden, at Spies blev opkøbt af Petter Stordalen, der blev ny storaktionær i Spies og dermed redningen for rejsebureauet, der har eksisteret siden 1956. De nye ejere betød også, at coronakrisen ikke blev den katastrofe for selskabet, som den kunne. Ligesom resten af rejsebranchen var Spies hårdt ramt under corona, med en omsætningsnedgang på 60 procent og en bookingprocent på en femtedel af normalen, men en finansieringsplan fra den nye koncern betød, at Spies i princippet kunne klare sig i mindst et år uden at sende en eneste gæst på ferie. Jan Vendelbo fortæller, at de var jublende glade, da de stod på den anden side af både konkursen og pandemien. »Vi havde en fantastisk ketchupeffekt i salg og rejser fra om sommeren, hvor der blev åbnet efter pandemien. Men så sker der jo andre ting,« siger han. Som perler på en snor fortsatte kriserne. I februar 2022 brød krigen i Ukraine ud. »Og umiddelbart efter så vi en opbremsning i salg,« siger Jan Vendelbo. Dernæst fulgte en stigende inflation, høje renter og energipriser, der pressede mange danskeres økonomi og samtidig sendte prisen på flere rejser op med 35-40 procent i perioden 2018 og frem til nu, fortæller direktøren. Og sidst, men ikke mindst, kom den krig mellem Israel og Hamas i Gaza, der brød ud efter 7. oktober 2023. Når verden er præget af krisestemning, er charterferier noget af det, der bliver sparet væk, og både krigen i Ukraine og Gaza var begivenheder, som Spies-direktøren forudså kunne føre til en ny krise for selskabet. Spies er en del af Nordic Leisure Travel Group, der er nordens største rejsebureau. Det har også selskaber i Sverige, Norge og Finland.Fold sammenLæs mereFoto: Linda Kastrup. Egypten, der er en populær rejsedestination hos Spies' kunder, deler grænse med Gaza og Israel, og Spies forventede derfor en markant nedgang i salget af rejser til landet. Men det har ikke været tilfældet, siger han og fremhæver salg af rejser til Egypten, der er gået langt over forventning. Faktisk sender Spies 50 procent flere til Egypten i år end sidste år, siger Jan Vendelbo. Også usikkerheden i kølvandet på krigen i Ukraine lagde sig hurtigt, og efterspørgslen begyndte relativt hurtigt at komme tilbage igen, fortæller topdirektøren. »Det er, som om danskerne generelt er blevet lidt mere immune overfor den slags kriser, når det kommer til at tage på ferie,« siger han. Han vil derfor hellere kalde de sidste tre år for »et lille slag«, frem for en ny krise for rejsebureauet. Men Jan Vendelbo lægger ikke skjul på, at det har været svært. Rejsebureauets omsætning gik fra et overskud på 42 millioner kroner i regnskabsåret 2021/2022 til et underskud på otte millioner kroner i 2022/2023. »Vi har kæmpet nogle år, og vi er også kommet okay igennem. Men det har været en hård tid,« siger han. Men globale kriser og økonomisk usikkerhed er ikke de eneste bølgeskvulp, den erfarne Spies-direktør har stået imod de sidste tre år. Også arven fra selskabets markante stifter skulle vise sig at spøge. Jan Vendelbo startede sin karriere i Spies i 1985. I en brandert købte den unge Vendelbo en billet til Spies' guideskole på Mallorca, og efter endt uddannelse blev han ansat som »airguide«, hvor fest og farver var i højsædet. Lige i Simon Spies' ånd. Herefter blev han områdechef og sidenhen marketingdirektør, og Jan Vendelbos cv er én lang liste over stillinger i Spies eller koncernen bag, helt frem til det job som administrerende direktør for Spies, som han tiltrådte i 2011. Den østjyske dreng, der engang flyttede til København og videre til Mallorca, kan til marts 2025 fejre 40-års jubilæum i Spies. Jan Vendelbo er blevet voksen i Spies. Derfor var det også et hårdt slag for ham personligt, da DR i 2022 sendte dokumentaren »Spies og morgenbolledamerne«. Her kom det frem, hvordan Simon Spies havde misbrugt sin magt ved at lade helt unge piger, flere af dem under 18 år, stå til rådighed for ham seksuelt mod betaling. Dokumentaren viste blandt andet et interview med en kvinde, der havde været morgenbolledame for Simon Spies, og som fortalte, at det blandt andet var alment kendt, at man kunne få 10.000 kroner for at lade rejsemogulenbrække ens arm. En påstand, somDR senere har fået kritik for at bringe,da der aldrig er fundet beviser for, at det er sket, eller at den pige, der angiveligt havde fået brækket sin arm mod betaling, har eksisteret. Men det kom først frem langt senere, og i ugerne efter fyldtehistorien om den brækkede arm og tæsk mod betalingmedierne. Der er sket en ændring i folks ønsker, når de skal på ferie, fortæller Jan Vendelbo. Hvor det tidligere var 14 dage på stranden, der var efterspurgt, vil folk i dag oftere kombinere ferien med oplevelser. Det kan være vandreture, yoga eller keramikkurser.Fold sammenLæs mereFoto: Linda Kastrup. »For mig var det ganske forfærdeligt,« siger Jan Vendelbo og kalder tiden, hvor dokumentaren rullede, for »noget af det hårdeste« han har været med til. »Det tog hårdt på mig personligt. Det gjorde det. Det skulle også være mærkeligt andet, nu hvor jeg har været bannerfører for Spies i mange år og arbejdet med det hele mit voksenliv.« Dengang var en del af strategien fra rejsebureauet at adskille Spies-rejser fra Simon Spies' omgang med helt unge piger. Noget, som Jan Vendelbo understreger, at selskabet Spies tager fuldstændig afstand fra. Og derfor har han ikke tidligere givet interview om sagen. Er der noget ved Spies-ånden, der ændrede sig for dig? »Nej, for min Spies-ånd bygger jo på alle de oplevelser, jeg har haft gennem al den tid med masser af kollegaer. Den er der jo og vil altid være hos mig«. »Og de ting, som Simon Spies gjorde dengang, som ikke handlede om at arrangere rejser, det havde jo ikke holdt fem minutter i dag. Det er jo fuldstændig utænkeligt og kritisabelt. Det skal aldrig ske igen, men det var ikke noget nyt,« siger direktøren og henviser til, at morgenbolledamerne også var alment kendte i Simon Spies' samtid. Efterfølgende blev DR-dokumentaren kulegravet af tre journalister i Radio 24syv-podcasten »SpiesKommissionen«, der blandt andet nåede frem til, at »der er for meget, der ikke er dokumenteret eller ikke dokumenteret godt nok. Vigtige nuancer er udeladt, og der er generaliseringer, der ikke er belæg for«. De kunne dog ikke afvise, at det, der blev påstået i dokumentaren, havde fundet sted. Spørger man Jan Vendelbo i dag, er det, der ærgrer ham mest, at Simon Spies' eftermæle blev ødelagt, selvom det ikke var alt, der kunne bevises. »Den dag i dag kan jeg stadigvæk synes, at det er trist, men det er sådan, det er. Og jeg kan jo kun konstatere, at Spies i dag er mindst lige så populært, som rejsebureauet var inden dokumentaren,« siger han og afslører, at rejsebureauet faktisk oplevede et løft i salg i den periode. »De gæster, der rejser med os, skal være sikre på, at vi faktisk gør alt, hvad vi kan, for at nedbringe vores klimaaftryk,« siger Jan Vendelbo.Fold sammenLæs mereFoto: Linda Kastrup. Og det går godt for Spies. Selskabet sendte i år et rekordhøjt antal gæster på efterårsferie og øgede salget i uge 42 med ti procent. Men ferier sydpå er ikke gratis, hverken for pengepungen eller på klimakontoen, hvor flytrafik alene står for omkring to procent af den globale CO₂-udledning. Er klima og en voksende klimabevidsthed en ny krise for Spies? »Nej, vi ser det ikke som nogen krise. Vi ser, at vi har et kæmpe ansvar for at håndtere den påvirkning, vi har på klimaet. Den absolut største klimapåvirkning er med vores fly,« siger Jan Vendelbo, der er overbevist om, at teknologiske fremskridt vil følge med rejsebehovet. »Den teknologiske udvikling går på højfart for at gøre det mindre klimabelastende at flyve,« siger han. Og derfor har Spies igangsat en række initiativer, der skal skubbe på den teknologiske udvikling. Blandt andet et havprojekt ud for Las Palmas på Gran Canaria, hvor et forsøgsprojekt skal undersøge, hvordan man kan udnytte energi fra havet. Samtidig er Spies ved at bytte hele sin flyflåde til mere brændstofeffektive fly, derifølge selskabetudleder op til 22 procent mindre brændstof pr. passagerkilometer, sammenlignet med de fly, de erstatter. Fra et kommercielt synspunkt giver det også rigtig god mening for Spies at pudse sin grønne profil og tilbyde mere klimavenlige rejser. Intet tyder på, at danskerne kommer til at skære ned på rejserne i de kommende år. Kunderne forventer til gengæld, at det er noget, Spies har taget stilling til og arbejder på, siger Jan Vendelbo. »Når man skal på ferie, så forventer man faktisk, at man rejser på ferie med en klimabevidst rejsearrangør, som sørger for at tage alle de initiativer, der skal til, så man som gæst ikke skal føle nogen skam. Det skal føles godt. Så det er os, der har bolden«. »Det er i hvert fald vores ansvar at gøre, hvad vi kan på det områder,« siger han. Ville den nemmeste måde at gøre det på ikke være, hvis I lukkede og slukkede Spies i morgen? »Jo, men det ville vi jo ikke redde planeten af, for der vil stadig være nogle andre, der flyver.« Samtidig mener topdirektøren, at det er urealistisk at tro, at man ikke også flyver om 40 år. »Der vil altid være nogen, der kommer til at flyve. Det er vi helt overbeviste om. Men vores pligt og ansvar er at sørge for, at vi leverer mindst muligt klimaaftryk med den teknologi, der er opfundet. Men jeg er 100 procent overbevist om, at det at tage på ferie også eksisterer, når både du og jeg er væk,« siger han. Jan Vendelbo håber, at hans to sønner, der begge er gået i faren fodspor – den ene som guide og den anden på kontoret i Stockholm – kan føre generationen videre i Spies.Fold sammenLæs mereFoto: Linda Kastrup. Spies er kommet uskadt gennem en konkurs, en coronapandemi og nu en global økonomisk krise. Derfor håber Jan Vendelbo, at tredje gang er lykkens gang. Og det ser ud til, at han har god grund til at se optimistisk på fremtiden. På koncernniveau har Spies øget sit resultat, og selskabet har netop afsluttet et regnskabsår, »som virkelig giver os tro på, at vi er på helt rette vej,« siger topchefen. »Når jeg engang skal på pension, og det er der jo ikke super mange år til, så er min drøm at efterlade Spies på det niveau, vi er på nu, eller højere«. Altså som Danmarks største og bedste rejsearrangør, siger han. »Og ellers nyde mit otium, når jeg kommer så langt, måske på Mallorca eller andre steder,« siger den 63-årige direktør og understreger, at der stadig er masser af energi på tanken og år til pensionen.",
        "metadata": {
            "source": "https://www.berlingske.dk/business/konkurs-corona-og-et-eftermaele-i-laser-kriserne-stod-i-koe-hos",
            "image_url": "https://berlingske.bmcdn.dk/media/cache/resolve/image_x_large/image/185/1852189/24822585-adm-direktr-for-spies-jan-vendelboe-om-krise.jpg",
            "publication_time": "Lørdag d. 02. november 2024, kl. 17.33",
            "author": "Kathinka Sonne Olsen",
            "related_links": [],
            "attachments": []
        }
    }
}