{
    "version": "1.0",
    "document": {
        "id": 10636,
        "title": "Læge opfordrer til at passe på bekymrende sundhedstrend: Husk nu at leve, selv sundhed kan tage overhånd",
        "content": "Tidens store sundhedsdyrkelse er tydelig i aviser og ugeblade landet over. Den skaber ikke blot en uudtømmelig guldgrube af salgsmuligheder for sundheds- og wellnessindustrien, men også en følelse af, at vi aldrig er helt gode nok. For selvom du spiser nogenlunde sundt, motionerer på ugeplan, aldrig ryger og sjældent drikker, så oplever du måske alligevel at have hovedpine en gang i mellem? At have nætter, hvor søvnen ikke er optimal? At føle dig mentalt presset eller socialt mættet efter weekendens hyttetur med 1. A, måske endda en smule svag i kroppen? Det går jo ikke – det er langtfra fuldkommen velvære, og du må give den en ekstra skalle. Hellige morgendagen til 16 timers faste og en detox-juice. Engang var konkurrenceløb, særlige kostplaner og faste for de få. I hovedstaden er det i mange bydele blevet normen. Vi spiser glutenfrit brød uden at være glutenallergikere. Lægger kulstænger i vandkaraflen for at fjerne urenheder, selvom vi har noget af verdens bedste drikkevand. Booster vores immunforsvar med gojibær og ingefærshots, og ruller kvartssten over ansigtshuden. Sundhed er blevet en identitet – en statusmarkør. I mange henseender er det en kæmpe sejr for vores samfund. I andre henseender skaber det bekymring. For når målet er fuldkommen velvære, er det let at føle sig utilstrækkelig. Både sat op mod ens eget selvbillede, og i spejlet af andres synlige sejre og misundelsesværdige bestræbelser på de sociale medier. Vores opfattelse af normaltilstanden har ændret sig. Når du ikke er fuldkommen sund efter WHO-principperne, så må du være syg.  Og kan du eller lægen ikke selv finde oplagte tegn på sygdom, så er der mange derude, der gerne vil hjælpe på vej. Prøv med en irisundersøgelse, få undersøgt dine hårstrå eller kortlagt dine gener. En body sds-behandler kan sikkert finde en spænding i kroppen, og en helkrops-MR-scanning kan måske afsløre en dippedut på binyren, som må undersøges nærmere. Løsningerne er mange og kreative, bare spørg Google. Du kan altid finde en behandler, der står klar med åbne arme og et bekosteligt seks ugers forløb, som udbyder mirakelkure for selv de mindste skavanker og bekymringer. Spørgsmålet er, om det nye sundhedsideal overhovedet er sundt? Der er ikke meget godt for kroppen ved et maraton eller en ironman. Man skal være ekstremt påpasselig, hvis ens veganske (eller anden sær-) diæt ikke skal resultere i dårlig ernæringstilstand. »Ortoreksi – altså sygelig optagethed af sundhed – er i stigning,« skriver læge Ida Donkin.Fold sammenLæs mereFoto: Celina Dahl. Detox-kure er det rene humbug, mens det teoretisk slet ikke kan lade sig gøre at booste et immunforsvar hos en ellers rask person (skulle det endelig lykkes, vil resultatet være et hyperreagerende immunforsvar – bedre kendt som allergi). Og kender man lidt til hudens fysiologiske opbygning, er det tydeligt, at dyre ansigtscremer og kvartsruller er penge ud ad vinduet. Selvom de fleste af os formår at omsætte de mange sundhedsanbefalinger på en nogenlunde fornuftig måde, og de fleste af sundhedsrådene heldigvis sjældent er farlige – men blot ligegyldige og overflødige – så er der også flere, for hvem det store fokus på sundhed og velvære bliver sygeligt.Dobbelt så mange unge har i dag fået diagnosen spiseforstyrrelse end for 15 år siden, mens ogsåortoreksi – altså sygelig optagethed af sundhed – er i stigning. Og så er der dem, for hvem det bliver for meget. Der står af ræset og opgiver. For når barren er sat så højt, før man kan føle sig sejrsrig, står skuffelserne og nederlagene i kø. Og her har vi nok den største bagside af medaljen ved det massive kollektive sundhedsfokus. Fokus er skævt, og alt for ulige fordelt. Sat på spidsen er det sjældent Marco fra Sydsjælland med sine 130 kg, der kvitter smøgerne, omlægger kosten og starter til TRX og reformer om eftermiddagen i stedet for at game. Det er oftere Helena fra Østerbro, der allerede har så sund en livsstil, at det halve kunne være nok, men til gengæld har dårligt selvværd og et forskruet kropsideal. Måske havde Helena haft bedre af at geare ned for egne forventninger end at stramme dem yderligere. Samtidig med, at vi ved at sætte barren for den fælles forståelse af, hvad det sunde og gode liv er, SÅ højt, risikerer at tabe alt for mange af vognen. Og desværre oftest dem, som Marco, der reelt ville have haft gavn af det. Der er sket noget ved vores opfattelse af sundhed, der er værd at se nærmere på. Hvor sundhed tidligere var en tydelig vej til et bedre liv, er det for mange danskere tvivlsomt, om det store og ophøjede fokus overhovedet gør godt. Ulighed i sundhed har mange ansigter, og mange konsekvenser. Det gode liv kan klemmes af det på flere måder. Ida Donkin er læge, ph.d. og medlem af Etisk Råd ",
        "metadata": {
            "source": "https://www.berlingske.dk/kommentatorer/laege-opfordrer-til-at-passe-paa-bekymrende-sundhedstrend-husk-nu-at",
            "image_url": "https://berlingske.bmcdn.dk/media/cache/resolve/image_x_large/image/179/1799510/24713920-hvor-sundhed-tidligere-var-en-tydelig-vej-til-et.jpg",
            "publication_time": "Søndag d. 02. juni 2024, kl. 18.12",
            "author": "Ida Donkin",
            "related_links": [],
            "attachments": []
        }
    }
}