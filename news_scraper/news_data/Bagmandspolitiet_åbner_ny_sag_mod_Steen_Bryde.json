{
    "version": "1.0",
    "document": {
        "id": 16520,
        "title": "Bagmandspolitiet åbner ny sag mod Steen Bryde",
        "content": "Den tidligere formand og storaktionær i det lille, børsnoterede tankrederi Nordic Tankers risikerer nu at få flere straffesager på halsen. Den konkursramte finansmand er i forvejen sigtet for både skyldner- og mandatsvig i forbindelse med hans tid i spidsen for det ombruste rederi, og nu kan Steen Bryde i værste fald se frem til endnu en sag på baggrund af hans virksomhed Bristen Gruppen. Selskabet, som erhvervsmanden drev med sin samarbejdspartner og fortrolige ven Brian Petersen, er nu udsat for en større efterforskning af Statsadvokaten for Særlig Økonomisk Kriminalitet, populært kaldet Bagmandspolitiet, som mistænker de to forbundsfæller for at have begået en række strafbare forhold i deres fælles virksomhed. Myndighederne kigger blandt andet på, om Bristen Gruppen med Steen Bryde og Brian Petersen i spidsen har støvsuget en række datterselskaber for midler inden konkursen i november 2008 og samtidig solgt ud af nogle af selskabets ejendomme og puttet pengene i egne lommer frem for i selskabets kasse. Vidste, den var gal Myndighederne og selskabets kuratorer kigger ligeledes på, hvorvidt Steen Bryde og resten af ledelsen i Bristen Gruppen reelt længe før konkursen i efteråret 2008 har været klar over, at koncernen var ved at kollapse. Tidligere har kilder i Berlingske Business i september 2008 beskrevet, hvordan Steen Bryde og Brian Petersen havde planer om at fusionere deres fælles ejendomsselskab ind i den børsnoterede virksomhed Nordic Tankers, da det allerede tidligt i 2008 stod klart, at Bristen Gruppen var under et voldsomt økonomisk pres og have problemer med likviditeten. Både kuratellet og politiet vil derfor undersøge, hvorvidt ledelsen i Bristen Gruppen herunder Steen Bryde igennem længere tid har været klar over, at firmaet var på vej mod en konkurs og blot har forsøgt at holde skibet sejlende og sælge fra for dermed selv at tjene penge inden det uundgåelige kollaps. Bagmandspolitiets fokus på Bristen Gruppen kommer i forlængelse af, at Steen Bryde og en række af finansmandens forretningspartnere fik deres hjem ransaget af myndighederne i efteråret 2009, efter den nye ledelse i rederiet Nordic Tankers med tidligere Torm-direktør Klaus Kjærulff i spidsen havde meldt den tidligere Capinordic-direktør til politiet for en række forhold. Millionbonus Blandt andet anklagede bestyrelsen Steen Bryde for at have begunstiget sig selv med en millionbonus og for at have indgået en lejekontrakt med sine egne lokaler på virksomhedens vegne. Alene anklagerne i Nordic Tankers-regi kan være nok til at give Steen Bryde mellem halvandet og otte år, hvis han vel at mærke bliver kendt skyldig i ikke at forvalte aktionærers og kreditorers penge på den rette måde. Det lykkedes ikke i går at få en kommentar fra Steen Bryde.",
        "metadata": {
            "source": "https://www.berlingske.dk/aktier/bagmandspolitiet-aabner-ny-sag-mod-steen-bryde",
            "image_url": "https://berlingske.bmcdn.dk/media/cache/resolve/image_x_large/image/37/377196/2452291-bagmandspolitiet-bner-ny-sag-mod-steen-bryde.jpg",
            "publication_time": "Tirsdag d. 13. april 2010, kl. 05.00",
            "author": "Morten Johnsen",
            "related_links": [],
            "attachments": []
        }
    }
}