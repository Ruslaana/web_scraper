{
    "version": "1.0",
    "document": {
        "id": 5900,
        "title": "Holger Dahl var lige ved at opgive: Så dukkede en idé op, der kan ændre København",
        "content": "Jeg har ofte stillet mig selv spørgsmålet: »Er København ved at løbe tør for energi?« Selv en arkitekturredaktør, der elsker byen, kan komme til at tvivle. Selvom byen bliver ved med at vokse, selvom skåltalerne er talrige som aldrig før, er det, som om de store slag er udkæmpet. De seneste år har min fornemmelse været, at de store planer er lagt. Vi er gået i »eksekveringsmode« uden egentlig at stille spørgsmål ved de overordnede målsætninger for vores hovedstad. På Københavns Rådhus har udviklingsarbejdet de senere år mest handlet om at gøre livet så surt som muligt for bilejerne. Ak og ve den, der vover at entrere byen i et motordrevet køretøj! Parkeringspladser nedlægges, veje gøres bilfri, og selvom sagen nu er lagt i mølpose, er der uden tvivl stadig blandt byens politikere tilhængere af den vitterlig uigennemtænkte, ahistoriske og skadelige idé om en såkaldt »bypark« på Vesterbrogade mellem Rådhuspladsen og Hammerichsgade/Bernstorffsgade. Det store bilhad på Rådhuset kan ende med at blive ødelæggende. Hvis vi skal fremtidssikre vores hovedstad, er vi nødt til at tænke morgendagens mobilitet ind i planlægningen. Bilerne vil vitterlig en dag være små lydløse, selvkørende, økologiske køretøjer, der suser rundt iblandt os. Københavns Boulevard: En fem kilometer lang strækning fra Bispeengbuen til Kløvermarken. Noget af et columbusæg og en potentiel gave til fremtidens København, mener Berlingskes arkitekturredaktør.Fold sammenLæs mereFoto: Kragh & Berglund. De skal altså stadig have et sted at være. Med alle disse bekymringer i baghovedet er det derfor en glæde at se, at der stadig kan dukke visionære tanker op. At der rent faktisk er nogen, der prøver at tænke uden for den berømte kasse, som de stenhårde bilhadere på rådhuset sidder så uhjælpeligt fast i. Så da jeg forleden fik kendskab til en ny idé fra landskabsarkitekterne fra Kragh & Berglund, var det noget af et columbusæg. De foreslår, at vi omlægger hele strækningen fra Bispeengbuen i nord til Christianshavns Vold i syd til én fem kilometer lang boulevard. »Københavns Boulevard« kalder de med hjertegribende enkelhed deres forslag, og det er præcist så enkelt, som det lyder. Ideen er at sløjfe en vejbane i hver retning på hele forløbet fra Ågade over Åboulevard, Gyldenløvesgade, H.C. Andersens Boulevard, Langebro, Amager Boulevard, Ved Stadsgraven, Vermlandsgade og Uplandsgade til Kløvermarken. Gadeforløbet vil altså reduceres fra tre til to baner i hver retning, men argumentet er, at det ikke vil føles som en alvorlig reduktion, for samtidig sløjfer forslaget al parkering langs vejen gennem hele forløbet.  Den plads, der indvindes, vil forøge byens rekreative areal med 50.000 kvadratmeter, og med de 2000 boulevardtræer, der plantes, vil vi både reducere byens CO₂-udledning, forøge biodiversiteten, reducere varmebelastningen og så altså få en fem kilometer lang boulevard med alle de kvaliteter, sådan én har. Langs vejen bliver der plads til en supercykelsti og til en masse små lommeparker og grønne områder, der, hvor boulevarden møder de forskellige forskydninger og udvidelser af gadeforløbet, som findes allerede: For eksempel området omkring Søpavillonen eller ved Rantzausgades udløb i Åboulevard. Det er en besnærende enkel idé, og selvom man først tænker »ja, o.k. … og hvad så?«, er det en af den slags ideer, der bare vinder og vinder ved nærmere bekendtskab. Jo mere man tænker over den, jo mere oplagt og »unedskydelig« virker den. Ideen er først og fremmest langt billigere at realisere end de tunnelløsninger, der har været bragt på bane, og som vil koste mellem to og 10 milliarder kroner, alt efter hvor lang man forestiller sig, at tunnelen skulle være. Baseret på erfaringspriser har Kragh & Berglund lavet nogle meget forsigtige estimater, der ender med en pris på en lille halv milliard for hele projektet – fraregnet Bispeengbueprojektet, der har sin selvstændige økonomi. Til forskel fra de halvbagte »naturprojekter«, kommunen normalt promoverer, er en boulevard en kendt og velafprøvet bytypologi, som det hedder. Området ved Bispeengbuen i dag. Lækkert er det ikke ligefrem.Fold sammenLæs mereFoto: Liv Latricia Habel. En boulevard hører naturligt hjemme i en by som København, og en tæt sammenhængende boulevard tværs gennem byen ville tilføre den en række kvaliteter: Handels- og caféliv langs boulevarden vil blomstre op, og de mange døde områder langs den store trafikflod vil langsomt vækkes til live igen. I mine øjne er forslaget om en »Københavns Boulevard« en måde at gøre byen både grønnere og blødere på – uden at opgive det, der er byens særkende og største kvaliteter vel at mærke. Vi ville stadig have gaderne, trafikken, bevægelsen og det store flow, men ville samtidig i tilgift have 50.000 ekstra kvadratmeter, hvor vi kunne placere bænke og buske og alle de elementer, nutidens byboere efterspørger. Forslaget forudsætter, at halvdelen af Bispeengbuen rives ned, sådan som kommunen selv lægger op til, men er ellers langt mere realiserbart end mange af de fantasifulde luftkasteller, der har været fremlagt i de senere år. Langt billigere end selv den mindste tunnelløsning og samtidig meget mere effektfuldt, fordi det ikke bare reducerer Åboulevard til en park, men holder fast på det sammensatte, det mangetydige og det blandede, som er de store byers største attraktion. I min begejstring ringer jeg til Lars Jensen, der sidste år blev Københavns nye stadsarkitekt. Han har også kigget på forslaget til »Københavns Boulevard«, og han er også begejstret. »Det er naturligvis en forudsætning, at det går op rent trafikalt«, siger han og fortsætter: »Det er centralt, at man rent faktisk kan fjerne den vejbane. Men hvis vi forudsætter det, er det jo et meget enkelt og nænsomt greb, som tilføjer en masse af det, vi gerne vil med København: Vi vil gerne gøre byen mere grøn, mere cykelvenlig, mere fodgængervenlig, mere opholdsegnet«. Også han bemærker – og roser – forslagets enkelhed. Og så er det endda mere fleksibelt end for eksempel at bygge en milliarddyr tunnel. Boulevarden ville give plads til en masse små »lommeparker«, som for eksempel her ved Søpavillonen. Godt for københavnerne, godt for biodiversiteten.Fold sammenLæs mereFoto: Kragh & Berglund. »Det er noget, der kan implementeres i små etaper, i store etaper, og endelig kan det også rulles tilbage, hvis det viser sig at være problematisk om 20 år for eksempel«. Lars Jensen har været med til at udvikle hele byplanen til Nordhavn, så han kender om nogen til de udfordringer, byen står med. Alligevel har han svært ved at finde hår i suppen, når det gælder Københavns Boulevard. »Jeg synes faktisk også, det er et projekt, der svarer ret godt på nogle af de overordnede udfordringer, vi står med i byen. Det handler jo om, at vi skal tilpasse, men samtidig så skal vi heller ikke låse os i forhold til fremtiden i byudviklingen«, siger han. Om projektet bliver til noget, er dog ikke stadsarkitektens beslutning. Men at han er positiv, kan måske give det en nemmere politisk gang på jord. Politik er en kompliceret sag, det ved jeg godt. Gode ideer dør hver eneste dag, og det samme kan let ske for Københavns Boulevard. Men set fra min stol – fra denne københavnersnudes perspektiv – er der ikke meget at betænke sig på: Sæt i gang!",
        "metadata": {
            "source": "https://www.berlingske.dk/arkitektur/holger-dahl-var-lige-ved-at-opgive-saa-dukkede-en-ide-op-der-kan-aendre",
            "image_url": "https://berlingske.bmcdn.dk/media/cache/resolve/image_x_large/image/191/1916966/24941959-en-boulevard-er-ikke-et-fremmedelement-i-byen-p-s.jpg",
            "publication_time": "Torsdag d. 08. maj 2025, kl. 13.44",
            "author": "Holger Dahl",
            "related_links": [],
            "attachments": []
        }
    }
}