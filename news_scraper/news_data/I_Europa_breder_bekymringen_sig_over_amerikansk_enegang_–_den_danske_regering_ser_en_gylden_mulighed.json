{
    "version": "1.0",
    "document": {
        "id": 12091,
        "title": "I Europa breder bekymringen sig over amerikansk enegang – den danske regering ser en gylden mulighed",
        "content": "Hvor nogle ser udfordringer og en trussel mod europæiske virksomheder og arbejdspladser, ser den danske regering et stort potentiale for et nyt erhvervseventyr. Den amerikanske regering annoncerede i august, at man vil investere gigantiske summer i støtte til den grønne omstilling af amerikanske virksomheder. Det vækker bekymring i EU, hvor man ser den massive statsstøtte som konkurrenceforvridende for europæiske virksomheder. De bekymringer findes også i dansk erhvervsliv, men erhvervsminister Morten Bødskov (S) opfordrer alligevel til at se mulighederne i amerikanernes nye vilje til at smide penge i klimakampen. »Det er helt centralt, at Danmark kan vinde arbejdspladser og vækst på det her. Den grønne omstilling er øverst på dagsordenen hos alle, og her står dansk erhvervsliv enormt stærkt på grund af årtiers investeringer i teknologi, uddannelse og meget andet. Det skal vi udnytte,« siger Morten Bødskov. Mandag mødes han og den amerikanske ambassadør med de største erhvervsorganisationer og over 30 danske virksomheder, heriblandt Haldor Topsøe og Ørsted, i Den Sorte Diamant i København. Her vil man drøfte konsekvenserne af den amerikanske klimaplan og diskutere mulighederne for danske virksomheders rolle i USAs kamp for at nå i mål med sine ambitioner om at reducere CO₂-udledningen. »Et tæt samarbejde med amerikanerne er afgørende for erhvervslivet. Derfor vil vi nu forsøge at styrke det samarbejde for de danske virksomheder, som har store interesser i USA. Nu skal vi drage fordel af erhvervslivets kompetencer, så vi sikrer, at danske virksomheder fortsat har vækstmuligheder på det amerikanske marked,« siger Morten Bødskov. Den amerikanske præsident, Joe Biden, har kaldt den gigantiske klimahjælpepakke for en af de mest betydningsfulde love i USAs historie, fordi den sikrer landet en »lys fremtid«.Fold sammenLæs mereFoto: Oliver Contreras/Getty Images/AFP/Ritzau Scanpix. Den 16. august vedtog den amerikanske kongres den udskældte klimaplan»Inflation Reduction Act«, hvori der er afsat 2.600 milliarder danske kroner til blandt andet at dæmpe inflationen ved at accelerere den grønne omstilling og opbygge en amerikansk industri inden for vedvarende energi. De grønne projekter er åbne for virksomheder i EU, men de får kun de ekstra statssubsidier, hvis en stor del af materialerne og produkterne kommer fra amerikansk jord. Pakken har mødt kritik i EU, fordi den ifølge kommissionsformand Ursula von der Leyen truer med at skævvride konkurrencen for europæiske virksomheder. Derfor har hun foreslået fire indgreb, der skal styrke de europæiske virksomheders mulighed for at konkurrere med de amerikanske. Blandt andet skal EUs statsstøtteregler justeres, så europæiske virksomheder også kan få hurtigere og lettere adgang til støtte. Og så skal fælles EU-finansiering hjælpe EU-lande, der ikke har råd til statsstøtte. På en pressebriefing i København fredag slog den danske næstformand for EU-Kommissionen, Margrethe Vestager, dog fast, at Europa hverken kan eller skal matche de amerikanske støttesummer til europæiske virksomheder. »Men vi skal sikre, at europæiske virksomheder modstår fristelsen at flytte hele deres produktion til USA. For det vil betyde, at de seneste 30 års investeringer vil blive sat tilbage. Så vi skal gøre det nemmere for europæiske virksomheder at handle uden for EU og at få tilladelser til at etablere grøn energi,« siger hun. Den danske EU-kommissær for konkurrence, Margrethe Vestager, tror ikke på statstøtte som et holdbart instrument til at sikre bedre konkurrenceevne. Men EU bliver nødt til at reagere på USAs plan, påpeger hun.Fold sammenLæs mereFoto: Julien Warnand/EPA/Ritzau Scanpix. Helt generelt er Margrethe Vestager ikke fan af statsstøtte, fordi det ifølge hende er giftigt for ideen om et frit og konkurrencebaseret indre marked – og en direkte overførsel af midler fra skatteyderne til aktionærer i virksomheder. Det vil dog blive nødvendigt med »målrettet og midlertidig« hjælp, også på grund af den geopolitiske situation efter Ruslands invasion af Ukraine og de volatile energipriser, påpeger hun. »Europa kan ikke tilbyde lave, stabile energipriser, hvilket også udfordrer konkurrenceevnen i forhold til USA. Så det er et grundvilkår, at der skal gøres noget ved energipriserne, og den bedste vej til det er at sætte fart på den grønne omstilling.« Og så tror Margrethe Vestager også på, at visse danske og europæiske virksomheder kan komme til at nyde godt af, at USA har skruet markant op for de grønne investeringer. »Der er et paradoks i det her, for det er jo super fedt, at amerikanerne er stemplet ind i klimakampen. Uden dem kommer vi ikke til at vinde,« siger hun og tilføjer: »I bedste fald kan det her ende godt, fordi virksomheder med udgangspunkt i Danmark både øger deres aftryk i både Europa og USA. Der er nok til alle, hele verden skal omstille sig grønt, og derfor vil markedet kun vokse i de næste årtier. Det er ikke et nulsumsspil.« EU-Kommissionen vil fremlægge et forslag til, hvordan statsstøttereglerne skal ændres i begyndelsen af februar. Morten Bødskov tiltrådte for nylig som Danmarks nye erhvervsminister og slog i den forbindelse fast i et interview medBerlingske, at han vil have området og virksomhedernes dagsorden »helt tæt på magten«. Og nu skal han altså spille en central rolle i drøftelser om den fremtidige spillebane i USA for danske virksomheder. »Der er ingen grund til at tro, at dansk erhvervsliv ikke kan vinde den her kamp om de grønne arbejdspladser. Amerikanerne er vores vigtigste allierede, og danske virksomheder har i mange år samarbejdet godt med landet. Det er med det afsæt, vi begynder de her drøftelser,« siger erhvervsministeren. Hvad bliver dit vigtigste budskab til den amerikanske ambassadør? »Jeg vil rose den amerikanske regering for beslutningen om at ville styrke den grønne omstilling. Men det er også vigtigt, at de hører, hvilke bekymringer det rejser hos de danske virksomheder, så vi kan finde ud af, hvor problemerne er. Derefter skal vi have lavet en ramme for, hvordan vi kan sikre, at danske virksomheder fortsat kan agere i USA.« Hvordan sikrer det flere danske arbejdspladser? »Vores store virksomheder har på trods af forskellige rammevilkår været i stand til at vinde markeder i hele verden. Og jeg er helt sikker på, at det også i fremtiden vil blive tilfældet i USA.« Har du orienteret EU om, at du skal have de her drøftelser med amerikanerne? »Der er selvfølgelig en EU-linje, der er ved at forme sig, og som vi vil forholde sig til. Men som erhvervsminister har jeg et ansvar for, at dansk erhvervsliv har de bedste muligheder for at vækste og skabe arbejdspladser. Det er mit job.« Erhvervsminister Morten Bødskov (S) lægger vægt på, at erhvervspolitik er blevet sikkerhedspolitik. Nu skal han stå i spidsen for drøftelser med den amerikanske ambassadør, der skal sikre, at danske virksomheder også får glæde af de massive investeringer, den amerikanske regering har skudt i den grønne omstilling.Fold sammenLæs mereFoto: Søren Bidstrup.",
        "metadata": {
            "source": "https://www.berlingske.dk/oekonomi/i-europa-breder-bekymringen-sig-over-amerikansk-enegang-den-danske",
            "image_url": "https://berlingske.bmcdn.dk/media/cache/resolve/image_x_large/image/164/1640322/24329492-.jpg",
            "publication_time": "Mandag d. 30. januar 2023, kl. 09.30",
            "author": "Kalle Kehlet",
            "related_links": [],
            "attachments": []
        }
    }
}