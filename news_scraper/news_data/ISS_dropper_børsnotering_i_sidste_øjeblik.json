{
    "version": "1.0",
    "document": {
        "id": 16836,
        "title": "ISS dropper børsnotering i sidste øjeblik",
        "content": "Frygten for at blive suget ind i den lurende panik på de internationale finansmarkeder får ISS til at trække sig ud af den annoncerede børsnotering i sidste øjeblik. ISS skulle have været handlet første gang på Københavns Fondsbørs fredag morgen, men kun 15 timer før børsnoteringen trækker ISS stikket ud og udskyder børsnoteringen. ISS oplyser i en kortfattet pressemeddelelse, at aktiesalget ellers var på skinner, da aktiesalget torsdag eftermiddag var overtegnet inden for det ønskede prisspænd, men alligevel trækker ISS sig ud af børsnoteringen.  Det er frygten for de volatile aktiemarkeder i kølvandet på uroen i Libyen og naturkatastrofen og den tikkende atomtrussel i Japan, der får ISS til at opgive den store børsnotering. ISS ønsker ikke at ende i en situation, hvor en succesfuld børsintroduktion efterfølgende bliver udhulet af uro på de globale finansmarkeder. \"Vi er glade for den respons, vi har fået fra institutionelle og private investorer, men de volatile og usikre markedsforhold tillader os ikke at iværksætte transaktionen og få en glat debut på aktiemarkedet,\" lyder det fra ISS' bestyrelsesformand Ole Andersen i pressemeddelelsen. Kapitalfondene, der ejer ISS, får en kæmperegning for udskydelsen af børsemissionen, der løber op i et pænt treciferet millionbeløb i omkostninger.",
        "metadata": {
            "source": "https://www.berlingske.dk/virksomheder/iss-dropper-boersnotering-i-sidste-oejeblik",
            "image_url": "https://berlingske.bmcdn.dk/media/cache/resolve/image_x_large/image/40/405071/3918332-iss-afblser-brsnotering.jpg",
            "publication_time": "Torsdag d. 17. marts 2011, kl. 18.35",
            "author": "Per Højager",
            "related_links": [],
            "attachments": []
        }
    }
}