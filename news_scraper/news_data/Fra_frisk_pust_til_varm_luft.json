{
    "version": "1.0",
    "document": {
        "id": 6348,
        "title": "Fra frisk pust til varm luft",
        "content": "Når borgerne i en række større italienske byer i morgen vælger borgmester, må kandidaterne fra protestbevægelsen Movimento 5 Stelle (M5S) overalt i landet se til fra sofaen. End ikke i partistifter Beppe Grillos hjemby, Genova, er det lykkedes at gå videre til lokalvalgets anden runde. Det samme gælder Palermo, Verona og Parma m.fl., og samlet set måtte M5S ved en ydmygende første runde for to uger siden nøjes med godt ti pct. af stemmerne. Årsagerne til fiaskoen, der sår tvivl om protestbevægelsens landspolitiske førerposition i meningsmålingerne, er adskillige. Men en af de vigtigste hedder givetvis Virginia Raggi –M5S’ stadig mere upopulære borgmester i Rom. I disse dage er det et år siden, at den 38-årige advokat overtog regeringsmagten i hovedstaden efter en jordskredssejr. Trætte af årtiers slendrian og korruption under skiftende borgmestre fra både venstre- og højrefløjen ville romerne prøve noget helt nyt. Og Raggi, der også internt i M5S var et relativt ubeskrevet blad, virkede med sin usædvanlige blanding af uskolet snusfornuft og internationalt medietække som den helt rigtige til opgaven. FAKTABlå bogFødt 18. juli 1978 i Rom.Er jurist uddannet fra Roma III-universitet og har specialiseret sig i sager om ophavsret og nye teknologier.Har i en årrække arbejdet for et advokatkontor, der fungerede som forsvarer for bl.a. tidligere premierminister Silvio Berlusconi.Meldte sig i 2011 ind i Movimento 5 Stelle og blev to år senere valgt ind i Roms kommunalbestyrelse.Borgmester i den italienske hovedstad siden juni 2016.Er gift og mor til en dreng på syv år.FOLD UD Født 18. juli 1978 i Rom. Er jurist uddannet fra Roma III-universitet og har specialiseret sig i sager om ophavsret og nye teknologier. Har i en årrække arbejdet for et advokatkontor, der fungerede som forsvarer for bl.a. tidligere premierminister Silvio Berlusconi. Meldte sig i 2011 ind i Movimento 5 Stelle og blev to år senere valgt ind i Roms kommunalbestyrelse. Borgmester i den italienske hovedstad siden juni 2016. Er gift og mor til en dreng på syv år. 12 måneder senere tyder meget imidlertid på, at det friske pust, som Raggi ubestrideligt repræsenterer, består af lige lovlig meget varm luft. I hvert fald lader hendes planer om at »revolutionere Rom ved at indføre normale tilstande« vente på sig. Affaldsindsamlingen er forsat lige så mangelfuld, som den offentlige transport er kaotisk, og den kommunale gæld er tårnhøj. Og når Raggi minder om, at den italienske hovedstad som bekendt ikke blev bygget på en dag, hører stadig færre efter. I en meningsmåling offentliggjort op til årsdagen vender 70 pct. af romerne tommelfingeren nedad i deres bedømmelse af borgmesteren. Ifølge kilder, som den spanske avis El País har talt med, er det paradoksalt nok især de outsiderkvaliteter, Raggi blev valgt på, der skaber problemer. Borgmesteren mister med sin begrænsede politisk erfaring let overblikket, bemærker en af hendes embedsmænd. I stedet stoler hun mere end godt er på sine nærmeste medarbejdere – med fatale konsekvenser.  En række af dem havde allerede måttet trække sig pga. diverse skandaler, da Raggis højrehånd, Raffaele Marra, ved juletid blev varetægtsfængslet i en sag om korruption. I forbindelse med sagen kom det frem, at Marras broder uretmæssigt var blevet forfremmet i den kommunale administration, og i januar sigtede anklagemyndigheden borgmesteren for at have medvirket til det. En tiltale for magtmisbrug og falsk vidnesbyrd følger efter al sandsynlighed i løbet af de kommende uger. Raggi har imidlertid ikke tænkt sig at træde tilbage af den grund, forsikrer hun, selv om kampen mod korruption hører til blandt M5S’ fornemste mærkesager. Protestbevægelsen ændrede da også først på året de strenge etiske regler for sine folkevalgte, så Raggi kunne blive siddende. For selv om partiguru Beppe Grillo ifølge en række italienske medier har udtrykt tvivl om Rom-borgmesterens mentale sundhedstilstand, ville det være katastrofalt, hvis hun måtte trække sig fra den prestigefyldte post kort før det parlamentsvalg, der skal afholdes senest i begyndelsen af næste år.  I hvad der ligner et forsøg på at vende stemningen – i Rom såvel som på landsplan – sprang M5S i sidste uge ud som strammere i immigrationspolitikken. Raggi forlangte i et brev til centralregeringen, at hovedstaden slipper for at tage imod flere af de migranter, som fortsætter med i stort tal at ankomme til landet. Hun bebudede også, at to barakområder beboet af østeuropæiske romaer vil blive ryddet. Samtidig har Grillo i sin blog tordnet mod en lov om indfødsret for alle børn, der kommer til verden på italiensk jord. Der opstod forleden håndgemæng i Senatet i forbindelse med en afstemning om loven, og der er givetvis stemmer at hente for M5S i den betændte debat. Grillo har flere gange flirtet med ideen om at alliere sig med den fremmedfjendtlige Lega Nord. Men føres højredrejningen igennem, risikerer M5S at brække midt over. Adskillige parlamentsmedlemmer har allerede truet med i så fald at forlade protestbevægelsen.  Martin Tønner er Berlingskes korrespondent i Sydeuropa.",
        "metadata": {
            "source": "https://www.berlingske.dk/internationalt/fra-frisk-pust-til-varm-luft",
            "image_url": "https://berlingske.bmcdn.dk/media/cache/resolve/image_x_large/image/9/96702/17662638-25indvirginia-ragg2-101528jpg.jpeg",
            "publication_time": "Lørdag d. 24. juni 2017, kl. 20.00",
            "author": "Martin Tønner",
            "related_links": [],
            "attachments": []
        }
    }
}