{
    "version": "1.0",
    "document": {
        "id": 21485,
        "title": "Overraskende stjernehold bag ny musicaludgave af danskernes yndlingsserie",
        "content": "Mads Andersen Skjern, Maude og grisehandleren bryder ud i sang, når en ny, stor musical baseret på den udødelige tv-serie»Matador«har premiere næste år. Bag forestillingen står en overraskende forfatterkonstellation. Den danske Oscar-vinderSusanne Bier har de sidste to år arbejdet på manuskriptet sammen med Anders Thomas Jensen. Seriens skaber,Lise Nørgaard, døde nytårsdag i en alder af 105 år, men nåede også at deltage i samtaler om, hvordan man bedst ville kunne omsætte de 24 afsnit, serien består af, til en teaterforestilling med sang og musik. »Matador« indtager en ganske særlig position i danskernes bevidsthed. Spørger man Susanne Bier, hvad en fortælling som »Matador« kan, siger hun, at den først og fremmest er underholdende. »Den kan engagere. Den er underfundig og gribende på en og samme tid. Det er vel den kombination, der hele tiden har været dens sjæl og dens overlevelsesdygtighed,« siger hun. I alt varer tv-serien 27 timer. Hvordan får man den skaleret ned til en teaterforestilling? »Det, vi fortæller med »Matador«, er tro mod sjælen, ånden og karaktererne i serien. Men man er nødt til at tage nogle meget distinkte, kunstneriske valg,« siger Susanne Bier. »Det kræver, at man tænker sig godt om og er meget bevidst om, hvad man gør. Ellers kan man slet ikke lave det. Man er nødt til at holde øjet meget på bolden: Hvad oplever man som det, der er en kernehistoire i en grundfortælling? Hvilke karakterer vælger man at fokusere på?« Tv-serien har et væld af forgreninger og individuelle portrætter i et stort persongalleri. »Men i mine og Anders Thomas Jensens samtaler med Lise Nørgaard var det helt tydeligt, at det, også hun havde lyst til at se, var, at man tog essensen af den store tv-serie og beholdt hjertet af den. Hun var ret firkantet med, at det skulle være skarpt og enkelt, hvis det skulle fungere,« siger Susanne Bier. Hun og Anders Thomas Jensen har taget konflikten mellem de to familier Skjern og Varnæs og gjort den til grundstammen i fortællingen i den nye version. »Det, som er smertefyldt, er, at det hele er så godt. Det havde været dejligt nemt, hvis der havde været en del, vi ikke rigtig syntes, var vellykket. Men sådan er det ikke med »Matador«. Det hele er godt,« mener hun. Men det har hjulpet i arbejdet at være bevidst om, at man, hvis man skulle foretage øvelsen, var nødt til at sige til sig selv og hinanden, at der var tale om et nyt værk i en anden genre. »Man er tvunget til at holde tungen lige i munden og vide, at mediet er et andet. Og at det medie, man omsætter serien til, kan noget andet og noget særligt. Rigdommen kommer så i musikken. Jeg kommer jo ikke fra musikkens verden. Det kommer bag på mig, når jeg står med materialet, hvor meget musikken kan i forhold til følelser, som almindelig historiefortælling ikke kan. Musikken kan ramme følelser meget rent, hvilket er fascinerende,« siger hun. Selvom forestillingen stiller skarpt på en kernekonflikt lover Susanne Bier, at man stadig vil have fornemmelsen af en kollektivfortælling om Korsbæk. »Jeg har mere oplevet, at vi har valgt, end vi har fravalgt, for jeg synes, fornemmelsen af et helt samfund alligevel er til stede i forestillingen. Fornemmelsen af en kollektivfortælling ligger som det scenetæppe, solisterne står foran.« Lise Cabble, Anders Thomas Jensen, Susanne Bier og Burhan G er kvartetten, der skal gøre endnu et forsøg på at&nbsp; omsætte »Matador« til en stor scenemusical.Fold sammenLæs mereFoto: Miklos Szabo . Spørger man Susanne Bier, om der har været nogle særlige knaster i forhold til at arbejde med manuskriptet, peger hun på den kendsgerning, at handlingen i »Matador« strækker sig over 18 år. Man er derfor nødt til at lave nogle spring i tiden. I mange år tænkte hun faktisk over at klippe en »Matador« ned til en spillefilm, men opgav ideen. »Det har altid været noget, som jeg har kæmpet lidt med på film. Hvordan accepterer man fortællespring, hvor man hopper meget langt frem i tiden: 'Hold da op, gik der lige 20 år?' Men i den forbindelse synes jeg også, musikken hjælper. I en musical er vi med på, at det, der foregår, ikke er virkelighed – og så bliver spring i tid mindre problematisk. Det var en lettelse, at jeg ikke følte mig helt så bange for tidsspringet. På teatret kan man lege mere med det.« Det er ikke første gang, »Matador« sættes op som musical. I 2007 blev alle 62.000 billetter revet væk, da DR Underholdningsorkestret lejede sig ind i Operaen i København med et manuskript af iscenesætteren Peter Langdal og musik af Bent Fabricius-Bjerre.Anmeldelserne var dog harske.Anmelderne var enige om, at bearbejdelsen var diffus, stakåndet og uden fokus. Og en generel kritik lød på, at man ville proppe alt for meget af den oprindelige serie ind i sceneversionen. Men nu forsøger man så igen. »Matador« har premiere i København 15. februar 2024, hvorefter den skal spille foran et stort publikum i Jylland. Musicalen, der bliver til med DRs velsignelse, sættes op af Hele Danmarks Musical Teater, der er en konstellation bestående af The One and Only Company samt musikteatrene i Holstebro og Vejle. Hvem, der skal spille rollerne som de elskede figurer fra Korsbæk og omegn offentliggøres senere på foråret.",
        "metadata": {
            "source": "https://www.berlingske.dk/scene/overraskende-stjernehold-bag-ny-musicaludgave-af-danskernes-yndlingsserie",
            "image_url": "https://berlingske.bmcdn.dk/media/cache/resolve/image_x_large_vertical/image/164/1644505/24340936-bmr-matador-the-one-and-only-company-032022.jpg",
            "publication_time": "Torsdag d. 09. februar 2023, kl. 10.00",
            "author": "Jakob Steen Olsen",
            "related_links": [],
            "attachments": []
        }
    }
}