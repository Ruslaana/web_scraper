{
    "version": "1.0",
    "document": {
        "id": 10445,
        "title": "Kommentar: En dunkel sejr for Finansiel Stabilitet",
        "content": "Meget usædvanligt og meget udansk,siger advokat og ekspert i banksager Søren Bergenser om det opsigtsvækkende forligi sagen mellem statens finansielle oprydningsselskab, Finansiel Stabilitet, og otte tidligere bestyrelsesmedlemmer i den krakkede Amagerbanken. Den korte, kontante læsning af forliget til 255,5 mio. kroner er, at de otte sagsøgte havde større lyst til at få lukket sagen end vilje til endnu en opslidende retssag i Højesteret om to-tre år, hvor de enten kunne vinde eller risikere et endnu højere erstatningskrav. Nogle vil måske kalde forliget en sejr for retssikkerheden, fordi der nu er lukket en større sag om ansvaret for tab efter finanskrisen. I hvert fald har politikere i årevis krævet, at der ikke bare rullede hoveder på bankernes direktionsgange, men at der skulle drages et retligt ansvar. Direktøren for Finansiel Stabilitet, Henrik Bjerre-Nielsen, hartidligere udtalt, at det er i »samfundets interesse« at føre sagerne. Henrik Bjerre-Nielsen var direktør for Finanstilsynet i 12 år frem til 2008 og var dermed ansvarlig for at føre tilsyn med bankernes udlån op til finanskrisen. Henrik Bjerre-Nielsens egen rolle i finanskrisen har i øvrigt aldrig været genstand for en granskning. Retsopgøret i sagen om Amagerbanken er en dunkel sejr for Finansiel Stabilitet. De sagsøgte vandt i første instans – i byretten – i 2017. Finansiel Stabilitet ankede dommen ogvandt så i anden instans i landsretten 26. juni i år. Det er højst sandsynligt, at sagen på grund af sin principielle karakter havde fået lov til at blive ført ved Højesteret, men nu bliver det altså ikke prøvet, om ledelsen i Amagerbanken udøvede et rimeligt forretningsmæssigt skøn, da den forlængede en valutaramme til ejendomsmatadorerne Hans Henrik Palm, Henrik Ørbekker og Olav Damkiær-Classen under finanskrisen 2008-2010. Som Berlingskes erhvervskommentatorJens Chr. Hansen skrev 26. juni i åri forbindelse med afgørelsen i landsretten, så har både det strafferetlige og det civilretlige opgør efter finanskrisen budt på mange nederlag og få sejre. Finansiel Stabilitet har med forliget ikke fået en klar afgørelse, selv om Henrik Bjerre-Nielsen siger til Berlingske, at dommen fra Østre Landsret dermed er endelig. Han synes også, at forliget er forsvarligt i lyset af procesrisikoen. Nu får Finansiel Stabilitet 70 pct. af sit krav. Det centrale er imidlertid ordet procesrisiko, fordi Finansiel Stabiliet selvfølgelig selv ville løbe en risiko for at tabe i Højesteret. Så her 11 år efter finanskrisen er ingen tilfredse. Retsfølelsen har tabt, fordi det i så beskedent omfang er lykkedes at placere et retligt ansvar efter finanskrisen. Finansiel Stabilitet er utilfreds, fordi det ikke har været dygtig til at vinde de sager, det har anlagt i retssystemet, og har brugt millioner på tabte retssager. Bankledelserne, der har været sagsøgt, er uilfredse, fordi de har måttet bruge mange år – 11 år i tilfældet Amagerbanken – på retssager og måske oprigtigt mener, at de er uskyldige. Og nu kan de siddende bankledelser også være utilfredse, fordi der ikke er nogen klarhed over, hvilket ansvar man har som bestyrelsesmedlem eller bankdirektør i finanssektoren. Risikoen ved at sidde i en bankledelse er uendelige retssager og uklare forlig, hvor man risikerer at sætte hele sin privatøkonomi og velfærd på spil. Hvem ønsker i dag at sidde i en bankbestyrelse? Thomas Bernt Henriksen er Berlingskes erhvervsredaktør",
        "metadata": {
            "source": "https://www.berlingske.dk/virksomheder/kommentar-en-dunkel-sejr-for-finansiel-stabilitet",
            "image_url": "https://berlingske.bmcdn.dk/media/cache/resolve/image_x_large_vertical/image/121/1215064/23228803-thomas-bernt.jpg",
            "publication_time": "Tirsdag d. 22. oktober 2019, kl. 19.20",
            "author": "Thomas Bernt Henriksen",
            "related_links": [],
            "attachments": []
        }
    }
}