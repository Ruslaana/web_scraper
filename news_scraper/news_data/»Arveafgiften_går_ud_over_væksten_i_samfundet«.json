{
    "version": "1.0",
    "document": {
        "id": 10136,
        "title": "»Arveafgiften går ud over væksten i samfundet«",
        "content": "Bo Stærmose, ejer af Juliana Drivhuse i Odense, ved godt, at det ikke er alle, der er enige i, at familieejede selskaber skal tilgodeses ved at fjerne arveafgiften ved genera-tionsskifte.  »Det bliver let en diskussion om nogle velbjærgede, der ikke vil betale skat. Så det er vigtigt at sige, at vi har et system i dag, som gør, at hvis man som virksomhedsejer trækker penge ud til forbrug, så betaler man skat vildt og voldsomt som alle andre. Sådan skal det være,« siger Bo Stærmose. »Men spørgsmålet er, om man skal have en model, hvor man egentlig bremser væksten i samfundet, og i mange tilfælde enten umuliggør generationsskifter eller kun gør generationsskiftet muligt ved at sælge til en kapitalfond eller sælge til udlandet,« siger den 67-årige virksomhedsejer.  Han kalder det »skidt for samfundet«, at man på den måde rammer de familieejede selskaber. »For de familieejede firmaer er typisk der, hvor væksten er i det danske samfund. Det er de mindre og mellemstore selskaber, der har mulighed for at vokse mest. Hvis man dræner dem for likvid kapital for at kunne trække penge ud til skattebetaling, så er det lige præcis de penge, man kunne have brugt på vækst, og det er ikke kun til skade for ejerne, men for samfundet som helhed,« siger Bo Stærmose. Han mener ligesom mange andre virksomhedsejere, at man skal skæve til både Norge og Sverige, hvor arveafgiften er afskaffet med succes. »Den rigtige løsning er den, man har set både i Norge og i Sverige, hvor man fjerner arveafgiften. Det er jo penge, der er betalt skat af én gang. Hvis man i stedet for at bruge dem, sparer dem op for at give dem til sine børn, så skal man betale skat af dem en gang til,« siger Bo Stærmose.  Generationsskiftet i Juliana Drivhuse er allerede i gang. Den væsentligste del blev gennemført inden lovændringen i foråret, der afskaffede den såkaldte formueskattekurs. Men der udestår stadig en del af det ejermæssige generationsskifte til Bo Stærmoses 42-årige søn. »Vi har stadig noget af hovedpinen, selv om vi ikke er ramt så hårdt som mange andre,« siger Bo Stærmose. ",
        "metadata": {
            "source": "https://www.berlingske.dk/oekonomi/arveafgiften-gaar-ud-over-vaeksten-i-samfundet",
            "image_url": "https://berlingske.bmcdn.dk/media/cache/resolve/image_x_large/image/10/109175/11093880-21busbo-staermose-2jpg.jpeg",
            "publication_time": "Onsdag d. 21. oktober 2015, kl. 08.00",
            "author": "Jesper Kongskov",
            "related_links": [],
            "attachments": []
        }
    }
}