{
    "version": "1.0",
    "document": {
        "id": 14379,
        "title": "Kinas betydning er næppe stærkt overdrevet",
        "content": "I 1999 publicerede den velanskrevne politolog Gerald Segal en artikel i Foreign Affairs med titlen »Does China Matter?«. Artiklen, der vakte stor debat, konkluderede, at Kinas betydning var stærkt overvurderet både økonomisk og politisk. Landet var handelspolitisk af mindre betydning med en udenrigshandel, der var mindre end Hollands. Segal bemærkede, at Storbritannien eksporterede mere til Sri Lanka end til Kina. Segal konkluderede, at Kina var en andenrangs middelmagt uden global indflydelse. Som øjebliksbillede var der megen sandhed i Segals vurdering. Kina var i 1998, da artiklen blev skrevet, ikke en økonomisk supermagt. Bruttonationalproduktet var mindre end Italiens. Udenrigshandlen var mindre end en brøkdel af lande som Tyskland og Japans. Men som et pejlemærke om den fremtidige udvikling tog Segal helt fejl. Efter Kinas indtræden i WTO i 2001 udviklede den kinesiske økonomi sig nærmest eksponentielt, og allerede i 2010 overhalede Kina Japan som verdens næststørste økonomi. På det handelsmæssige område var udviklingen ikke mindre iøjnefaldende og i hastig rækkefølge overhalede Kina Italien, Frankrig, Storbritannien, Japan, Tyskland og i 2013 USA. I dag er Kina den største handelspartner for 130 af verdens 196 FN-lande, USA for langt færre. IBerlingske 9. maj går Luke Pateyi Gerald Segals fodspor. I et stort anlagt interview kritiserer forskeren »fortælling om de vigtige og vitale økonomiske forhold mellem EU og deres egne lande og Kina.« I virkeligheden er der tale om en myte, siger Luke Patey, der konkluderer, at Kina må betragtes som en »mindre handelspartner« for EU. Det gælder også for Tyskland, EUs største økonomi.  Det er uklart, hvilket talmateriale Luke Patey bygger sine betragtninger på. Ifølge officiel tysk statistik er Kina faktisk Tysklands største samhandelspartner. Værdien af den tyske samhandel var i 2019 på hele 205 milliarder euro og dermed større end samhandelen med den traditionelt største samhandelspartner Frankrig – for ikke at tale om større end samhandelen med USA. I modsætning til Segals analyse fra 1999 er øjebliksbilledet i 2019, 20 år efter, helt klart, at Kina har stor handelspolitisk betydning for EU og især for Tyskland. Trenden er endvidere, at det vil fortsætte, hvis da ellers de økonomiske mekanismer får plads til at råde uafhængigt af politiske hensyn. Den politiske dagsorden synes nemlig at være kernen i Luke Pateys tilsyneladende apolitiske økonomiske betragtning. Vi skal stå fast over for det aggressive Kina og ikke længere falde for »Kinas bluffnummer«, og det har vi råd til, for vi er ikke så afhængige af det kinesiske marked, som vi går og tror. Derfor kan vi med »styrket rygrad« afvise kinesisk pression.  Der er ingen tvivl om, at det er på tide at forholde sig til Kinas stigende politiske og økonomiske betydning i den globale virkelighed. Det skulle vi have gjort for længe siden. Men selv den meget fyldige Taksøe-Jensen-rapport, som Lars Løkke Rasmussen tog initiativ til i 2016, sparkede reelt Kina-spørgsmålet til hjørne med den begrundelse, at Kina først om 10-15 år ville få afgørende betydning for dansk sikkerheds- og udenrigspolitik. Men allerede nu præger Kina-spørgsmålet den offentlige debat, og der går ikke en dag uden en kritisk avisartikel om den kinesiske fremfærd. Udgangspunktet er coronakrisen og de kinesiske fortielser på dette punkt. Det, man blot må bede om, er, at debatten foregår på et reelt og oplyst grundlag. Det er ikke et reelt grundlag bevidst at undervurdere Kinas økonomiske betydning for EU, herunder Danmark. Ønsker man af politiske grunde at bryde denne afhængighed, må man først kortlægge den faktiske situation. Hvori består afhængigheden, hvor stor er den, hvilken placering har Kina i de globale forsynings- og produktionskæder, hvilke alternative muligheder har dansk erhvervsliv? Ansvarlige politikere må tage tyren (dragen) ved hornene og igangsætte en ansvarlig og seriøs udregning af vore relationer til Kina og hvilke handlemuligheder, der måtte findes. Relationerne til Kina er for vigtige til at blive taget som gidsel i populistiske strømninger, hvad enten de er hjemmegroede eller har deres udgangspunkt i Trumps Amerika. Kjeld Erik Brødsgaard er professor ved Institut for International Økonomi, Politik og Business, CBS, og forfatter til bogen »Kina i Moderne Tid - Samfund, Økonomi og Politik«",
        "metadata": {
            "source": "https://www.berlingske.dk/kommentarer/kinas-betydning-er-naeppe-staerkt-overdrevet",
            "image_url": "https://berlingske.bmcdn.dk/media/cache/resolve/image_x_large/image/129/1292069/23418558-kina.jpg",
            "publication_time": "Onsdag d. 13. maj 2020, kl. 10.00",
            "author": null,
            "related_links": [],
            "attachments": []
        }
    }
}