{
    "version": "1.0",
    "document": {
        "id": 18928,
        "title": "Politiassistent efter kollega blev dræbt i ulykke: Retssystemets træghed er ulidelig",
        "content": "Det er nu mere end et år siden, at en af mine kolleger blev dræbt i en tragisk ulykke på Langebro som følge af en vanvidsbilists bevidst hensynsløse kørsel. For få uger siden fik jeg et opkald fra en kollega, der ville underrette mig om, at det nu endelig var lykkedes at få forkyndt en tilsigelse til et retsmøde i sagen over for tiltalte til afholdelse i december måned i år. Jeg tænker ofte på de efterladte og deres følelser i forbindelse med den uafsluttede sag. På dette tidspunkt er der så forløbet næsten et år og seks måneder, før retssystemet formår at behandle sagen, såfremt tiltalte gider møde frem og lade sig stille til regnskab for sin kørsel i forbindelse med færdselsdrabet samt yderligere en lang række af lignende kørsler dog uden så vidtrækkende og fatale konsekvenser. En gennemgribende revision af det danske retssystem er en absolut påtrængende nødvendighed, for at almindelige borgere fortsat skal kunne bevare troen på, at retssamfundet har viljen og evnen til at skride effektivt ind over for lovbryderne. Med hensyn til at komme efter de bevidst færdselskriminelle, der uden hensyntagen til andres sikkerhed færdes blandt os i trafikken i de såkaldte muskelbiler og kører, som det passer dem, er det til stadighed beskæmmende for en professionel som mig at konstatere, at retssystemet tillader en langsommelig sagsprocedure på dette vitale område. De tiltalte modarbejder oftest systemet ved at undlade at reagere på forsøg på forkyndelse af anklageskrifter eller retsmøder, således at mange sager hober sig op og udsættes i en uendelighed. I mit arbejde som færdselsbetjent må jeg igen og igen konstatere, at jeg konfronteres med billister, der har mere end et tocifret antal sigtelser til klip i kørekortet til behandling samtidig, uden det er lykkedes for systemet at få dem hevet i retten og få dem dømt og frataget deres kørekort. Det er uacceptabelt og bør høre op. Retten bør ændre sin procedure ved at beslutte, at en forkyndelse er foretaget, når den er afsendt digitalt til borgerens e-boks. Sagerne bør ligeledes behandles uden udsættelse af retsmøder, selv om tiltalte ikke møder op til retsmødet, idet undskyldninger som sygdom og manglende forkyndelse i alt for stor udstrækning i dag misbruges som anledning til udsættelse af retsmøder i en uendelighed. Skal retsstaten effektivt kunne håndhæve lovgivningen og atter bibringe borgerne deres retssikkerhed på dette område med vanvidskørsel i potentielt dødbringende store muskelbiler, må der effektivt og konsekvent ageres med reel handling fra rettens side fremover. Henrik Schmeisser er politiassistent, Københavns Færdselspoliti",
        "metadata": {
            "source": "https://www.berlingske.dk/kommentarer/politiassistent-efter-kollega-blev-draebt-i-ulykke-retssystemets",
            "image_url": "https://berlingske.bmcdn.dk/media/cache/resolve/image_x_large/image/132/1325867/23501661-helle-schmidt.jpg",
            "publication_time": "Tirsdag d. 25. august 2020, kl. 08.00",
            "author": null,
            "related_links": [],
            "attachments": []
        }
    }
}