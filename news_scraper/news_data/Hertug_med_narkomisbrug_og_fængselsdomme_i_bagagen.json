{
    "version": "1.0",
    "document": {
        "id": 19476,
        "title": "Hertug med narkomisbrug og fængselsdomme i bagagen",
        "content": "LONDON: Hverken det engelske parlament eller dronning Anne havde Charles James Spencer-Churchill i tankerne, da de udmøntede taknemmeligheden over en krigshelt i en stor pengegave, der i 1705 lagde grunden til det storslåede »Blenheim«. Et palads, som med 187 værelser fordelt på 28.000 kvadratmeter overgår såvel slottet Windsor som Buckingham Palace og placerer sig blandt de mest monumentale i Europa.  Det er måske også for meget at forlange, at man dengang skulle have overvejet nødvendigheden af at sætte begrænsninger i arvefølgen for heroin- og kokainmisbrugere, spiritusbilister, indbrudstyve og »gamle kendinge« af politiet og fængselsvæsenet. Alt sammen beskrivelser, som passer på den 12. hertug af Marlborough, der snart rykker ind i den del af paladset, der ikke er åben for de årligt omkring en halv million betalende gæster. Siden farens død som 88-årig i sidste uge har de britiske medier summet af spændt forventningsfuldhed: For hvad vil den 58-årige nye hertug mon bruge en af Storbritanniens fornemste titler og adresser til? I mange år har han leveret rigeligt med saftige og salgsfremmende overskrifter under sit kaldenavn Jamie Blandford – borgerligt kan man ikke kalde det, for det er afledt af titlen »markis af Blandford«. Foreløbig har talsmænd forsikret om, at Blandford har »forandret sig« og nok skal klare sine nye opgaver.  Der bliver basis for mere farverige arrangementer på Blenheim, når den kontroversielle Charles James Spencer-Churchill – helt i tråd med dynastiets arvefølge – flytter ind som den 12. hertug af Marlborough. Her ses den tidligere jarl ved the Goodwood Festival of Speed i sommer. »Jeg benægter ikke, at han har haft en farverig fortid,« har en anonym kilde i familien udtalt til The Times. »Men det er i høj grad blevet overdramatiseret. Jeg tror, at alle forstår, at der er blevet begået fejltagelser, men at det på et tidspunkt var tid for ham til at vende et nyt blad, og at han skal anerkendes for at gøre det.« Den nye hertug har allerede »skubbet på« for mere musik og angiveligt i en form, der i en endnu ukendt grad skal spille med på paladsets beliggenhed i Woodstock – i Oxfordshire lidt nord for byen Oxford. Der skal også være planer om i det mindste en præsentation af biler på Formel 1-niveau, som i årevis har haft hertugens passionerede interesse. Den tidligere hertug var mere til Barry Manilow, som havde en koncert på paladsets grund. Diana Ross og Rod Stewart har også optrådt i paladsomgivelserne.  For tilhængere af stive overlæber, fantasifulde hatte, omhyggeligt studsede parker og formfuldendte traditioner uden rock’n’ roll og larmende motorer er der måske en trøst at hente i, at den afdøde hertug via en retssag for tyve år siden fik lagt paladset ind under en boforvaltning, da sønnens udsvævelser var på det vildeste. Det betyder, at Blandford nok har sin titel og højloftede værelser at gå rundt i, men han kan ikke tage beslutninger for hverken palads eller de mere end 800 hektar omgivende parker udenom bobestyrelsen. Patrick Forbes, som havde et afsnit om Blenheim-dynastiet med i sin Channel 4 serie »The Aristocrats«, siger til The Times, at han forventer, at den nye hertugs indflydelse bliver større end forvaltningssystemet har lagt op til: »Mere, vil jeg tro, end forvalterne vil bryde sig om, simpelthen fordi han er i det store hus.« I hvert fald synes der lagt op til en ny stil. Nekrologer for den afdøde hertug er tykke af aristokratisk røgelse. Den 11. hertug var fætter til Winston Churchill, som blev født på Blenheim og også var hertugens gudfar. Hver dag på Blenheim lagde kammertjeneren fire sæt tøj frem til John Georg Vanderbilt Henry Spencer-Churchill: Ridetøj til tidlig morgen, afslappet påklædning til formiddagen, jakkesæt til møder og smoking-jakke til aften. Han holdt stift på formerne – og afstanden til de nedre luftlag, selv om han også udnyttede de forretningsmæssige muligheder til at sikre paladsets økonomi. Paladset er blevet udlejet til filmkulisse, fine bryllupper, luksusfester og har udviklet sig til en af Storbritanniens mest populære turistattraktioner. »Der er åbent til alt undtagen mit toilet,« bliver hertugen citeret for, mens The Times påpeger, at de private gemakker bestod af 46 rum med 12 soveværelser og ti badeværelser. Sønnen blev offentligt kaldt »familiens sorte får«, og hans første hustru Becky Few-Brown faldt bestemt ikke i alles smag. Flere nekrologer gengiver, at hertugen skulle have kaldt hende en »beskidt lille skurekone«, efter at hun optrådte som letpåklædt model i high-society magasinet Tatler. Den 11. hertug var selv gift fire gange og siden 2008 med den omkring 30 år yngre, iransk-fødte Lily Mahtani née Sahni.  Mens den tidligere hertug havde en militærkarriere samt var en glimrende rytter og skytte, har arvtageren gjort sig bemærket med fængselsbesøg for narkotikabesiddelse, indbrud hos en apoteker, receptforfalskning og for ikke at ville betale hustrubidrag. Så sent som i 2007 kom han i fængsel efter flere tilfælde af hensynsløs kørsel. Der var også i samme periode et tilbagefald til narkotikamisbrug. De senere år skal far og søn været nået frem til en slags forsoning. Begge har erklæret, at stamtavlen er en tung byrde. Den 12. hertug siger nu, at »Blenheim kommer først«, selv om det er et »smukt monster« og på lange stræk kan sammenlignes med at skulle forsørge en hustru med dyre vaner. Den afdøde hertug har efter eget udsagn arbejdet hele sit liv på at sikre paladsets unikke position i den britiske historie. Den går tilbage til den første hertug af Marlborough, der stod i spidsen for en afgørende sejr over fransk-bayerske styrker i den spanske arvefølgekrig i begyndelsen af 1700-tallet. Som den afdøde hertug udtrykte det: »Min berømte forfader vandt slaget om Blenheim på én dag, men hans efterkommere har udkæmpet det lige siden.«",
        "metadata": {
            "source": "https://www.berlingske.dk/internationalt/hertug-med-narkomisbrug-og-faengselsdomme-i-bagagen",
            "image_url": "https://berlingske.bmcdn.dk/media/cache/resolve/image_x_large/image/77/776758/7815066-24udlbritain-arts-ai-weiw2jpg.jpeg",
            "publication_time": "Torsdag d. 23. oktober 2014, kl. 17.00",
            "author": "Uffe Taudal",
            "related_links": [],
            "attachments": []
        }
    }
}