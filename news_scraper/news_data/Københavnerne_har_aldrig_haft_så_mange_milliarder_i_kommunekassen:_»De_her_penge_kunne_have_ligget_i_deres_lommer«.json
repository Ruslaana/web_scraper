{
    "version": "1.0",
    "document": {
        "id": 3278,
        "title": "Københavnerne har aldrig haft så mange milliarder i kommunekassen: »De her penge kunne have ligget i deres lommer«",
        "content": "Om de studerende eller direktører, rengøringsdamer eller ingeniører, så er der ingen så rige i dette land som københavnerne. Og de er måske ikke engang selv klar over det. Den fælles kasse i kommunen vokser og bugner, og der er i dag så mange penge til rådighed, at hver enkelt københavner i gennemsnit kan prale af en historisk høj likviditet, der er næste tre gange større end i resten af landet. Alligevel bliver der ikke flere pædagoger eller større skattelettelser. Den store likviditet vidner ifølge de blå partier på rådhuset om, at der er rigeligt med råderum til at sænke kommuneskatten i København yderligere, efter at den nu i tre år er faldet med 0,1 procentpoint. Men ifølge Liberal Alliances Ole Birk Olesen kunne skatten lige så godt være blevet sænket med 0,2 procentpoint eller måske 0,5 procentpoint. »Vi er tæt på at være den kommune i landet med den laveste kommuneskat, og havde vi givet den bare lidt mere gas, så havde vi været det,« siger han. Hvert kvartal opgør Københavns Kommune, hvor mange penge man har i såkaldt gennemsnitlig likviditet. Opgørelsen for fjerde kvartal af 2024 viser, at der ligger rekordmange penge på kistebunden: 18,11 milliarder kroner. Eller sagt på en anden måde har kommunen 27.467 kroner på kistebunden for hver eneste københavner. Til sammenligning har landets kommuner i gennemsnit 9.687 kroner pr. borger i kassen – et gennemsnit, København selv er med til at hive op. »Jeg kan ikke forstå, at de københavnske borgere ikke er mere ophidsede over, at de her penge kunne have ligget i deres lommer,« siger Per Nikolaj Bukh, der er professor i økonomistyring ved Aalborg Universitet. Økonomiprofessoren uddyber, at det ikke er nødvendigt for en kommune at have mere end 3.000-4.000 kroner i gennemsnitlig likviditet pr. borger.  I kvartalsopgørelsen understreger kommunen dog, at pengene er øremærket til forskellige fremtidige anlægsprojekter til og med 2036. Derfor skriver kommunen, at »den reelle kasse« i forbindelse med regnskab 2024 »kun« indeholder cirka 2,8 milliarder kroner. Men det kalder Per Nikolaj Bukh »lidt af en søforklaring«. Hvert år har Københavns Kommune flere indtægter, end den ifølge aftalerne med staten må bruge på at bygge skoler og hyre nye pædagoger. Eller sagt med kommunalt lingo i opgørelsen: »Det fortsat høje niveau for likviditeten kan blandt andet tilskrives, at anlægsprojekter ikke eksekveres i samme tempo, som likviditeten modtages i form af indtægter fra skatter, tilskud og udligning.« En formulering, kommunen for øvrigt har brugt i sine opgørelser i årevis. I samme periode har pengene bare hobet sig op i kommunekassen.  »Det er rigtigt nok, at man skal spare op til anlægsbyggerier i fremtiden, men man behøver ikke at spare dem op i bedre tid end nødvendigt,« siger Per Nikolaj Bukh: »Det er en meget overholdbar likviditet, man har, og det er så et valg, man har truffet.« Når der er alligevel er udsving igennem årene, skyldes det blandt andet, at kommunen har investeret mange af pengene. Det beskrev Berlingske,da det i 2022 var skyld i store tab. Mens det i 2024 har været medvirkende til store gevinster. Københavns Kommune har cirka 23.000 kroner mere på kistebunden pr. indbygger, end man behøver, vurderer økonomiprofessor Per Nikolaj Bukh.Fold sammenLæs mereFoto: Linda Kastrup. Per Nikolaj Bukh kan omvendt godt finde nogle argumenter for at have en velpolstret pengekasse: »Det vil jo ikke sige, at jeg synes, det er velbegrundede årsager, men det kan være årsager,« siger økonomiprofessoren. Ifølge Venstres beskæftigelses- og integrationsborgmester, Jens-Kristian Lütken, »må det ikke være et mål i sig selv at spare likviditet op«. De mange penge bekræfter ham i, at der er økonomisk råderum til at sænke skatten yderligere.  »Det er det eneste, vi må bruge dem til,« siger han med henvisning til det statsligt bestemte anlægsloft og serviceloft: »Vi må ikke bruge dem til at bygge nye daginstitutioner, bedre normeringer eller noget som helst.« Samtidig minder han om, at de store likvide midler rent faktisk er »københavnernes penge«. Som han ser det, formår kommunen allerede at spare op til store anlægsprojekter, og den store likviditet vidner om, at der er »meget stor luft« i den københavnske økonomi. Ole Birk Olesen kalder det »helt skørt, at vi som kommune opkræver flere penge, end vi kan bruge«. »Vi opbygger den her kæmpe likviditet, der bare bliver større og større i forventning om, at vi engang kan få lov at bruge pengene,« mener han: »Men som det er lige nu, betaler man mere i skat, end man får i service.« ",
        "metadata": {
            "source": "https://www.berlingske.dk/metropol/koebenhavnerne-har-aldrig-haft-saa-mange-milliarder-i-kommunekassen-de",
            "image_url": "https://berlingske.bmcdn.dk/media/cache/resolve/image_x_large_vertical/image/189/1896456/24903616-kbenhavns-kommune-har-nsten-tre-gange-s-mange-p.jpg",
            "publication_time": "Mandag d. 10. marts 2025, kl. 06.13",
            "author": "Jonas Stenbæk Christoffersen",
            "related_links": [],
            "attachments": []
        }
    }
}