{
    "version": "1.0",
    "document": {
        "id": 2709,
        "title": "Hank op og rejs jer fra sofaen. Hemmeligheden bag livslang kærlighed skal findes væk fra hjemmet",
        "content": "Relationen er så spæd, som den næsten kan blive. Nøjagtig seks dage gammel, konstaterer Axel Nummelin efter at have orienteret sig i mobilens kalender. Han ligger filtret ind i sin spritnye kærlighed, Thea Larsen, i en tætomsluttende hængekøje, der er én blandt utallige hængekøjer i en skov af kæmpetuja på dette års Heartland Festival på Fyn. Det er svært at se, hvor den ene slutter, og den anden begynder. Han er 20 og fra Malmø, hun er 18 og fra Amager, og de mødte hinanden på Tinder. Musik er deres fællesinteresse, »det var det, vi i første omgangbondedeover,« som Thea Larsen udtrykker det, og begge lytter til den amerikanske sanger Lauryn Hill, der i år markerer 25-års jubilæet for sit meget roste album, »The Miseducation of Lauryn Hill«, på netop Heartland. »What, har du set, at hun spiller i Danmark,« havde Thea Larsen skrevet til Axel Nummelin. »Jeg vil ikke kunne tilgive mig selv, hvis billetterne bliver udsolgt, og vi ikke får hende at se,« svarede han. Og så bestilte de spontant to endagsbilletter til festivalen. Uden endnu at have mødt hinanden. »Så det er heldigt, at der var kemi, da vi rent faktisk mødtes,« siger Thea Larsen og fniser. Svenske Axel Nummelin og Thea Larsen fra Amager er helt nye kærester og har kun øje for hinanden. De er taget på Heartland Festival for at opleve deres fælles idol, Lauryn Hill, spille koncert.Fold sammenLæs mereFoto: Linda Kastrup. Thea og Axel har næppe skænket det en tanke, men deres beslutning om at forlade vante rammer og prioritere at få en fælles oplevelse kan være udslagsgivende for, om deres relation varer ved. Også i det helt lange løb. Stadig mere forskning peger i retning af, at par, der opsøger – og fortsætter med at opsøge – oplevelser sammen, lærer nyt sammen og udvikler sig sammen, som den bogaktuelle forfatter og videnskabsjournalist David Robson for nylig forklarede det i den amerikanske avisThe Wall Street Journal. »Aktivitetsparret« – par, der kaster sig over ting i fællesskab – kan meget vel have fundet hemmeligheden bag at holde liv i kærligheden, også når hverdagen sætter ind, og det hele ikke længere er seks dage nyt og spændstigt. På samme måde kan fælles aktiviteter fungere som en vitaminindsprøjtning i parforholdet, hvis det lidt for længe har båret præg af stilstand, gentagelser, opretholdelse af det eksisterende og trummerum. Sådan som hverdagslivet har det med at udvikle sig for mange af os. En kærlighedsrelation må helst ikke kvæles i logistik, og det er der en risiko for, mens børnene er små og konstant pasningskrævende.Fold sammenLæs mereFoto: Linda Kastrup. Det ved Anja og Jan Neiiendam, der er henholdsvis 54 og 55 år. De bor til daglig i København, er forældre til fire og bestrider begge direktørstillinger, så vedligeholdelse af kærligheden kunne let være endt langt nede af prioriteringslisten. Ikke mindst fordi de har været sammen i 35 år. Alligevel spotter Berlingske parret på festivalens eng foran hypede Bouillon – restauranten,der lover store oplevelser for en lille regning– der har taget billig steak-magi med til det fynske i form af en velbesøgt madbod på pladsen. De er i omfavnelse. Det er første gang, Anja og Jan Neiiendam er på Heartland sammen, men kombinationen aftalksog musik tiltaler dem. Og de har både Nile Rodgers og et asparges-medley med Falsled Kro som vært på programmet, ligesom de netop har været til en talk om kampen for intimitet i en ai-æra. Hvad giver det jer og jeres relation at drage hertil i tre dage? »Frihed fra pligter, børn og alt muligt andet. Og så giver det os oplevelser,« siger Anja Neiiendam: »Vi putter simpelthen noget oven på det øvrige, og det gør en forskel. Du er nødt til at fylde på en relation hele tiden, for hvis ikke du fylder på og skaber noget nyt, så står du stille. Det gør vi jo som mennesker; så der skal nyt på. Nye oplevelser, nye ting, nye interesser. Vi udvikler os kun individuelt, hvis ikke vi udvikler os sammen også, og så går vi måske hver til sit,« siger hun. De har altid været gode til at prioritere tosomhed, fortæller de. Jan og Anja Neiiendam har været sammen i 35 år og har fire børn sammen. De har tilsyneladende knækket koden til at bevare kærligheden, og fælles oplevelser indgår i den opskrift, fortæller parret til Berlingske.Fold sammenLæs mereFoto: Linda Kastrup. »Jeg tror, at det handler meget om at have noget at se frem til sammen, men som man ikke nødvendigvis ved, hvad er. På et sted som Heartland kan tilfældighederne få lov at råde,« siger Jan Neiiendam: »I gamle dage, da vores børn var små, var storebededagsferien vores fikspunkt. Der vidste vi, at dét var vores weekend, og så var det noget med at rydde kalenderen og rent faktisk muliggøre, at vi også kom afsted.« De oplever, at deres fælles insisteren på at komme ud, blive inspireret, underholdt og få nye input holder samtalen mellem dem kørende og sikrer, at den vedbliver at være interessant: »Det udvider de snakke, vi har, synes jeg. Det er eksempelvis ikke så lang tid siden, at vi var i Tivolis Koncertsal og høre Tor Nørretranders og Svend Brinkmann, som tog nogle temaer op, som vi efterfølgende drøftede og reflekterede over hjemme. Det havde vi ikke kunnet på samme måde, hvis ikke vi var blevet klædt på først,« siger Anja Neiiendam. Og de er langtfra alene. Mangt et par har fundet vej til den lille stationsby Kværndrup på Fyn, hvor Egeskov Slot ligger, og hvor Heartland Festival er skudt i gang på en torsdag, hvor vejret ikke rigtig kan beslutte sig for sol eller regn. Forskning tyder på, at det er vigtigt for et velfungerende parforhold, at dets parter stadig har en oplevelse af at udvikle sig.Fold sammenLæs mereFoto: Linda Kastrup. Sammenlagt har 18.000 personer billet til festivalen, der nu har otte år på bagen, og ved flere lejligheder er blevet kaldt den kreative klasses festival. Her er lækkerhed og wauw-faktor og et fravær af mennesker, der sejler plørefulde rundt og urinerer i buskadset. På Heartland vasker man hænder efter toiletbesøg, nyder installationskunst, værdsætter langbordsmiddage med grøftekantsblomster og en ordentlig drue, og når mørket falder på, er det et blødt lys fra tusindvis af lyskæder, der viser vejen hjem og ikke et ubarmhjertigt projektørlys. Det er ét sted, hvor mennesker, der undres og forundres over deres omverden kommer, og hvor en snak om et mere nærværende liv mellem forfatter Maj My og læge Imran Rashid skaber kødannelse, og hvor forfatter Tine Høegs oplæsning af egen roman, »Tour de chambre«, tilsat vidunderlig musik trækker fulde huse og mennesker i alle aldre og på tværs af generationer. Heartland Festival henvender sig til alle aldre, og sigtet er, at en hel familie – fra lille barn til bedsteforælder – skal kunne tage afsted og finde noget, der interesserer den enkelte.Fold sammenLæs mereFoto: Linda Kastrup. Og det er nøjagtig det, Heartland skal kunne, siger festivalens direktør, Ulrik Ørum-Petersen, da han mellem frokost og velkomst af udenlandske kunstneres agenter mødes med Berlingske på festivalpladsen. Heartland Festival skal nemlig ikke konkurrere med landets øvrige festivaler, men med weekendture til storbyer. »Vi prøver at tage folk ud af byen, men give dem det, der er i byen i meget koncentreret form,« siger han om visionen for Heartland.« På et tæppe foran podium-scenen har 74-årige Frank Hansen og 67-årige Charlotte Kiil Jensen fra idylliske Lundeborg på Sydøstfyn slået sig ned på et tæppe for at overvære en talk mellem Casper Christensen og Svend Brinkmann om at »stå fast eller være i evig udvikling«. Parret selv insisterer på udvikling. Frank Hansen og Charlotte Kiil Jensen vil have det fulde ud af livet og deres parforhold. Derfor er de taget på Heartland Festival for fjerde gang, hvor især madindslagene har deres interesse.Fold sammenLæs mereFoto: Linda Kastrup. De har mødt hinanden i en moden alder og har begge forliste parforhold bag sig, og det har gjort dem bevidste om at bruge tiden rigtigt og få flest mulige fælles oplevelser ud af den. Venner og bekendte er begyndt at stille træskoene, og selvom hverken Frank eller Charlotte er på vej nogen steder hen, er de enige om, at deres alderdom ikke skal bruges på at sidde mageligt i sofaen med benene oppe og de samme fem programmer kørende på tv. De nægter at gå i stå, og de nægter at byde deres kærlighedsrelation stilstand. Hvordan forhindrer man det? »Ved at sætte sig ved computeren og få bestilt nogle forskellige ting. Vi vil have en masse oplevelser med, mens vi er sunde og raske, og før vi dør,« siger Frank Hansen. Det er fjerde gang, parret er på Heartland, og de kommer først og fremmest for maden, derefter talks og til sidst musikscenen. Det er deres erfaring, at de tre dages festival er noget, de stadig snakker om seks måneder fra nu, og at de mange indtryk og nye input fungerer som en opkvikker i parforholdet. Fælles gåpåmod er værd at værne om, synes de: »Vi kan se, at nogle af vores bekendte er gået lidt i stå i deres forhold. Det udvikler sig ikke. Det kører bare ud ad den ene eller anden vej, som det har gjort de seneste ti år, og der er ikke rigtig nogen ændringer fra den ene dag til den anden. Det kunne jeg godt synes var lidt kedeligt,« siger Frank Hansen: »Der skal sgu ske lidt mere, mens vi er her.« Heartland Festival hører til på Egeskov Slot i Kværndrup på Fyn, og her skal man kunne finde alt det, man normalt ville forvente af en vellykket storbyferie.Fold sammenLæs mereFoto: Linda Kastrup.",
        "metadata": {
            "source": "https://www.berlingske.dk/kultur/hank-op-og-rejs-jer-fra-sofaen-hemmeligheden-bag-livslang-kaerlighed-skal",
            "image_url": "https://berlingske.bmcdn.dk/media/cache/resolve/image_x_large/image/180/1806110/24728344-forskning-tyder-p-at-det-er-vigtigt-for-et-velfu.jpg",
            "publication_time": "Fredag d. 14. juni 2024, kl. 19.31",
            "author": "Pernille Dreyer",
            "related_links": [],
            "attachments": []
        }
    }
}