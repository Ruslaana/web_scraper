{
    "version": "1.0",
    "document": {
        "id": 9773,
        "title": "Dansk satirikerduo laver ny animationsfilm",
        "content": "De introducerede publikum for den aggressive flodhest Dolph, og i mange år har de underholdt avislæsere med deres humoristiske tegneseriestriber. Nu er duoen Mikael Wulff og Anders Morgenthaler - også kendt som Wulffmorgenthaler - klar med animationsfilmen \"Mugge og vejfesten\", som de har skrevet og instrueret. Det afslører Nordisk Film i en pressemeddelelse tirsdag. Filmen er baseret på Wulffmorgenthalers børnebog af samme navn, som udkom i 2017. Satirikerparret lover, at filmen vil være sjov, skør, en smule livsklog og underholdende. »»Mugge og vejfesten« er først og fremmest en komedie for børn og deres forældre, fyldt med de skøre typer og lidt vanvittige optrin, folk måske kender fra vores tegnede striber,« udtaler Mikael Wulff i pressemeddelelsen. »Filmen er proppet med jokes, men den handler også om noget, som forhåbentlig giver filmen en dybde og følelsesmæssig dimension,« fortsætter han. »Mugge og vejfesten« er en komedie om drengen Mugge, der nægter at affinde sig med sine forældres skilsmisse og derfor beslutter at bringe dem sammen igen ved den store årlige vejfest. På stemmesiden lægger store danske skuespillere som Martin Brygmann, Mia Lyhne, Jan Gintberg, Iben Hjejle, Mick Øgendahl og Lars Hjortshøj stemmer til filmens karakterer. Filmen »Mugge og vejfesten« får dansk premiere den 26. september 2019. /ritzau/",
        "metadata": {
            "source": "https://www.berlingske.dk/samfund/dansk-satirikerduo-laver-ny-animationsfilm",
            "image_url": "https://berlingske.bmcdn.dk/media/cache/resolve/image_x_large/image/115/1152638/22858193-anders.jpg",
            "publication_time": "Tirsdag d. 14. maj 2019, kl. 10.01",
            "author": null,
            "related_links": [],
            "attachments": []
        }
    }
}