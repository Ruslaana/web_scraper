{
    "version": "1.0",
    "document": {
        "id": 10386,
        "title": "Klagestorm er første slag i langstrakt kamp om Femern",
        "content": "Karin Neumann siger det med et lille grin: »Danskerne må rigtigt gerne komme ned til os, vi kan så godt lide jer, og vi kommer også gerne på besøg hos jer, men helst med færgen.« Hun er talsperson for foreningen Beltretter – »Bæltredder«, der er en af flere modstandere mod den stort anlagte Femern-forbindelse mellem Danmark og Tyskland, og som blandt andre tæller en række lokalforeninger af miljø­partiet Die Grüne, to tyske socialdemokratiske lokalforeninger og en lokal McDonald’s blandt sine medlemmer. »Vi er en ferieregion i Østholstein, og vi mener, at forbindelsen vil ødelægge turismen og vores miljø,« siger Karin Neumann.  Hun og Beltretter er også kritiske over for projektets finansiering, kommunikation, planlægning, svarfacon og forhold til tysk plan­lovgivning i øvrigt. Alt dette og mere har omkring 12.600 tyske borgere, organisationer og virksomheder indgivet både positive og negative høringssvar om til det slesvig-holstenske vejdirektorat i Kiel (LBV Kiel), og tirsdag begynder den mundtlige høring, så myndighedsapparatet kan få de sidste input og potentielt godkende projektet i løbet af sommeren 2018. Herefter skal Forbundsforvaltningsdomstolen i Leipzig formentlig bruge to år til at behandle klager, og derfor regner Femern A/S med at kunne indlede byggeriet i 2020. Hvis det står til modstanderne af Femern-forbindelsen, kommer det ikke til at gå sådan, og man har tænkt sig at forfine den tyske ­nationaldisciplin med at klage over infrastrukturprojekter. Beltretter og de andre utilfredse tyskere har allerede formået at udskyde Femern-forbindelsen med et halvt år.  Den næste frontlinje er tirsdagens høringer. Femern A/S har på over 200.000 sider svaret alle 12.600 personer med høringsspørgsmål på skrift. Høringen løber så længe, der er brug for det, men der er foreløbig sat fire uger af, hvor man mødes tirsdag, onsdag og torsdag. »Vi forventer, at der kommer rigtigt mange spørgsmål fra enkeltborgere, NGOer og fra virksomheder. Vi har allerede svaret dem skriftligt, og det vil vi gøre mundtligt også,« siger Ajs Dam, viceprojektdirektør hos Femern A/S.  Han forventer, at myndighedernes potentielle­ godkendelse skal prøves hos domstolen i Leipzig. »Schleswig-Holsteins regering har oplyst os om, at det er meget sandsynligt, at der bliver rejst en retssag. Konkret har miljøorganisationen Nabu sagt, at de vil rejse en retssag. Derfor planlægger vi, at byggeriet kan gå i gang i 2020, efter at en retssag er afsluttet,« siger Ajs Dam. Dermed virker 2020 umiddelbart som en skæringsdato for Beltretter og de andre utilfredse organisationer, men kampen mod selve Femern-forbindelsen er bare én arena, hvor man udøver sin modstand. På hver sin side af Østersøen har de tyske og danske regeringer forpligtet sig til at skaffe gode­ tog- og vejforbindelser til tunnelen i oplandet. Denne proces har ikke noget med Femern A/S at gøre, men rangerer derimod under Deutsche Bahn, og den er også et mål for Beltretters modstand.  »Når man siger, at der kan være en godkendelse i 2020, kan jeg kun grine. For vi kommer til at klage over projektet, og det vil slet ikke komme så hurtigt. Så kommer hele tilbindingen til oplandet, og det vil forsinke det endnu mere. Byggestart 2030 vil eventuelt være realistisk, hvis overhovedet, men jeg tror ikke på det,« siger Karin Neumann. De 12.600 høringssvar lyder dog af mere, end de er. En meget, meget stor del af spørgsmålene er nemlig de samme, og mange er stillet fra de samme online-formularer. Desuden kommer en stor del af spørgs­målene fra områder af Schleswig-Holstein, som ikke er direkte berørt af hverken broen eller infrastrukturudbygningen i forbindelsens tyske opland. Nogle har klaget af miljøgrunde, andre i ­solidaritet, og nogle har vel sat sig imod infrastrukturudbygning generelt. Tyskland har en lang historie med forsinkede infrastrukturprojekter, der sander til i den ene klagestorm efter den anden. Udbygningen af Berlins nye lufthavn, jernbane­projektet Stuttgart 21 og fordybningen af Elben har ifølge avisen Die Welt alle lidt under – blandt andre ting – store mængder klager. »Sandsynligheden for, at der i Tyskland bliver klaget over sådan et projekt, nærmer sig 100 procent,« sagde Schleswig-Holsteins trafik­minister, Reinhard Meyer (SPD), til samme avis.  Den danske transportminister, Ole Birk Olesen (LA), har allerede talt diplomatisk dunder mod forsinkelserne fra tysk side, men efter et møde i april er både Meyer og Olesen fortrøstningsfulde, og de regner med, at Femern-byggeriet kan begynde i 2020. Hos Femern A/S har man tænkt sig at besvare de mange høringsspørgsmål, så godt man kan, og så tager viceprojektdirektør Ajs Dam ellers gentleman-tilgangen til de mange klager. »Man må respektere, at processen er, som den er i Tyskland. Fra myndigheder, virksomheder og organisationer har vi oplevet mange og konstruktive spørgsmål, og det opfatter vi som seriøs inddragelse af civilsamfundet. Så er der også nogle, hvis formål er at forsinke processen – ikke at blive klogere, men ganske enkelt at skabe forsinkelser. Det kan man mene om, hvad man vil, men alle får et ordentligt svar,« siger Ajs Dam. Hvis byggeriet kan gå i gang i 2020, vil ­Femern-forbindelsen kunne være klar i 2028.",
        "metadata": {
            "source": "https://www.berlingske.dk/virksomheder/klagestorm-er-foerste-slag-i-langstrakt-kamp-om-femern",
            "image_url": "https://berlingske.bmcdn.dk/media/cache/resolve/image_x_large/image/11/118171/17684007-27busudgifter-til-ubygget-fjpg.jpeg",
            "publication_time": "Tirsdag d. 27. juni 2017, kl. 07.00",
            "author": "Michael Korsgaard Nielsen",
            "related_links": [],
            "attachments": []
        }
    }
}