{
    "version": "1.0",
    "document": {
        "id": 18908,
        "title": "Rød Fronts mærkesag",
        "content": "Derfor har vi undersøgt, hvad de fire partier er enige om. Det eneste, de alle fire kan samles om, er at forbyde ukrudtsmidlet Roundup. Det kan haletudserne så glæde sig over. Ifølge lektor Nina Cedergren ved Københavns Universitets biovidenskabelige fakultet, dvs. Landbohøjskolen, kan haletudser, der nedsænkes i en stærkt koncentreret opløsning af Roundup, nemlig blive hæmmet i væksten, men hvem kan tåle at blive nedsænket i en stærkt koncentreret opløsning af noget som helst? Intet er i sig selv giftigt, det er altid et spørgsmål om kvantitet, lærte Groft sagt af sin svigerfar, der var cand.hort. fra Landbohøjskolen, da den endnu var normal og ikke hed Life. I øvrigt – fortæller lektor Cedergren til Ingeniøren.dk – er bordsalt, kaffe og rødvin langt farligere for mennesket end glyphosat, som er hovedingrediensen i det aldeles uskadelige Roundup. Når Rød Front får realiseret den store mærkesag at forbyde Roundup, vil det næste logiske skridt være at forbyde bordsalt – så meget mere som danskerne næppe får råd til æg til saltet, hvis Rød Front gennemfører sin økonomiske politik.",
        "metadata": {
            "source": "https://www.berlingske.dk/groft-sagt/roed-fronts-maerkesag",
            "image_url": "https://berlingske.bmcdn.dk/media/cache/resolve/image_x_large/image/10/100655/3847569-claes-kastholm-hansen.jpg",
            "publication_time": "Fredag d. 02. september 2011, kl. 22.30",
            "author": null,
            "related_links": [],
            "attachments": []
        }
    }
}