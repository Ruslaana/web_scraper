{
    "version": "1.0",
    "document": {
        "id": 5656,
        "title": "Personbil med to børn blev ramt af sten på motorvejen",
        "content": "En personbil med to kvinder og to børn blev lørdag eftermiddag ramt af en sten på Køge Bugt Motorvejen. Stenen var på størrelse med en tennisbold og ramte taget cirka 10 centimeter fra forruden. Mandag efterlyser Midt- og Vestsjællands Politi vidner eller kontakt med personer, der har oplysninger i sagen.  Det var ved 16.45-tiden, at politiet fik anmeldelse fra en 30-årig kvinde, der fortalte om episoden. Bilen blev ramt af stenen ved passage af broen over motorvejen ved afkørsel 31 B (Egedesvej). I bilen havde kvinden en 24-årig kvinde og to børn på fem og ti år som passagerer. De kørte mod syd, da de blev ramt. De var chokerede over hændelsen, skriver politiet i en døgnrapport mandag. Betjentenes undersøgelse på stedet gav ikke »nogen naturlig forklaring«, og derfor søger man nu oplysninger fra vidner eller andre. /ritzau/ ",
        "metadata": {
            "source": "https://www.berlingske.dk/samfund/personbil-med-to-boern-blev-ramt-af-sten-paa-motorvejen",
            "image_url": "https://berlingske.bmcdn.dk/media/cache/resolve/image_x_large/image/7/77100/18320647-politi---2017082811062565_org.jpeg",
            "publication_time": "Mandag d. 28. august 2017, kl. 11.19",
            "author": null,
            "related_links": [],
            "attachments": []
        }
    }
}