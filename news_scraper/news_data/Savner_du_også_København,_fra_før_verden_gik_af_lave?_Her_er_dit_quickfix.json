{
    "version": "1.0",
    "document": {
        "id": 9507,
        "title": "Savner du også København, fra før verden gik af lave? Her er dit quickfix",
        "content": "Deres Frisør, Motorøen ApS, RC Rens og Vask, Harmonikaeksperten og mange, mange flere. Vi kender dem fra gamle film og fra røverhistorier om fortidens København. Den hovedstad, vi havde i deondegamle dage, da byen var på fallittens rand og lugtede af cigaretskod og petroleum. Alle de sære små nichebutikker, som trivedes i Olsen-bandens by: Æskefabrikken, kaffebaren, autogummilageret, frimærkehandleren og klejnsmeden. De lå i skyggerne, i baggårdene, i små barakker et sted på den mytologiske »Oktober Boulevard«, som lyrikeren Søren Ulrik Thomsen så smukt digter om. Vi ser dem forsvinde næsten dagligt, og vi kan ikke rigtig gøre noget ved det. København har forandret sig fra en blandet industriby til en monokulturel middelklasseby, hvor de fleste – inklusive denne stakkels skribent – beskæftiger sig med immaterielle ting. Wongs Grill i Hvidovre, der lå helt fantastisk ved Friheden Station er desværre en af de butikker, der er lukket i løbet af arbejdet med at færdiggøre bogen og udstillingen.Fold sammenLæs mereFoto: Ulf Svane. Heldigvis er der folk, der har taget det på sig at dokumentere den store forsvinden, og heldigvis er det hele ikke den rene jammer og elendighed. Butikkerne findes endnu, og mange af dem er stadig aktive i det store spraglede rum, der er vores alle sammens København, sådan som man kan se det på Københavns Museums nye særudstilling »Min Butik!« Og i den tilhørende, tykke bog »Hovedstaden bag facaden«. Pionerværkerne i genren er fotografen Susanne Mertz’ »Gadebilledet der forsvandt« fra 1991 og dramatikeren Jokum Rohde og digteren Søren Ulrik Thomsens fælles »København con amore« fra 2006. Hvor Mertz’ bog var en samling af hendes egne fotos fra 1970erne, havde Rohdes og Thomsens projekt helt fra starten karakter af dokumentation og fastholdelse. Over en lang periode havde de to forfattere cyklet rundt i København og omegn for at finde og forevige de sjældne, ofte poetiske butiksfacader, der indkapslede hele denne tid, der så at sige smeltede i hænderne på dem, mens bogen blev til. I nutiden er det så fotografen Ulf Svane og historikeren Mathias Kobberrød Rasmussen, der er gået i gang med en opdateret udgave af det samme »Faust-agtige« fastholdelsesprojekt her knap 20 år efter. I de seneste par år har de to opbygget websitetcpharchive(Copenhagen Archive), og nu har de føjet både en bog og en udstilling til projektet. Mais Gardiner i Brønshøj er en af de butikker, der stadig kan få det hele til at løbe rundt.Fold sammenLæs mereFoto: Ulf Svane. »Hovedstaden bag facaden« er den lidt uopfindsomme titel på bogen, der er en guldgrube af skønne fotos og historier lige fra Alice’s Hundesalon til Wongs Grill. Fra Nordvest til Friheden Station og alt derimellem. En stor arkiveringsdille har grebet bog- og fotografbranchen i disse år. For nylig har vi fået de flisestore værker om »Stamstederne«, vi har fået Krass Clements »Timeslag« om Nørrebro før saneringerne og nu altså »Hovedstaden bag facaden«. Bogen er sjov nok, men hele Copenhagen Archive-projektet folder sig for alvor ud med den meget fine udstilling, Københavns Museum netop har åbnet – også med billeder og fortællinger fra Svane og Kobberrød Rasmussens fælles projekt. »Min Butik!« Hedder museets udstilling lidt mere fyndigt, og den er det en sand fornøjelse at gå på opdagelse i. Billederne kommer op i format her, og man fortaber sig lynhurtigt i historierne fra Københavns eneste Persiennevaskeri (i Vanløse), Mais Gardiner (i Brønshøj) eller den fantastiske Kurant Slidbanefabrik ved Nørrebro Station – som i øvrigt var forsidemotiv på »København con amore« i sin tid. Der bliver røget mange smøger på billederne fra de gamle butikker, og hele projektet får som nævnt flere gange næsten pr. automatik noget nostalgisk over sig. Det er derfor godt at se de mange historier om aktive butikker: Slagter Ali Baba, DEKI Sportspræmier og NV Foto for bare at nævne nogle stykker. Også Slagter Ali Baba på Vesterbro har stadig gang i butikken.Fold sammenLæs mereFoto: Ulf Svane. Der er jo ingen tvivl om at vores tilværelse bliver mindre mangfoldig og mister både fortællinger og taktilitet, når alt bare flytter over på det glatte og abstrakte internet, der er så bedragerisk praktisk. Jeg har selv den alder, hvor man nogle gange kan længes tilbage til dengang, man samlede på lp-plader for eksempel, og altid var på udkig efter en eller anden sjælden plade, som man måske kunne finde i et dunkelt antikvariats rodekasse. Der er derfor grund til at følge den opfordring, bogens og udstillingens forfatter og fotograf kom med ved den festlige fernisering på Københavns Museum i denne uge: Handl lokalt! Køb en Børge i Harry’s Place! Begynd at samle på frimærker! Eller mønter! Og køb naturligvis så meget som muligt i de handelsgader, vi stadig har tilbage. Så er du med til at standse butiksdøden, og der vil stadig være noget at fotografere, når nogle nye mennesker får lyst til at gøre det hele igen om tyve år. »Min butik! Fotos fra Wongs Grill til RC Rens« Til 20. oktober 2024 Københavns Museum Stormgade 18, 1555 København V",
        "metadata": {
            "source": "https://www.berlingske.dk/arkitektur/savner-du-ogsaa-koebenhavn-fra-foer-verden-gik-af-lave-her-er-dit",
            "image_url": "https://berlingske.bmcdn.dk/media/cache/resolve/image_x_large_vertical/image/179/1790666/24693952-kurant-dkservice-p-nrebro-var-ogs-forsidemotiv.jpg",
            "publication_time": "Onsdag d. 01. maj 2024, kl. 14.26",
            "author": "Holger Dahl",
            "related_links": [],
            "attachments": []
        }
    }
}