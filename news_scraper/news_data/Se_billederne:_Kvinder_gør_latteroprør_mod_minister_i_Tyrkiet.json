{
    "version": "1.0",
    "document": {
        "id": 16518,
        "title": "Se billederne: Kvinder gør latteroprør mod minister i Tyrkiet",
        "content": "Kvinderne i Tyrkiet har begyndt et mindre oprør på Twitter mod den tyrkiske vicepremierminister, Bulent Arinc. Årsagen er, at den prominente politiker i sin ramadan-tale gav udtryk for, at kvinder ikke bør grine offentligt.  Den kommentar er faldet massevis af tyrkiske kvinder for brystet, og i tiden efter Bulent Arincs kommentar er det sociale medie Twitter nærmest eksploderet med billeder af tyrkiske kvinder, der griner og morer sig i offentligt skue. Billederne er markeret med hashtagget#direnkahkaha, som betyder at modstå og grine, skriver det amerikanske netmedie globalpost.com. Britiske BBC skriver, at flere end 300.000 kvinder har brugt hashtagget eller andre, der minder om det oprindelige, for at vise deres modstand med Arincs kommentar. Kyskhed og unødvendige telefonsamtaler Det var ikke kun latter i offentligheden, som Bulent Arinc skød med skarpt efter i sin tale. »Kvinden skal vide, hvad der er haram (forbudt, red.) og ikke haram. Hun skal ikke grine i offentligheden. Hun skal ikke være indbydende i sine holdninger og skal beskytte sin kyskhed,« sagde vicepremierministeren ifølge mediet Hürriyet Daily News.  Arinc tilføjede blandt andet, at TV og medier gør teenagere til »sexafhængige«, og så pointerede han, at kvinder ikke skal tale om unødvendige ting i telefonen. Bulent Arinc tilhører Retfærdigheds- og Udviklingspartiet (AKP), som ledes af premierminister Tayyip Erdogan. Erdogans politik har flere gange været i modvind, fordi premierministerens kritikere mener, at han står for en gammeldags og religiøs baseret politik. Tidligere i år vakte det stor opsigt i Vesten, da Erdogan blokerede de sociale medier Twitter og YouTube, fordi han mente, medierne blev brugt til at bagvaske ham selv og sit parti.  Den største oppositionspolitiker i Tyrkiet, Ekmeleddin Ihsanoglu, har da også set sit snit til at udnytte Bulent Arincs lidt gammeldags udtalelse til sin fordel: »Vores land har brug for kvinders og alles latter mere end noget andet,« har Ihsanoglu skrevet på Twitter. Beskeden blev delt mere end 5.000 gange i løbet af få timer.  ",
        "metadata": {
            "source": "https://www.berlingske.dk/internationalt/se-billederne-kvinder-goer-latteroproer-mod-minister-i-tyrkiet",
            "image_url": "https://berlingske.bmcdn.dk/media/cache/resolve/image_x_large/image/37/379580/7536834-grin.jpg",
            "publication_time": "Onsdag d. 30. juli 2014, kl. 13.04",
            "author": null,
            "related_links": [],
            "attachments": []
        }
    }
}