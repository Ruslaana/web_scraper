{
    "version": "1.0",
    "document": {
        "id": 20301,
        "title": "Peter Sagan i sjælden hovsa-sejr",
        "content": "Femte sæsonsejr til Peter Sagan skulle i stedet have tilhørt team-kollega Oscar Gatto i det belgiske etapeløb Tre Dage ved Panne. Intentionen var tydelig nok. Men udførelsen manglede et ekstra tryk i bremsen, da Peter Sagan mandag ville overlade sejren på første etape til sin italienske holdkammerat Oscar Gatto. I stedet blev Sagan selv for tredje år i træk noteret for en gevinst på åbningsdagen i det lille og ofte risikobetonede etapeløb. Og selv om den 24-årige slovak lettere vantro nærstuderede målfotoet i et kuriøst håb om at \"slippe\" for at skulle i førertrøjen, kan Sagan på anden etape rulle ud som løbets førende rytter med Gatto som toer og hjemmefødningen Kenneth Vanbilsen (Topsport-Vlaanderen) som treer. Tirsdag skal rytterne ud på en 206 km lang etape fra Zottegem til Koksijde og løbet slutter onsdag med to etaper, hvoraf den sidste - en enkeltstart på 14,3 km - må forventes at blive afgørende. Franske Sylvain Chavanel har vundet løbet de seneste to år.",
        "metadata": {
            "source": "https://www.berlingske.dk/sport/peter-sagan-i-sjaelden-hovsa-sejr",
            "image_url": "https://berlingske.bmcdn.dk/media/cache/resolve/image_x_large_vertical/image/87/871789/7275663-cycling-bel.jpeg",
            "publication_time": "Tirsdag d. 01. april 2014, kl. 17.25",
            "author": null,
            "related_links": [],
            "attachments": []
        }
    }
}