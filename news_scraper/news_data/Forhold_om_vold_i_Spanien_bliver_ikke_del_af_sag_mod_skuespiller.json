{
    "version": "1.0",
    "document": {
        "id": 5116,
        "title": "Forhold om vold i Spanien bliver ikke del af sag mod skuespiller",
        "content": "Tirsdag er skuespiller Robert Hansen mødt i Retten ved Frederiksberg, efter at en sag mod ham blev udskudt i februar, fordi ét af sagens forhold var uafklaret. Det drejer sig om et forhold, hvor Robert Hansen er tiltalt for vold mod ekskæresten Nynne Larsen i Spanien. Ved dagens retsmøde var det også første spørgsmål, der skulle afklares. Sagens anklager, Michella Winther-Hinge, mente, at forholdet skulle være en del af den danske sag. Robert Hansens forsvarer, Erbil Kaya, mente omvendt ikke, at forholdet skulle med. Dommeren og de to domsmænd afgjorde kort efter klokken 10.30, at forholdet ikke skal være del af sagen mod Robert Hansen. Begrundelsen fra dommeren og domsmændene var, at sagen har været behandlet ved en domstol i Spanien, og at Robert Hansen derfor ikke kan retsforfølges for forholdet her i Danmark. Efter afgørelsen om, at det spanske forhold udgår, kan Robert Hansen give sin forklaring på, hvad der skete i forbindelse med de to forhold om vold, han fortsat er tiltalt for. Han og ekskæresten mødte hinanden under corona, flyttede hurtigt sammen og havde ifølge Robert Hansen selv »en fantastisk kemi«. Men blandt andet forholdet mellem Robert Hansens søn og Nynne Larsen udfordrede forholdet, fortæller han. Han følte, at hun nogle gange havde brug for konflikter, hvis det gik for godt mellem de to. »Nu siger jeg det bare lige ud, det var sådan lidt borderline-agtigt,« siger han og fortæller videre, at hun har adhd. Når de kom op at skændes, blev det grimt, fordi de endte med at råbe skældsord efter hinanden med det mål »at gøre mest mulig skade på hinanden«. Og utallige gange blev det også fysisk, fortæller han. Derfor havde de også lavet aftaler om, at de skulle gå hver for sig, hvis det trak op til, at det var ved at blive fysisk. På trods af det mener Robert Hansen, at han ville kunne huske, hvis han havde slået Nynne Larsen »adskillige gange i ansigtet«, sådan som den ene af anklagerne mod ham lyder. »Jeg ville trods alt kunne huske, hvis jeg har slået folk flere gange i ansigtet,« siger han. Efter en frokostpause forklarer Nynne Larsen, at Robert Hansen i begyndelsen af deres forhold var både sjov og kærlig, men at det ændrede sig hurtigt. »Jeg synes, det er hårdt at sidde her. Når man går ind i et forhold, er det ikke meningen, at man skal ende her, men ret skal være ret,« siger hun. Hun fortæller, hvordan Robert Hansen spyttede på hende, var voldelig over for hende, og at det nedbrød hende både fysisk og psykisk. Hun skulle aldrig have fundet sig i så meget fra hans side, fortæller hun. Men hun elskede ham, samtidig med at hun var bange for ham. Desuden var hun så nedbrudt, at hun ikke kunne forlade ham og melde ham til politiet på det tidspunkt, fortæller hun. Først efter de er gået fra hinanden, har hun overskud til at melde ham. Ved retsmødet i februar kom det frem, at Robert Hansen nægter sig skyldig i tiltalerne mod ham. Sagen forventes afgjort onsdag. /ritzau/",
        "metadata": {
            "source": "https://www.berlingske.dk/indland/forhold-om-vold-i-spanien-bliver-ikke-del-af-sag-mod-skuespiller",
            "image_url": "https://berlingske.bmcdn.dk/media/cache/resolve/image_x_large/image/170/1702769/24494713-.jpg",
            "publication_time": "Tirsdag d. 08. august 2023, kl. 10.23",
            "author": null,
            "related_links": [],
            "attachments": []
        }
    }
}