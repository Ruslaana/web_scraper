{
    "version": "1.0",
    "document": {
        "id": 12135,
        "title": "Ny kilde lægger afstand til Eritrea-rapport",
        "content": "Rækken af kilder, der ønsker at lægge afstand til Udlændingestyrelsens Eritrea-rapport, vokser. Først trak professor Gaim Kibreab sig fra rapporten, da han følte sig »misbrugt« og »forrådt« af Udlændingestyrelsen, og siden trak en anden af rapportens kilder, professor Tamrat Kebede sig ligeledes. Nu viser det sig, at en tredje kilde i styrelsens omdiskuterede Eritrea-rapport, FN's Flygtningehøjkommissariat, UNHCR, også ønsker at lægge afstand til rapporten.  I et brev fra UNCHR fremgår, det at FN-organisationen retter en skarp kritik af Udlændingestyrelsens Eritrea-rapport. I brevet, som er oversendt til Folketingets Udlændingeudvalg, byder UNHCR de danske udlændingemyndigheders beslutning om at producere en landerapport på engelsk om Eritrea velkommen. Flere roser er der ikke fra FN-organisatione, der fortsætter: »UNHCR har dog en række betænkeligheder i forbindelse med den metode, som de danske udlændingemyndigheder har brugt i rapporten,« skriver UNHCR.  Først og fremmest lægger UNCHR afstand til referencer i rapporten, som bliver tilskrevet et »FN-kontor« i Eritreas hovedstad Asmara. »For at gøre det klart og undgå forvirring blandt læserne, så ønsker UNHCR at understrege, at den information, der bliver tilskrevet et »FN-kontor« ikke er information fra UNHCR,« skriver organisationen. I lighed med professor Gaim Kibreab er UNHCR især utilfredse med Eritrea-rapportens tyve første sider. De tyve første sider af rapporten rummede konklusionen og dannede tilbage i november baggrund for Udlændingestyrelsens oprindelige konklusion, som åbnede muligheden for at sende asyl-ansøgere fra Eritrea tilbage igen. Den konklusion har Udlændingestyrelsen dog siden ændret.  Bagerst i Eritrea-rapporten er der medtaget mødenotater fra møder med UNHCR i byerne Addis Ababa og Shire i Etiopien. »Dog bliver informationerne fra UNHCR i Addis Ababa ikke brugt i konklusionen i rapporten (de første tyve sider), og der er kun en henvisning til UNHCR i Shiree som kilde til information. Efter UNHCRs opfattelse, så kunne konklusionen i rapporten havde fået udbytte af at inkludere beskrivelserne fra UNHCR i Shire om procedurerne for de eritreere, der ankommer. Disse informationer bliver der dog ikke henvist til i rapporten. I stedet bygger rapporten på spekulative udtalelser fra en anden samtalepartner,« skriver UNCHR. UNHCR kritiserer, at rapportens første tyve sider gør brug af korte opsummeringer af information fra de forskellige kilder. Ifølge UNHCR betyder det, at de enkelte kilders synspunkter og nuancer ikke bliver reflekteret ordentligt på de første tyve sider.  Berlingske har de seneste måneder afdækket myndighedernes behandling af flygtninge fra Eritrea (klik på pilene eller træk i billedet):  ",
        "metadata": {
            "source": "https://www.berlingske.dk/politik/ny-kilde-laegger-afstand-til-eritrea-rapport",
            "image_url": "https://berlingske.bmcdn.dk/media/cache/resolve/image_x_large/image/16/160066/8046210-professor-angriber-dansk-asylrapport.jpg",
            "publication_time": "Mandag d. 15. december 2014, kl. 16.28",
            "author": "Simon Bendtsen",
            "related_links": [],
            "attachments": []
        }
    }
}