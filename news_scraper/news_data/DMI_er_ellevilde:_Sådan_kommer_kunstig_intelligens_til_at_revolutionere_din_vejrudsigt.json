{
    "version": "1.0",
    "document": {
        "id": 6701,
        "title": "DMI er ellevilde: Sådan kommer kunstig intelligens til at revolutionere din vejrudsigt",
        "content": "I de seneste årtier er præcisionen i din vejrudsigt blevet markant forbedret. Tag bare syvdøgnsudsigten. Omkring årtusindskiftet ramte den plet i 60 procent af tilfældene. I dag sidder den i fire ud af fem af tilfælde ligei skabet. Men meget peger på, at nøjagtigheden nu står foran et decideret kvantespring, hvorved din danske vejrudsigt praktisk taget altid vil ramme ibull´s eye. Forklaringen er kunstig intelligens (ai). Hvilket åbner uanede muligheder. »Der er sammenhænge i atmosfæren, vi som mennesker ikke har opdaget endnu. Men ai kan se sammenhænge, vi ikke selv har set, og det vil helt klart kunne forbedre vores vejrmodeller.« Sådan lyder vurderingen fra seniorforsker i meteorologi ved DMI Kasper Hintz. I de seneste måneder har han og en række kolleger haft fingrene langt nede i den kraftigste supercomputer, der nogensinde har stået på dansk grund. Tilmed en supercomputer, der er designet til kunstig intelligens. Det handler om den 700 millioner kroner dyre supercomputer Gefion, der anses som verdens aktuelt 22.-kraftigste, og som blev indviet i oktober i fjor. Topchefen for chipgiganten NVIDIA, Jensen Huang, satte sammen med kong Frederik og ceo for Danish Centre for AI Innovation, Nadia Carlsten, strøm til supercomputeren Gefion i oktober i fjor. Nu skal computerkræfterne blandt andet bruges til at forbedre din vejrudsigt.Fold sammenLæs mereFoto: Mads Claus Rasmussen/Ritzau Scanpix. Gefion drives af 1.528 lynhurtige grafikprocessorer fra den ai-orienterede amerikanske computerchipgigant NVIDIA, og den er primært blevet en realitet i kraft af omfattende støtte fra Novo Nordisk Fonden. Gefions overvældende kræfter skal blandt andet anvendes til at accelerere udviklingen af kvantecomputere, ny medicin og grøn teknologi. Men DMI har forsøgt at udnytte dens respektindgydende muskler til at forbedre vores vejrudsigter, og de første resultater ligger allerede klar. Ifølge Kasper Hintz er DMIs foreløbige ai-model nu så god, at den gør instituttets klassiske vejrmodel rangen stridig med hensyn til at beregne temperatur og vindstyrke. Den halter dog fortsat noget efter på det vanskeligste område, nemlig beregningen af nedbør. Med kræfterne fra kunstig intelligens er der begrundet håb om, at du kan få langt mere præcise varsler om skybrud.Fold sammenLæs mereFoto: Ida Marie Odgaard/Ritzau Scanpix.  Men det er efter alt at dømme blot et spørgsmål om tid, førend den også på det område vil være ligeværdig med og måske endda overgå klassisk udarbejdede vejrprognoser, og under alle omstændigheder rummer ai to kæmpe fordele: Ai-modellen kræver nemlig kun en brøkdel af den tid og en brøkdel af den computerkraft, som en klassisk vejrmodel skal bruge på at udarbejde vejrudsigter. »Mens vores traditionelle vejrmodel bruger næsten halvanden time i dag på at spytte sine resultater ud, så kan ai-modellen gøre det på et par minutter,« forklarer vejrforskeren. Det rummer enorme fordele, ikke mindst om sommeren, hvor potentielt ødelæggende skybrud så at sige kan opstå ud af det blå over et lokalområde – og fordufte med samme hast igen. Det indebærer, at man lokalt vil kunne få væsentligt mere nøjagtige varsler i timen, før sluserne måtte åbne sig fra himlen. Eller som Kasper Hintz siger: »Når en vejrprognose i dag når slutbrugeren, er den allerede op mod halvanden time gammel, og i den periode kan der sagtens være opstået en byge, der er faldet sammen igen.« Gefion-supercomputeren er blevet fodret med mildt sagt enorme datamængder om dansk og nordisk vejr og vind. Mere præcist handler det om så at sige alle tilgængelige vejrdata fra årene 1990 til 2023 for enhver firkant på 2,5 gange 2,5 kilometer i det meste af Norden. Ved hjælp af maskinlæring har ai-modellen og kraften i Gefion derefter skabt mening i virvaret, så når modellen fodres med det aktuelle vejr, genkender den vejrmønsteret så hurtigt, at den på et par minutter kan spytte en pålidelig prognose ud. »Det er vores klare forventning, at ai-modeller ud over at være hurtigere også vil kunne levere mere præcise prognoser,« siger Kasper Hintz. Med hjælp fra kunstig intelligens og dataopsamling i din mobiltelefon ventes du om få år at kunne få en helt personlig vejrudsigt.Fold sammenLæs mereFoto: Ferenc Isza/AFP/Ritzau Scanpix. Men der er også andre forventninger. Og en af dem lyder, at du i en formentlig nær fremtid vil kunne have din helt personlige og ai-baserede vejrmodel kørende på din mobiltelefon. Kasper Hintz forklarer, at mange mobiler rummer et barometer, der måler lufttryk. De kan også modtage andre vejrrelevante input, blandt andet fra kameraet. »Det vil sige, at data fra din egen mobil kan indgå i din helt personlige vejrmodel, tilpasset præcist det sted, du befinder dig. Det lyder måske lidt futuristisk, men det er den vej, udviklingen går,« forklarer han. En anden mulighed er en personlig ferievejrudsigt, for eksempel tilpasset en bilferie gennem Europa med løbende opdaterede udsigter for hver enkelt destination og dato. Vejrforskeren erkender dog, at ai-baserede vejrprognoser har i hvert fald én markant udfordring: Den gætter så at sige vejrets udvikling på baggrund af tidligere mønstre i alt fra lavtryk over temperatur til skydække. Men i dag står vi en situation med stadigt kraftigere global opvarmning. Det indebærer, at vejret i sjældne, men vigtige, tilfælde bevæger sig ind i et ekstremt farvand, der ikke er set i de gamle vejrdata, prognosen baserer sig på. Den globale opvarmning skaber vejrekstremer, som kunstig intelligens har svært ved at forudsige.Fold sammenLæs mereFoto: Cristina Quicler/AFP/Ritzau Scanpix. »Det er en generel svaghed ved maskinlæring – at den skal prøve at forudsige noget ud fra et datasæt, der ikke indeholder det, den skal prøve at forudsige,« forklarer Kasper Hintz. Derfor er traditionelle vejrmodeller ifølge vejrforskeren stadig bedre til at forudsige ekstremer, men det gælder især på den længere bane – ud over tre døgn. Men håbet er, at ai også kan overkomme den barriere. Berlingske spørger ham, om kunstig intelligens vil kunne skubbe tidsgrænsen for præcision i langtidsprognoser. »Jeg tror, at den kommer til at forbedre tidøgnsprognoser. Men atmosfæren er kaotisk, så der vil måske altid være en begrænsning på, hvor langt ude i fremtiden, vi kan sige noget brugbart. « I næste måned regner DMI med at have en såkaldt betaudgave af en ai-baseret vejrmodel klar til særligt interesserede brugere. Det er imidlertid et mere åbent spørgsmål, hvornår alle danskere kan få deres vejrudsigt leveret med et markant skub fra musklerne i kunstig intelligens. Men dagen kommer.",
        "metadata": {
            "source": "https://www.berlingske.dk/navne/dmi-er-ellevilde-saadan-kommer-kunstig-intelligens-til-at-revolutionere-din",
            "image_url": "https://berlingske.bmcdn.dk/media/cache/resolve/image_x_large/image/190/1902691/24915365-en-sjlden-solbeskinnet-dag-over-hele-nationen-ty.jpg",
            "publication_time": "Søndag d. 23. marts 2025, kl. 12.09",
            "author": "Lars Henrik Aagaard",
            "related_links": [],
            "attachments": []
        }
    }
}