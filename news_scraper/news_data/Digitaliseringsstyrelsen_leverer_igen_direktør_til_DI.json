{
    "version": "1.0",
    "document": {
        "id": 5255,
        "title": "Digitaliseringsstyrelsen leverer igen direktør til DI",
        "content": "For anden gang henter Dansk Industris brancheorganisation DI Digital sin nye direktør fra den statslige Digitaliseringsstyrelsen. Rikke Zeberg skal fra nytår tiltræde den post, som blev ledig, da hendes forgænger i embedet som direktør i Digitaliseringsstyrelsen, Lars Frelle-Petersen, for to år siden blev hentet ind på posten i DI Digital, som omfatter flere end 500 teknologivirksomheder. Lars Frelle-Petersen blev i maj forfremmet til at være DIs medlemsdirektør, efter at han rykkede ind hos Danmarks største erhvervsorganisation for at sætte digitaliseringen på dagsordenen – en dagsorden, som han i mere end et årti har arbejdet med som statens piskesvinger under Finansministeriet. Rikke Zeberg, som også bliver chef for DIs digitaliseringspolitik, har været direktør i Digitaliseringsstyrelsen siden 2017 og var vicedirektør, mens Lars Frelle-Petersen sad i direktørstolen dér. »Med Rikke Zeberg får erhvervslivet et af de stærkeste kort herhjemme inden for digitalisering. DI Digital samler Danmarks digitale virksomheder, som spiller en afgørende rolle for den digitale omstilling i erhvervslivet og i vores samfund, og Rikke Zeberg er den helt rigtige til at sikre de bedste vilkår for det arbejde og til sammen med virksomhederne at fastholde Danmark som et af verdens mest digitale samfund – til gavn for os alle,« siger DIs administrerende direktør, Lars Sandahl Sørensen. Digitaliseringsstyrelsen har blandt andet ansvaret for NemID og afløseren MitID samt for den samlede internetportal til det offentlige, borger.dk. Rikke Hougaard Zeberg er uddannet cand. merc. jur. Hun begyndte sin karriere som fuldmægtig, senere specialkonsulent og chefkonsulent i Erhvervs- og Selskabsstyrelsen og Erhvervsministeriet i 1996. I 2001 blev hun chefkonsulent i Den Digitale Taskforce og Regelforenklingskontoret i Finansministeriet, i 2005 blev hun sekretariatschef for delingssekretariatet i Finansministeriet og i 2007 kontorchef i Center for Kvalitet, Afbureaukratisering og Ledelse i samme ministerium. Fra 2010 til 2012 var hun underdirektør i DR Nyheder, inden hun i 2012 blev hentet til den nyoprettede Digitaliseringsstyrelsen som vicedirektør. Den seneste tid har Christian Hannibal varetaget posten som konstitueret branchedirektør for DI Digital.Han meddelte mandag, at han forlader DI, nu hvor han ikke fik den ledige stilling, som han havde søgt. I 2017 forlod Adam Lebech direktørstolen i DI Digital og blev ny vicedirektør i Digitaliseringsstyrelsen under Rikke Zeberg.",
        "metadata": {
            "source": "https://www.berlingske.dk/virksomheder/digitaliseringsstyrelsen-leverer-igen-direktoer-til-di",
            "image_url": "https://berlingske.bmcdn.dk/media/cache/resolve/image_x_large/image/135/1352588/23569806-pix-rikke-zeberg.jpg",
            "publication_time": "Tirsdag d. 03. november 2020, kl. 13.25",
            "author": "Thomas Breinstrup",
            "related_links": [],
            "attachments": []
        }
    }
}