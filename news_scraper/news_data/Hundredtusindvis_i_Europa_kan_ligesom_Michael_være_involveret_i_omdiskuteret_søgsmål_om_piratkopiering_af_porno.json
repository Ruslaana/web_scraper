{
    "version": "1.0",
    "document": {
        "id": 7090,
        "title": "Hundredtusindvis i Europa kan ligesom Michael være involveret i omdiskuteret søgsmål om piratkopiering af porno",
        "content": "Et trecifret millionbeløb. Det er pengesummen, som Retten på Frederiksberg ud fra »et forsigtigt skøn« mener, at et enormt massesøgsmål om ulovligt download og deling af porno- og spillefilm kan have indbragt to internationale selskaber,CMSog MIRCOM, »alene« i Europa, hvor»hundredtusindvis af europæiske borgere«kan være indblandet. Søgsmålet rækker dog også langt ud over Europas grænser, for CMS har bedt en domstol i São Paulo i Brasilien om adgang til personfølsomme oplysninger på50.000 borgere, som selskabet påstår står bag ulovlige downloads og delinger af film, mens en domstol i Rio de Janeiro i 2019 også blev bedt om at udlevere oplysninger på tusindvis af borgere til CMS. Nu lyder det i et forslag til en afgørelse fraEU-Domstolen, at nationale domstole bør nægte at give lov til udlevering af de personfølsomme oplysninger, som de gennem flere år er blevet bedt om, fordi formålet med indhentningen kan vise sig at være misbrug af ophavsretten. Berlingske har gennem de seneste dage beskrevet, hvordan søgsmålet, der i Danmark og resten af Skandinavien føres af det danske advokatkontor Njord Law Firm med Jeppe Brogaard Clausen i spidsen, møder stor kritik, mens Østre Landsret og adskillige byretter tilsammen har afvist i hundredvis af sager, fordi CMS ikke har bevist sin ret til at trække danskere i retten. En af de berørte danskere er en 84-årig dement kvinde, som ifølge hendes søn var indlagt, da forbrydelsen skulle være foregået. En anden er41-årige Michael Johansen, som Østre Landsret i foråret afviste sagen mod. Han blev af byretten dømt til at betale over 20.000 kroner for en forbrydelse, han nægter at kende til, men som Njord Law Firm mener, at han har »den rette profil« til at have begået. Danske advokater kalder blandt andet søgsmålet for»en pengemaskine«og»et usympatisk setup« med »bedrageriske krav«, mens Retten på Frederiksberg i en kendelse skriver, atdet kan være ulovligt og strafbart. Kritikken slutter ikke her, for søgsmålet har også vakt opsigt i Norge og Sverige, hvor advokater ifølge Retten på Frederiksberg har udtalt sig yderst kritisk om søgsmålet, mens den norske pendant til Forbrugerrådet i 2017 direkte bad advokat Jeppe Brogaard Clausen om at stoppe sit foretagende. Michael Johansen er en af de mindst 2.500 danskere, der er involveret i det enorme søgsmål. Han tabte sin egen sag i byretten, men Østre Landsret afviste efterfølgende, at sagen overhovedet kunne rejses. Michael Johansen nægter at kende noget til det ulovlige download, men anklagen har alligevel taget hårdt på ham og på hans familie.Fold sammenLæs mereFoto: Mikkel Berg Pedersen/Freelance/Ritzau Scanpix. Fælles for sagerne på tværs af Skandinavien er, at CMS og MIRCOM med Njord Law Firms hjælp indhenter personfølsomme oplysninger på de personer, som selskaberne påstår står bag de ophavsretlige krænkelser, så de kan kontaktes med henblik på at indgå forlig. Borgerne modtager herefter et forligsbrev fra Njord Law Firm, hvoraf det fremgår, at de har downloadet og delt en film ulovligt. Sagen kan »løses endeligt«, hvis de betaler et beløb på omkring 3.000 kroner, mens manglende betaling kan resultere i, at man i stedet går rettens vej. Jeppe Brogaard Clausen vil ikke oplyse, hvor mange skandinaver han har kontaktet på vegne af CMS og MIRCOM, men han har tidligere udtalt til K-News, at der er indgået forlig i 60 procent af tilfældene. Der er ifølge en optælling, Berlingske foretog i foråret, tale om mindst 2.500 retssager i Danmark, men det reelle antal kendes ikke. Ved de danske domstole stiger erstatningskravet til 7.500 kroner, og det beløb er tidligere blevet kritiseret af Retten på Frederiksberg, der kalder det for en »konstruktion« til lejligheden. Tabes sagen, lægges sagsomkostningerne oveni. Adskillige danskere er endt med at betale både via brev og efter afgørelse fra domstole, og ifølge Retten på Frederiksberg er der i hvert fald én dansker, der har indgået forlig på 39.000 kroner. Det må på baggrund af de konkrete beløb formodes, at indtægterne fra forlig og retlige erstatningskrav er højere end den indtægt, man kunne få gennem lovligt salg af den enkelte film, hvilket også fremgår af forslaget tilEU-Domstolens afgørelse. Dan Dahl Rahimian fra Advokatgruppen er en af de advokater, der til Berlingske har udtalt stor kritik af det omdiskuterede søgsmål. Dan Dahl Rahimian mener, at søgsmålet bør efterlade en dårlig smag i munden, og han mener ikke, at fremgangsmåden lever op til god advokatskik.Fold sammenLæs mereFoto: Michael Drost-Hansen. Søgsmålets fremgangsmåde har fået en del kritik i Danmark, men det har også vakt opsigt på den anden side af Sundet, hvorSvenska DagbladetogAftonbladethar fulgt søgsmålet tæt. Svenska Dagbladet har beskrevet, hvordan MIRCOM anmodede om oplysninger på tusindvis af svenskere i 2019, men der er indtil videre ikke rejst en eneste sag i Sverige. Ifølge en kendelse fra Retten på Frederiksberg har både norske og svenske advokater påpeget, at fremgangsmåden med forligsbrevene kan have presset uskyldige borgere til at indgå forlig, fordi konsekvenserne ved at lade være syntes for store for de pågældende borgere. Det fremgår også afkendelsen, at »Forbrukerrådet« i Norge i 2017 også opfordrede Jeppe Brogaard Clausen til at holde op med at sende breve, da de indeholdt urigtige og vildledende oplysninger, mens Forbrukerrådet ikke mente, at man havde bevist sin ret til at rejse et krav. I 2018 langede Forbrukerrådet igen ud efter søgsmålet, da man opfordrede nordmændene til ikke at give efter for det »svindelkrav« et andet advokatkontor rejste på præcis samme måde, som Njord Law Firm gør i dette søgsmål på vegne af CMS og MIRCOM. EU-Domstolen har gennem flere år også været involveret i søgsmålet, og domstolen fremlagde i sidste uge et forslag til afgørelsen i ensagmellem MIRCOM og en telegigant i Belgien. Sagen var anlagt for retten for handels- og erhvervsretlige sager i Antwerpen, Belgien, og den omhandlede blandt andet spørgsmålet om, hvornår der kan siges at finde et egentligt download og efterfølgende deling sted, mens sagen også vedrører spørgsmålet om, hvorvidt en aktør, der direkte drager fordel af piratvirksomhed, er beskyttet af ophavsretten. Det fremgår, at generaladvokaten mener, at EU-Domstolen i sin afgørelse bør komme frem til, at de enkelte landes domstole bør afskære MIRCOM for muligheden for at indhente oplysninger om borgere, fordi der ikke er tale om at udrydde krænkelser, men derimod om at drage fordel af dem. I forslaget til EU-Domstolens afgørelse beskrives det nemlig også, hvordan MIRCOMs virksomhed direkte bygger på lovovertrædelser, og det tilsidesætter ifølge EU-Domstolen hele ophavsrettens formål, som i stedet direkte »misbruges«, og domstolen henviser til, at en sådan virksomhed betegnes som en »copyright troll« i retslitteraturen. Sagen vedrører ikke CMS, men da selskabets fremgangsmåde er den samme som MIRCOMs, er det ikke utænkeligt, at indholdet i forslaget til afgørelsen, også kan komme til at vedrøre CMS. Det vides endnu ikke, hvornår EU-Domstolens endelige afgørelse offentliggøres. FAKTASvar fra Njord Law Firm:»I Danmark er ulovlig deling af film på Internettet steget under pandemien i 2020. Den danske filmbranche havde en kort glæde over et pænt besøgstal i biograferne til danske film hen over efteråret, men ser desværre endnu engang ind i en svær tid med nedlukning af biografer og produktioner. Parallelt har danske domstole også i 2020 beskæftiget sig med sager om ophavsretskrænkelser på Internettet, som vil fortsætte i 2021 og sikkert år frem. Sagerne er alle forskellige, og det er ikke i mit lod, som advokat for filmselskaber, at give nogen juridisk vurdering af sager, der verserer ved retterne. Det er et anliggende for domstolene, og vi ønsker ikke at påvirke domstolsanliggender uden for retten. Vi går stærkt ind for princippet om, at det er sagens parter, der skal procedere sagerne i retten, og at det herefter er op til domstolene at dømme. Når der er juridiske uenigheder, som i dette sagskompleks, hvor der er faldet domme ud begge veje, er domstolene det rette sted at få afgjort de juridiske spørgsmål. Vi har fuld forståelse for mediernes interesse i dette sagskompleks, men vi vil vi af de førnævnte grunde ikke indgå med indlæg på sociale medier, udtalelser i pressen eller lignende om verserende sager. Dette ønsker vi at afstå fra af respekt for domstolenes uafhængighed og de fornuftige principper, som gælder for vores retspleje«Kilde: Skriftligt svar fra Jeppe Brogaard Clausen.FOLD UD »I Danmark er ulovlig deling af film på Internettet steget under pandemien i 2020. Den danske filmbranche havde en kort glæde over et pænt besøgstal i biograferne til danske film hen over efteråret, men ser desværre endnu engang ind i en svær tid med nedlukning af biografer og produktioner. Parallelt har danske domstole også i 2020 beskæftiget sig med sager om ophavsretskrænkelser på Internettet, som vil fortsætte i 2021 og sikkert år frem. Sagerne er alle forskellige, og det er ikke i mit lod, som advokat for filmselskaber, at give nogen juridisk vurdering af sager, der verserer ved retterne. Det er et anliggende for domstolene, og vi ønsker ikke at påvirke domstolsanliggender uden for retten. Vi går stærkt ind for princippet om, at det er sagens parter, der skal procedere sagerne i retten, og at det herefter er op til domstolene at dømme. Når der er juridiske uenigheder, som i dette sagskompleks, hvor der er faldet domme ud begge veje, er domstolene det rette sted at få afgjort de juridiske spørgsmål. Vi har fuld forståelse for mediernes interesse i dette sagskompleks, men vi vil vi af de førnævnte grunde ikke indgå med indlæg på sociale medier, udtalelser i pressen eller lignende om verserende sager. Dette ønsker vi at afstå fra af respekt for domstolenes uafhængighed og de fornuftige principper, som gælder for vores retspleje«Kilde: Skriftligt svar fra Jeppe Brogaard Clausen. Det fremgår af en kendelse fra Retten på Frederiksberg, at CMS og MIRCOM endnu ikke har forklaret, hvordan filmene, som selskaberne gennem årene har trukket tusindvis af mennesker i retten for, er blevet mulige at downloade og dele ulovligt på en måde, hvor CMS og MIRCOM samtidigt kan følge med via et program kaldet MaverickMonitor. Det fremgår midlertidigt af en af de fremlagte kontrakter i sagskomplekset, at MIRCOM har ret til selv at lægge film ud i et fildelingsnetværk og dermed gøre dem tilgængelige for ulovlige downloads. En dansk advokat hævder, at MIRCOM og CMS selv har lagt filmene ud i fildelingsnetværkene, men CMS og MIRCOM har hverken be- eller afkræftet dette. I en kendelse fra i sommer beskriver Retten på Frederiksberg, at søgsmålet kan være strafbart, og i en andenkendelsehenviser domstolen til et umiddelbart lignende søgsmål fra USA, der endte med at få store konsekvenser for dem, der stod bag. I den såkaldte Prenda Law-sag blev to advokater idømt lange fængselsstraffe for bedrageri, for det var de to advokater selv, der placerede pornofilm i et fildelingsnetværk, hvorefter de krævede erstatning fra en række borgere, de påstod havde downloadet og delt filmene. IfølgeChicago Lawyer Magazineskulle den pågældende dommer have udtalt, at sagen var gået fra at handle om beskyttelse af ophavsrettigheder til dårlig varetagelse af advokatembedet. Det fremgår ikke af kendelsen, hvorfor Retten på Frederiksberg har valgt at nævne sagen. Berlingske har i forbindelse med denne artikel og de foregående tre præsenteret advokat Jeppe Brogaard Clausen fra Njord Law Firm for en lang række kritikpunkter og stillet flere opfølgende spørgsmål. Jeppe Brogaard Clausen oplyser i et skriftligt svar, at han ikke er den rette til at svare på størstedelen af spørgsmålene eller kritikken, da det er CMS og MIRCOM, der er parter i sagen, og ikke Njord Law Firm, der »blot er advokat for filmbranchen og ikke indblandet i søgsmålet«. Han oplyser blandt andet, at der ham bekendt ikke er domme om fildeling, hvor CMS og MIRCOM selv skulle have lagt film ud. Han skriver også, at der ham bekendt ikke er sager i Danmark, der har sammenhæng med sagerne i USA. Han oplyser derudover også, at der har været en »god dialog« mellem det norske Forbrukerråd og filmbranchen.",
        "metadata": {
            "source": "https://www.berlingske.dk/business/hundredtusindvis-i-europa-kan-ligesom-michael-vaere-involveret-i",
            "image_url": "https://berlingske.bmcdn.dk/media/cache/resolve/image_x_large/image/136/1369837/23613730-brende-billede.jpg",
            "publication_time": "Onsdag d. 23. december 2020, kl. 11.59",
            "author": "Freja Marquardt",
            "related_links": [],
            "attachments": []
        }
    }
}