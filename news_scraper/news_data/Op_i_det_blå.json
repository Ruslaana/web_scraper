{
    "version": "1.0",
    "document": {
        "id": 17896,
        "title": "Op i det blå",
        "content": "Strømmen af ny musik er vild og ubegribelig. En stadig stigende mængde af CDer, vinyler, download og stream. Men sandheden er – set her fra rockredaktionen, hvor det hele løber igennem – at det meste af det, der ser nyt og spændende ud, er ligegyldigt. Og sådan var det også i september 2009, da en af de få undtagelser, som enhver kritiker lever for, blev båret forbi skrivebordet. Sjældent har et nyt dansk band meldt sig mere overbevisende, end The Rumour Said Fire gjorde med minialbummet »The Life And Death Of A Male Body« – alene titlen! – som bød på underskønne vokalharmonier, fingerbløde guitarer og melodier, som var selvfølgelige og sofistikerede på én og samme tid. Det lød som Simon & Garfunkel, sendte hilsener til Clap Your Hands Say Yeahs intense indie-rock og blandede fuldkommen ubesværet det sarte med det udadvendte og det lettilgængelige med det alternativt rockende. På himmelflugtDet var simpelthen uhørt gode sange og det bedste danske album det år trods en spilletid på bare 27 minutter. Og større blev fornøjelsen kun, da resten af Danmark også tog The Rumour Said Fire til sig: På bare et par måneder gik de fra at være fuldkommen ukendte til, at hele landet gik og nynnede med på fantomsangen »The Balcony«. At himmelflugten skabte svimmelhed i kvartetten er muligt, men det kunne i hvert fald med en vis ærgrelse konstateres, at de ikke ramte lige så rent på deres første regulære album, »The Arrogant«, som udkom i 2010. Ikke et dårligt udspil, slet ikke, blot uden det kolossale overskud, som tegnede »The Life And Death Of A Male Body«. Men nu, kære venner, indfrier The Rumour Said Fire alle de forventninger, de skabte den dag i september 2009. »Dead Ends« hedder det nye udspil, som er alt andet end en blindgyde, men derimod lyden af et band, som er tilbage på sporet med stor selvtillid og en kreativitet, som lyder, ja, frisat. Måske fordi opmærksomheden ikke længere brænder så varmt på bandet? Svaret virker så inderligt ligegyldigt nu, hvor de 12 nye sange er her og overbeviser fra første øjeblik, hvor »Destroyer« bryder gennem de mørke vers og ind i et lysende smukt omkvæd. Febril intensitetLige så voldsomt veloplagt er den efterfølgende »Voyager« med Jesper Lidangs stærke vers, som albummet igennem veksler mellem sureelle fragmenter og lettere afkodelige lyriske linjer. Et eksempel på det sidste findes i den fine, fine »Moon Stream«, hvor det lyder: »And I had a dream about taking my life/All of the walls at the end of the night/Love is a hurt deep inside of you/Love is a broken down apartment.« Alt sammen farvet af mere eller mindre direkte hilsener til digtere som Baudelaire og Rilke. Studentikost bliver det heldigvis ikke, og sanger, sangskriver og mastermind Lidang holder hele vejen fokus på det, alle store sange i sidste ende er gjort af, nemlig Den Gode Melodi, og det er dem, albummets righoldighed af detaljer og forsiringer hviler på. Og i de øjeblikke, hvor dette skrives, er den tøjlesløst melodiske »The Oracle« sangen over dem alle i den store, 1980er-lydende produktion. Men favoritten skifter hele tiden i selskab med et album, hvor Bruce Springsteen kan høres i keyboardene, The Cure i basgangene og Clap Your Hands Say Yeah i den let febrile atmosfære og i Lidangs vokale knæk. Men ud af alt dette har The Rumour Said Fire fundet deres egen lyd, deres egen sound, og sådan en er der ved gud ikke mange bands, der har. Dér midt i malstrømmen af ny musik. På CDer, vinyler, download, stream. Dér har de fundet sig selv. Igen.",
        "metadata": {
            "source": "https://www.berlingske.dk/musikanmeldelser/op-i-det-blaa",
            "image_url": "https://berlingske.bmcdn.dk/media/cache/resolve/image_x_large/image/59/597407/5729672-op-i-det-bl---1.jpg",
            "publication_time": "Fredag d. 19. oktober 2012, kl. 22.30",
            "author": null,
            "related_links": [],
            "attachments": []
        }
    }
}