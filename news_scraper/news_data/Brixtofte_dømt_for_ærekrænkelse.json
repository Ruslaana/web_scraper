{
    "version": "1.0",
    "document": {
        "id": 11862,
        "title": "Brixtofte dømt for ærekrænkelse",
        "content": "Den tidligere Farum-borgmester Peter Brixtofte kan nu føje endnu en dom til cv'et. Retten i Lyngby afgjorde tirsdag, at Peter Brixtofte gjorde sig skyldig i ærekrænkelser, da han tilbage i 2009 kom med en række udtalelser på TV2 News om den forhenværende byretsdommer Peter Garde, der i sin tid dømte Brixtofte i både hovedsagen og sponsorsagen (retssagerne efter Farum-skandalen, red.). Peter Brixtofte er derfor blevet idømt ti dagsbøder på hver 1.000 kroner - altså 10.000 kroner i alt. Anklageren havde ellers krævet bøder på mindst 20.000 kroner. Dommeren, der nu er gået på pension, anmeldte Peter Brixtofte til Nordsjællands Politi, efter Brixtofte for rullende kameraer havde sagt, at Peter Garde var en \"yderliggående nationalist\" og \"en åbenlys politisk modstander\". Brixtofte udtalte også, at afgørelsen i hovedsagen var \"en politisk dom\". Udtalelserne var faldet samme dag, som Østre Landsret stadfæstede byrettens dom i hovedsagen. Det er dog ikke Peter Garde, der har rejst sagen, men anklagemyndigheden i Nordsjællands Politi. Og nu har dommeren i Retten i Lyngby altså afgjort, at det var en overtrædelse af straffeloven, fordi Peter Brixtoftes udtalelser \"indeholdt en sigtelse mod den pågældende dommer om at have begået uretfærdighed ved afgørelsen i straffesagen\". Samt at \"der hverken var ført sandhedsbevis for sigtelsen eller forelå oplysninger om andre omstændigheder, som kunne begrunde, at sigtelsen var straffri\". Den tidligere borgmester nægtede sig ellers skyldig og understregede under domsforhandlingen i sidste uge, at han alene havde benyttet sig af sin ytringsfrihed. Han forklarede også, at det er en artikel i Ugeskrift for Retsvæsen, skrevet af Peter Garde, der har givet ham opfattelsen af dommeren som \"yderliggående nationalist\" - og på spørgsmålet om, hvorfor Peter Brixtofte mente, at han havde været offer for en \"politisk dom\", svarede han: - For der er jo ikke noget jura i det. Det er en helt forkert dom, lød det i retten i Lyngby under afhøringen.",
        "metadata": {
            "source": "https://www.berlingske.dk/samfund/brixtofte-doemt-for-aerekraenkelse",
            "image_url": "https://berlingske.bmcdn.dk/media/cache/resolve/image_x_large/image/15/152125/4663142-til-bt---brixtofte.jpg",
            "publication_time": "Tirsdag d. 01. november 2011, kl. 12.57",
            "author": "Elisabeth Arnsdorf Haslund",
            "related_links": [],
            "attachments": []
        }
    }
}