{
    "version": "1.0",
    "document": {
        "id": 20415,
        "title": "Danmark tabte VM-finalen",
        "content": "Trods den hurtigste tid i den indledende tidskørsel kunne det danske 4000 meter-hold ikke stille noget op i finalen over for Australien ved VM i banecykling, der blev afviklet natten til torsdag i Cali, Colombia. Danskerne blev kørt klart bagud af australierne, som blev noteret for 3.57,907 minutter i finalen, mens de fire danskere, Lasse Norman Hansen, Alex Rasmussen, Rasmus Quaade og Casper Folsach var mere end halvandet sekund bagud i tiden, 3.59,623 minutter. Det er andet år i træk, at 4000 meter-holdet vinder medalje ved VM. Sidste år i Minsk blev det til en bronzemedalje. Alex Rasmussen havde efter finalen overskud til at hylde guldvinderne på Twitter. - Tillykke, Australien. Øgede som sædvanligt niveauet i finalen, tweetede det danske tempo-lokomotiv.  Lasse Norman Hansen erkendte, at han ikke var tilfreds med at blive nummer to: - Det blev sølv! Kan ikke undgå at være skuffet, men jeg må bare sige, at Australien er imponerende dygtige i finaler. Stort tillykke, tweetede den unge Garmin-rytter, der fredag skal køre VM i pointløb. ",
        "metadata": {
            "source": "https://www.berlingske.dk/sport/danmark-tabte-vm-finalen",
            "image_url": "https://berlingske.bmcdn.dk/media/cache/resolve/image_x_large/image/88/884295/7197817-de-danske-baneryttere-har-en-plan-om-medalje.jpg",
            "publication_time": "Torsdag d. 27. februar 2014, kl. 07.25",
            "author": null,
            "related_links": [],
            "attachments": []
        }
    }
}