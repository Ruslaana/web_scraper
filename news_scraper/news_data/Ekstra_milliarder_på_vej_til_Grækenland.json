{
    "version": "1.0",
    "document": {
        "id": 9764,
        "title": "Ekstra milliarder på vej til Grækenland",
        "content": "Udbetalingen er udløst af, at den græske regering har nået visse milepæle i sit reformarbejde. - Med udbetalingen af 1 mia. euro støtter ESM den græske regering i sin reformproces. Reformerne dækker over en bred vifte af politikområder, som er vigtige for at modernisere den græske økonomi, siger administrerende direktør Klaus Regling fra ESM i en meddelelse.  Af eksempler nævner han mulige tiltag til at stimulere konkurrencen i energisektoren, som bør nedbringe omkostningerne, samt en ny lov for at hjælpe bankerne med at styre deres eksponering mod misligholdte aktiver, som vil frigøre likviditet og øge den økonomiske aktivitet.  Klaus Regling udtrykker endvidere håb om, at det gode samarbejde med Grækenland fortsætter, så den første gennemgang af ESM-programmet kan blive afsluttet tidligt i 2016. - Kun en succesfuld konklusion på denne gennemgang kan føre til diskussioner om yderligere gældsnedskrivninger for Grækenland, som Eurogruppen tidligere har sagt, lyder det fra Klaus Regling. Den 1 mia. euro, der nu skydes af sted mod Grækenland, er tredje og sidste deludbetaling i den tranche på 16 mia. euro, som blev besluttet i august 2015. ESM har derudover udbetalt 5,4 mia. euro til en rekapitalisering af græske banker. Det bringer den samlede udbetaling op på 21,4 mia. euro. ",
        "metadata": {
            "source": "https://www.berlingske.dk/business/ekstra-milliarder-paa-vej-til-graekenland",
            "image_url": "https://berlingske.bmcdn.dk/media/cache/resolve/image_x_large/image/15/152469/11775342-eurozone-greecebanks.jpg",
            "publication_time": "Tirsdag d. 22. december 2015, kl. 17.44",
            "author": null,
            "related_links": [],
            "attachments": []
        }
    }
}