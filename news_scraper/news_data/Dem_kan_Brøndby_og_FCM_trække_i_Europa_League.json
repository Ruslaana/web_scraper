{
    "version": "1.0",
    "document": {
        "id": 15168,
        "title": "Dem kan Brøndby og FCM trække i Europa League",
        "content": "FC Midtjylland og Brøndby er med i bowlen, når der fredag kl. 13.00 trækkes lod til playoff-runden i Europa League. Begge de danske mandskaber er useedede og risikerer derfor en svær modstander. Brøndby sikrede sig en plads i playoff-runden, der er sidste stadie før gruppespillet, efter de torsdag aften fik 2-2 i en dramatisk kamp på Cypern mod Omonia Nicosia og dermed gik videre på reglen om udebanemål. Der venter dog Brøndby en endnu hårdere opgave i næste runde. Ifølge klubbens egen Twitter-profil er det en af følgende fem modstandere, de bliver parret med: Ajax (Holland), PAOK (Grækenland), Young Boys (Schweiz), Standard Liege (Belgien) eller Saint-Etienne (Frankrig). Også FC Midtjylland risikerer hård modstand i playoff-runden i Europa League, hvor midtjyderne er med som et plaster på såret, efter de tirsdag blev sendt ud af Champions League-kvalifikationen af cypriotiske APOEL. De danske mestre møder enten Dortmund (Tyskland), AZ Alkmaar (Holland), Sparta Prag (Tjekkiet), Panathinaikos (Grækenland), Southampton (England)  eller FC Krasnodar (Rusland).",
        "metadata": {
            "source": "https://www.berlingske.dk/sport/dem-kan-broendby-og-fcm-traekke-i-europa-league",
            "image_url": "https://berlingske.bmcdn.dk/media/cache/resolve/image_x_large/image/43/432808/10118737-cyprus-soccer-uefa-europa-leag.jpeg",
            "publication_time": "Fredag d. 07. august 2015, kl. 09.17",
            "author": null,
            "related_links": [],
            "attachments": []
        }
    }
}