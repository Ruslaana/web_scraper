{
    "version": "1.0",
    "document": {
        "id": 18245,
        "title": "Ny arrestordre på congolesisk krigsforbryder",
        "content": "CONGO: Den Internationale Straffedomstol i Haag (ICC) har fredag udstedt en ny arrestordre på den congolesiske general Bosco Ntaganda. Han er mistænkt for at stå bag krigsforbrydelser, herunder drab, voldtægt og seksuelt slaveri. Bosco Ntaganda har i forvejen i flere år været eftersøgt for at have brugt børnesoldater i Den Demokratiske Republik Congo. - Der er grund til at tro, at Bosco Ntaganda er ansvarlig for forbrydelser mod menneskeheden, der består i drab, voldtægt og seksuelt slaveri, samt forfølgelse, skriver domstolen i fredagens erklæring. Bosco Ntaganda har tidligere benægtet, at han har været involveret i krigsforbrydelser. Straffedomstolen har ligeledes fredag udstedt en arrestordre på Sylvestre Mudacumura, der er leder af De Demokratiske Styrker for Rwandas Befrielse (FDLR). - Der er grund til at tro, at Sylvestre Mudacumura er ansvarlig for ni tilfælde af krigsforbrydelser, som består af angreb på civile, drab, lemlæstelse, grusom behandling, voldtægt, tortur, ødelæggelse af ejendomme, plyndring og krænkelse af den personlige værdighed, skriver domstolen i erklæringen. Tidligere på ugen idømte ICC den tidligere krigsherre Thomas Lubanga 14 års fængsel for at rekruttere og anvende børnesoldater i sin oprørshær i Den Demokratiske Republik Congo tilbage i 2002 og 2003. BNB",
        "metadata": {
            "source": "https://www.berlingske.dk/internationalt/ny-arrestordre-paa-congolesisk-krigsforbryder",
            "image_url": "https://berlingske.bmcdn.dk/media/cache/resolve/image_x_large/image/65/652998/5349681-drcongo-unrest-rwanda-icc-warcrimes-files.jpg",
            "publication_time": "Fredag d. 13. juli 2012, kl. 21.00",
            "author": null,
            "related_links": [],
            "attachments": []
        }
    }
}