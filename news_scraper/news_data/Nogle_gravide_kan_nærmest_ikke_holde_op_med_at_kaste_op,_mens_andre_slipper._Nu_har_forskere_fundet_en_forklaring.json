{
    "version": "1.0",
    "document": {
        "id": 13607,
        "title": "Nogle gravide kan nærmest ikke holde op med at kaste op, mens andre slipper. Nu har forskere fundet en forklaring",
        "content": "I film ved man altid, hvad klokken er slået, når en kvindelig karakter løber ud på toilettet og kaster op. Hun er gravid. Morgenkvalme – eller graviditetskvalme – kan være invaliderende, og man har i mange år ledt efter den grundlæggende årsag. Nu er forskerne bag en ny artikel publiceret i det meget anerkendte tidsskriftNaturekommet en mulig årsag nærmere. Artiklen er endnu ikke færdigredigeret, men er blevet frigivet onsdag under såkaldtearly access. Mette Hvilshøj Fabricius, der er cheflæge på gynækologisk obstetrisk afdeling på Slagelse Sygehus og næstformand i Dansk Selskab for Obstetrik og Gynækologi, siger, at hun håber, at opdagelsen kan hjælpe de gravide, som oplever den meget voldsomme graviditetskvalme. »Denne opdagelse kunne godt se ud til at være væsentlig,« siger Mette Hvilshøj Fabricius til Berlingske. Den mulige årsag, som forskerne har fundet, er hormonet GDF15, der bliver frigivet fra fosterceller i moderkagen. Gravide, som er mere følsomme for netop det hormon, som især frigives i begyndelsen af graviditeten, kan have en større risiko for den værste slags graviditetskvalme,hyperemesis gravidarum,hvor den gravide har kvalme og kaster op. Omkring 70 procent af gravide oplever kvalme og opkastning under graviditet. Man har tidligere kaldt det morgenkvalme, men da det kan forekomme på ethvert tidspunkt på dagen, foretrækker man nu at kalde det graviditetskvalme. Omkring 0,3-2 procent oplever ifølge Nature hyperemesis gravidarum, hvor symptomerne er så alvorlige, at de har svært ved at spise, drikke og udføre dagligdags aktiviteter. Ifølge de danskeguidelines til sundhedspersonervedrørende hyperemesis gravidarum, som med 61 sider er lidt af et epos, kan tilstanden ledsages af væskemangel, forstyrrelser i saltbalancen og »ernæringsmæssige mangler«. I svære tilfælde kan det kræve indlæggelse. »For første gang kunne vi komme til at behandle den grundlæggende årsag til hyperemesis gravidarum fremfor blot at symptombehandle,« udtaler Tito Borner, der er fysiolog ved University of Pennsylvania, tilNature. Hertuginde Kate var indlagt på hospitalet i 2012 under sin første graviditet, netop på grund af ekstrem graviditetskvalme, hyperemesis gravidarum.Fold sammenLæs mereFoto: Leon Neal/AFP/Ritzau Scanpix. Forskerne fandt, at kvinder, der havde høje niveauer af hormonet GDF15, før de blev gravide, havde minimale reaktioner på det, mens de bar deres barn. Resultaterne tyder på, at det at give GDF15 til dem, der har høj risiko for hyperemesis gravidarum før graviditeten, kan beskytte dem mod graviditetskvalme. Ifølge Mette Hvilshøj Fabricius er der dog lang vej endnu. »Det er altid sådan, at når man finder årsager til en given lidelse, så er der et stykke vej, før der bliver udviklet en behandling. Det gælder især, når det er medicin, der skal gives til gravide, på grund af risikoen for fosterskader,« siger Mette Hvilshøj Fabricius. Det gælder i endnu højere grad med morgenkvalme, som typisk er værst i første tredjedel af graviditeten, hvor risikoen for fosterskader er størst. Tidligere er det nemlig gået helt galt med netop behandlingen af graviditetskvalme, og det er et eksempel, der har været medvirkende årsag til de nu meget strenge krav for medicin, der skal gives til gravide. Stoffet thalidomid, der blev solgt i 1950erne og 1960erne, og som blev brugt som middel mod morgenkvalme, viste sig nemlig at føre til fejludvikling af børns arme og ben. Over 10.000 børn i 46 lande estimeres at være blevet født med deformiteter på grund af thalidomid. Dermed er en mulig behandling med GDF15 formentlig nogle år ud i fremtiden, siger Mette Hvilshøj Fabricius. FAKTASådan har forskerne gjortForskerne er kommet frem til resultaterne ved blandt andet at analysere genetiske data fra flere end 18.000 mennesker. Forskerne fandt ud af, at højere niveauer af GDF15 hos ikkegravide reducerede risikoen for, at de ville udvikle hyperemesis gravidarum, hvis de blev gravide.Man har siden kontrolleret fundene ved at give mus enten GDF15 eller et uvirksomt placebostof. Tre dage senere gav man alle musene endnu en dosis GDF15 og fandt, at de mus, der ikke havde fået GDF15 fra starten, spiste mindre og tabte sig i vægt, mens dem, der havde fået den første dosis GDF15, spiste normalt og tabte sig.Forskerne har ligeledes spurgt kvinder, som de vidste havde livslang øget GDF15 på grund af blodsygdommen β-talassæmi, om de havde haft morgenkvalme under graviditeten. Kun 5 procent havde det, mens mere end 60 procent af et udsnit af den almindelige befolkning, matchet til etnicitet og alder, oplevede disse symptomer.Kilde: NatureFOLD UD Forskerne er kommet frem til resultaterne ved blandt andet at analysere genetiske data fra flere end 18.000 mennesker. Forskerne fandt ud af, at højere niveauer af GDF15 hos ikkegravide reducerede risikoen for, at de ville udvikle hyperemesis gravidarum, hvis de blev gravide. Man har siden kontrolleret fundene ved at give mus enten GDF15 eller et uvirksomt placebostof. Tre dage senere gav man alle musene endnu en dosis GDF15 og fandt, at de mus, der ikke havde fået GDF15 fra starten, spiste mindre og tabte sig i vægt, mens dem, der havde fået den første dosis GDF15, spiste normalt og tabte sig. Forskerne har ligeledes spurgt kvinder, som de vidste havde livslang øget GDF15 på grund af blodsygdommen β-talassæmi, om de havde haft morgenkvalme under graviditeten. Kun 5 procent havde det, mens mere end 60 procent af et udsnit af den almindelige befolkning, matchet til etnicitet og alder, oplevede disse symptomer. Kilde: Nature",
        "metadata": {
            "source": "https://www.berlingske.dk/indland/nogle-gravide-kan-naermest-ikke-holde-op-med-at-kaste-op-mens-andre",
            "image_url": "https://berlingske.bmcdn.dk/media/cache/resolve/image_x_large/image/174/1745483/24594267-resultaterne-tyder-p-at-man-vil-kunne-behandle-d.jpg",
            "publication_time": "Torsdag d. 14. december 2023, kl. 14.19",
            "author": "Joachim Talbro Paulsen",
            "related_links": [],
            "attachments": []
        }
    }
}