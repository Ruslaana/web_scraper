{
    "version": "1.0",
    "document": {
        "id": 15456,
        "title": "Sikkerhedssvigt ved DR-fest på Trekroner",
        "content": "Sikkerheden var mangelfuld under en fest på Trekronerfortet i september sidste år, hvor DR markerede P3s 50-års-fødselsdag. Det fremgår af en aktindsigt, TV 2 har fået hos Københavns Politi. To mænd styrtede under festen ned fra en 12 meter høj skrænt og ramte en betonkant, og den ene blev dræbt, mens den anden fik livsfarlige mén.  Aktindsigten viser, at selv om DR sammen med sikkerhedsfirmaet ComCom Safety havde konkluderet, at et fald fra fortet kunne koste menneskeliv, blev stedet hverken markeret med lys, afskærmning eller advarsler. DR havde sammen med sikkerhedsfirmaet besluttet at bruge ikke-sikkerhedsuddannede, frivillige vagter, og heraf var mindst en hyret med løfte om gratis adgang til arrangementets afterparty. Ingen af de frivillige var på plads på det sted, hvor de to mænd i mørke gled ned ad skrænten.  Amerikaneren Paul Wertheimer, der er ekspert i koncertsikkerhed og som deltog i efterforskningen af dødsulykken på Roskilde Festival i år 2000, mener, at ulykken på Trekroner gør det klart, hvorfor arrangører ikke bør bruge frivillige til at varetage sikkerheden. »En trænet vagt ville aldrig forlade posten uden afløsning. Især ikke i et kritisk område som dette. Den eneste årsag til at bruge frivillige er, at arrangøren sparer penge«, siger Paul Wertheimer til TV 2. De to frivillige vagter, der befandt sig i nærheden, har afvist at have fået instruktion i at sørge for, at gæsterne ikke kom for tæt på skrænterne.  DRs kulturredaktør, Morten Hesseldahl, hæfter sig ved, at der ifølge politiets efterforskning er tale om en ulykke. »Når der er et menneske, der omkommer i et arrangement, vi arrangerer, så er det jo tragisk. Og det burde vi have gjort alt, hvad vi kunne for at forhindre. Det mener vi også, vi har gjort. Men selvom vi gør alt, hvad vi kan for at forhindre den slags, så kan der ske ulykker,« siger Morten Hesseldahl til TV 2. Københavns Politi lukkede i oktober sagen med konklusion om, at ingen kunne retsforfølges.",
        "metadata": {
            "source": "https://www.berlingske.dk/samfund/sikkerhedssvigt-ved-dr-fest-paa-trekroner",
            "image_url": "https://berlingske.bmcdn.dk/media/cache/resolve/image_x_large/image/86/868437/7312711-fgd.jpg",
            "publication_time": "Fredag d. 18. april 2014, kl. 10.07",
            "author": null,
            "related_links": [],
            "attachments": []
        }
    }
}