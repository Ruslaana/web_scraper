{
    "version": "1.0",
    "document": {
        "id": 13895,
        "title": "Amerikansk tandlæge undgår tiltale efter løvedrab",
        "content": "Myndighederne i Zimbabwe vil ikke rejse tiltale mod den amerikanske tandlæge Walter Palmer, der i juli skød og dræbte løven Cecil i nationalparken Hwange i det afrikanske land, skriver Reuters. Den amerikanske fritidsjæger havde nemlig alle sine papirer i orden, inden han nedlagde løven, lyder forklaringen fra de lokale myndigheder: »Vi har haft kontakt med politiet og anklagerne, og det viser sig, at Walter Palmer kom til Zimbabwe med de rigtige papirer,« siger miljøminister Oppah Muchinguri-Kashiri ifølge Reuters.  Dermed er der intet grundlag for at rejse en sag mod den amerikanske tandlæge, der efter løvedrabet blev lagt for had i store dele af verden på de sociale medier. Løven Cecil var i Zimbabwe et symbol på nationalparken Hwange. Samtidig var den en del af et stort forskningsprojekt, der blev udført af forskere fra Oxford University.  Walter Palmer har tidligere undskyldt, at han dræbte Cecil: »Hvis jeg havde vidst, at den her løve havde så stort et navn og var så vigtig for Zimbabwe og et forskningsprojekt, havde jeg selvfølgelig ikke nedlagt den,« har han udtalt til Daily Mail.",
        "metadata": {
            "source": "https://www.berlingske.dk/internationalt/amerikansk-tandlaege-undgaar-tiltale-efter-loevedrab",
            "image_url": "https://berlingske.bmcdn.dk/media/cache/resolve/image_x_large/image/22/225340/10986764-zimbabwe-wildlifelion.jpg",
            "publication_time": "Mandag d. 12. oktober 2015, kl. 17.11",
            "author": null,
            "related_links": [],
            "attachments": []
        }
    }
}