{
    "version": "1.0",
    "document": {
        "id": 6536,
        "title": "Endnu flere røde alarmlamper blinker på store, statslige it-projekter",
        "content": "Alarmlamperne blinker stadig altovervejende rødt og gult på de større it-projekter, som staten er involveret i. 11 af de 45 største it-projekter, som lige nu er i gang under staten, har fået røde alarmlamper og 11 andre gule i den halvårlige status, som Statens IT-Råd, der består af en række it-eksperter fra det offentlige og erhvervslivet, netop har lagt frem. Rådet kontrollerer, at it-projekter, som staten har sat i gang, ikke kører af sporet, som det er set talrige gange tidligere. For et halvt år siden var der syv røde trafiklys og 14 guleud af dengang 35 igangværende it-projekter. Det var to flere røde trafiklys end et halvår tidligere. Nu har næsten 49 procent af alle statslige it-projekter med et budget på mere end ti millioner kroner enten røde eller gule alarmlamper. Denne gang har Statens IT-Råd ikke samtidig offentliggjort budgetterne på de enkelte it-projekter, men i andet halvår 2020 var de dengang 35 projekter på tilsammen seks milliarder kroner. Det 11 projekter, som nu får ekstra skærpet opmærksomhed, fordi de enten ikke overholder tidsplanen eller budgettet (eller begge dele på samme tid), omfatter NemLogin3 (Digitaliseringsstyrelsen/Finansministeriet), Domsdatabasen (Domstolsstyrelsen/Justitsministeriet), Elektronisk certificering (Fødevarestyrelsen/Fødevareministeriet) samt Implementeringscenter for ejendomsvurderinger (Vurderingsstyrelsen/Udviklings- og Forenklingsstyrelsen/Skatteministeriet), som alle også tidligere havde rød alarm. Dertil kommer det nye system til Digital Post (Digitaliseringsstyrelsen/Finansministeriet), Cap 2020 IT-fundament (Landbrugsstyrelsen/Fødevareministeriet) samt Implementeringscenter for Told (Toldstyrelsen/Udviklings- og Forenklingsstyrelsen/Skatteministeriet), der tidligere havde gul alarm. Fire nye it-projekter, som tidligere kørte på skinner, er nu også gået i rødt: Digital Asset Management (Rigspolitiet/Justitsministeriet), Digital løsning til graviditetsforløb (Sundhedsdatastyrelsen/Sundhedsministeriet), Øget brug af biometri til fastlæggelse af udlændinges identitet (Udlændinge- og Integrationsministeriet) samt NyX-klientsagsbehandling (Kriminalforsorgen/Justitsministeriet). Statens IT-Råd har siden januar 2011 hvert halve år fremlagt sin vurdering med røde, gule eller grønne trafiklys af alle de igangværende, større it-projekter under staten. Meningen med at inddrage eksterne eksperter og løbende stille de projektansvarlige til ansvar er at undgå tidligere tiders store it-skandaler, hvor beskæftigelsessystemet Amanda og senest politiets it-system Polsag, der endte med at koste staten over en halv milliard kroner, selv om det aldrig kom ud af testfasen. Rigsrevisionen, som på vegne af Folketinget fører kontrol med staten, har tidligere påpegetstore udfordringer ved et stort antalaf de kritiske, statslige it-systemer, hvoraf mange ikke er blevet opdateret tilstrækkeligt. Læs mere:Hent Statens IT-Råds »Statusrapportering for statslige it-projekter 1. halvår 2021«(i PDF-format)",
        "metadata": {
            "source": "https://www.berlingske.dk/virksomheder/endnu-flere-roede-alarmlamper-blinker-paa-store-statslige-it",
            "image_url": "https://berlingske.bmcdn.dk/media/cache/resolve/image_x_large/image/148/1481888/23913365-.jpg",
            "publication_time": "Onsdag d. 03. november 2021, kl. 12.30",
            "author": "Thomas Breinstrup",
            "related_links": [],
            "attachments": []
        }
    }
}