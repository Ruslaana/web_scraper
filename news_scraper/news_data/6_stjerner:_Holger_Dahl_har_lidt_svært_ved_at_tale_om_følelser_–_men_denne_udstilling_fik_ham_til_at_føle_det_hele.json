{
    "version": "1.0",
    "document": {
        "id": 3827,
        "title": "6 stjerner: Holger Dahl har lidt svært ved at tale om følelser – men denne udstilling fik ham til at føle det hele",
        "content": "»I sansernes vold« hed en vild japansk film i min ungdom. Sanserne, følelserne altså, var noget farligt, måtte vi forstå. Noget uden for os selv, der kunne få magten over os. Sådan blev vi opdraget. Følelser som raseri, jalousi, had og misundelse måtte for enhver pris bekæmpes, men vi vidste jo, at de havde det med at stikke deres dumme snude frem på de mest ubelejlige tidspunkter. Intet kunne man gøre, når følelserne tog over. Selv i straffeloven kan man til en vis grad blive undskyldt, hvis man »handler i affekt«. I 70erne, da jeg var teenager, var det vigtigt at kunne »tale om følelser«, især hvis man ville prøve at komme tættere på pigerne, så det gjorde vi så. Uden at jeg dog FØLER, at vi blev meget klogere. Det er rigtigt, at udtrykket »jeg føler« i dag efterhånden helt har erstattet de mere kølige »jeg synes« eller »jeg mener«, der implicit forudsætter en form for tankevirksomhed, men sådan var det altså også blandt teenagere »i gamle dage«, kan jeg berette. Roma Auskalnyte fra Litauen forsøger at skrive et kunstnerisk manifest på sin krop.Fold sammenLæs mereFoto: Petri Summanen. Følelser er i det hele taget noget mærkeligt noget. Som regel synes jeg faktisk, at følelserne forsvinder i samme øjeblik, man forsøger at tale om dem. Smerte, som hvis man har brændt sig eller slået sig over fingrene med en hammer, den bliver hængende – men alle andre følelser, inklusive kærlighed, bliver svagere eller dummere, så snart man forsøger at »tale om dem«. Det var derfor bevæbnet med en stor portion skepsis, at jeg i denne uge satte mig i toget og begav mig mod museet Trapholt i Kolding for at se nærmere på udstillingen »Feel Me«, der ud over en lang række kunstneriske »verdensstjerner« tilbyder den besøgende en lige så lang række muligheder for at »tale om følelser« – noget, jeg altså har det lidt tvetydigt med. Jeg havde dog ikke behøvet at tage de korslagte arme med på turen, for udstillingen er langt bedre end sit pressemateriale, om jeg så må sige, og fuld af virkelig god kunst, der gør det, kunst kan. Om det så er følelser eller bare sansninger, der er på spil, det ved jeg ikke, men det er også lige meget. Ved indgangen til det store show mødes vi af udstillingens eneste kikser: En lille leg, hvor man kan tage en badge, der beskriver ens humør. Der er mange følelser at vælge imellem, man kan være »scared«, »irritated« eller »unheard« for eksempel, men det ændrer ikke ved, at værket er en træt idé allerede ved undfangelsen. De gode mennesker på Trapholt burde nok have kurateret sig uden om det banale værk, synes jeg. »Bored« ville have været mit valg af følelse. Heldigvis går det langt bedre, så snart man kommer rigtigt ind i udstillingen, hvor »verdensstjernerne« er. En af dem er amerikanske Daniel Wurtzel, der laver kinetiske skulpturer med luft og silkestoffer. På Trapholt viser han værket »Air Fountain«, der i al sin enkelhed består af to store stofstykker, et gult og et rødt, der bevæger sig i en roterende dans med hinanden. Der er underlægningsmusik, og det hele er så kitschet i sit sentimentale udtryk, at man næsten slår fra, men også kun næsten, for det er også fuldstændig fantastisk. Jeg stod og tænkte på filmen »American Beauty«, hvor en plastpose, der danser i vinden, spiller en central rolle, og ja, jeg blev simpelthen revet med her. Shylight af DRIFT, her på Rijksmuseum i Amsterdam.Fold sammenLæs mereFoto: Erik and Petra Hesmerg. Trapholt: 1 – Kunstanmelder: 0. Sådan tænkte jeg – følte jeg – da jeg gik videre og straks så endnu et fantastisk værk: Hollandske DRIFTs »Fragile Future«. Her har kunstnerne med en ubegribelig fingersnildhed limet mælkebøttefrø på små LED-pærer og så monteret de lysende genskabte, kuglerunde frugtstande i et »organisk« voksende kobbergitter. Jeg rammes ikke af nogen følelser her udover min beundring for den vanvittige tålmodighed, projektet må have krævet. Men værket altså! Det er helt fortryllende. I den samme store sal øst for museets hovedgade kan man også se engelske Liz Wests installation »An Additive Mix«, der er et af de 360-graders spejlrum, som alle kunstnere og museer elsker. Her er rummet specielt, fordi loftet i det er monteret med lysstofrør i alle regnbuens farver, og helt som naturvidenskaben foreskriver, laver de tilsammen et neutralt hvidt lys, som altså er den belysning, man oplever i rummet. Det er en sjov effekt, men så heller ikke mere end det. Det samme kan man sige om den delvist knækkede regnbue langs væggen, mens filmskaberen William Armstrongs sorgkoreografi »Unspoken« igen rammer rent. Spejlet aflæser dit humør og ai-komponerer et digt, der passer til det.Fold sammenLæs mereFoto: Nina Rajcic. Udstillingen falder i tre temaer: Sind, krop og rum henholdsvis, og som arkitekt er jeg meget glad for, at kuratorerne tænker rum med ind i følelsernes domæne. På den anden side af »gaden« er det blandt andet DRIFTS goplelamper (som også pryder BIGs nye hovedkvarter i Nordhavn), der sætter den rumlige stemning, og derfra kan man gå en runde til en serie små rum, hvor værk efter værk præsenteres. Her er for eksempel endnu en »verdensstjerne«, en Bill Viola-video, der som alle hans film er teknisk perfekt og helt overbevisende. Her er en »kærlighedsvirus« af Heather Dewey-Hagborg. Ifølge teksten en ægte virus, der øger hjernens produktion af »kærlighedshormonet« oxytocin. Her er en »ai-omsorgsperson«, som man kan aktivere for døende for at hjælpe dem roligt over på den anden side. Man kan selv lægge sig i en hospitalsseng og lytte til robottens beroligende messen. Det er en kynisk tanke naturligvis, men det er overraskende og uhyggeligt, så hurtigt man accepterer robottens stemme som en venlig tilstedeværelse lige der ved ens side. Kinesiske Zhou Xiaohu udstiller en kæmpeballon, der med jævne mellemrum tømmes for luft eller pustes op, så den truer med at sprænges eller sprænge det temmelig store gitterbur, den er monteret i. Igen en banal lille leg, men effektiv. Man sidder og iagttager den voksende ballon og bliver mere og mere spændt på, om det ender med et kæmpe brag.Spoiler alert: Det gør det ikke. Selv regnbuer kan gå i stykker. »Happiness is as brittle as glass« af Sali Muller.Fold sammenLæs mereFoto: Sali Muller. Sådan kunne man blive ved, for det er ikke løgn: »Feel Me« rummer det ene superinteressante værk efter det andet, og man kan mageligt tage turen rundt på udstillingen to eller tre gange uden at kede sig. Jeg synes til gengæld, at de akkompagnerende tekster ofte taler ned til de besøgende. Trapholts tekstforfattere bruger et hyggesprog, der lyder, som om det er skrevet til tolvårige, og det er synd. »Tror du, at du kan mærke en følelse her?« og den slags sætninger er alt for kælne til en udstilling, der gradvist folder sig ud til at blive en virkelig stor oplevelse. Jeg var skeptisk, da jeg tog afsted til Kolding, det indrømmer jeg, men jeg blev overbevist. Jeg var til tider både irriteret, begejstret, bange, vred, fascineret og træt, men mest var jeg glad. Jeg føler, at jeg bliver nødt til at give udstillingen hele seks stjerner. FEEL ME – MIND x BODY x SPACE Til 10. august 2025. Trapholt Museum for Modern Art and Design Æblehaven 236000 Kolding",
        "metadata": {
            "source": "https://www.berlingske.dk/kunst/6-stjerner-holger-dahl-har-lidt-svaert-ved-at-tale-om-foelelser-men-denne",
            "image_url": "https://berlingske.bmcdn.dk/media/cache/resolve/image_x_large_vertical/image/184/1840619/24801526-spejlrummet-an-additive-mix-af-liz-west.jpg",
            "publication_time": "Søndag d. 29. september 2024, kl. 14.35",
            "author": "Holger Dahl",
            "related_links": [],
            "attachments": []
        }
    }
}