{
    "version": "1.0",
    "document": {
        "id": 6983,
        "title": "Erdogan: Islamisk Stat brugte barn på 12-14 år til blodbad i Tyrkiet",
        "content": "En festdag blev omdannet til et blodbad i går aftes, da en selvmordsbombe eksploderede ved et udendørsbryllup i storbyen Gaziantep, der grænser op til Syrien. Både brud og gom overlevede det brutale angreb, men 51 mistede livet og 94 blev såret ifølge myndighedernes oplysninger ved Berlingskes deadline. »Ligresterne lå nærmest i ring, fordi bryllupsgæsterne dansede kædedans, da bomben sprang, og sådan lå legemsdelene også,« sagde øjenvidnet Ahmet, som Berlingske har talt i telefon med.Kort efter eksplosionen vurderede flere parlamentarikere fra forskellige partier, at det drejede sig om en IS-selvmordsbombe. Det skyldes dels, at civile var målet og dels, at brylluppet tilhørte en kurdisk familie, der støtter det pro-kurdiske parti HDP. Øjenvidnet Ahmet fortæller, at kvarteret hvor brylluppet fandt sted, er kendt for at være kurdisk, og at mange i netop dette kvarter stemmer på HDP. Det er ikke første gang, at IS har kurdere som mål. I 2015 angreb IS tre pro-kurdiske demonstrationer i henholdsvis Diyarbakir, Suruc og Ankara.  Det er første gang, IS angriber et bryllup og også første gang, de angiveligt har brugt et barn til at udføre et angreb i Tyrkiet. Den tyrkiske præsident Recep Tayyip Erdogan oplyste søndag aften, at selvmordsbomberen var et barn på 12-14 år, højst sandsynligt tilknyttet eller brugt af terrororganisationen IS. »Enten sprang han selv sin selvmordsbombe, eller også var der andre, der udløste drengens vest,« sagde Erdogan. IS-ekspert Serhat Erkem fra Ahi Evran Universitet mener, at det er for tidligt at slå fast, at selvmordsbomberen var et barn, »men hvis det er tilfældet, ville det ikke overraske mig, for vi har set flere eksempler på, at IS har brugt meget unge drenge i deres krig.« Erkmen mener, at angrebets formål denne gang især er at stikke til polariseringen i Tyrkiet. »Tidspunktet for angrebet er så omhyggeligt valgt, at jeg tror, at andre organisationer, sågar stater, kan have infiltreret denne IS-celle, som stod bag angrebet i går.«Ifølge vidneberetninger til det kurdiske nyhedsbureau DIHA kørte en bil med fire personer, hvoraf den ene var en dreng på omtrent 12 år, til den lokale købmand for at købe vand. Købmanden forstod, at de ikke var lokale og spurgte skeptisk: »Hvad laver I her på dette tidspunkt?«. En af mændene pegede på den lille dreng og svarede på tyrkisk: »Han er vildt anspændt, vi skal videre, han skal lige have noget vand.«  Angrebet kan ses som en hævnaktion for den kurdiske offensiv i byen Manbij i Nordsyrien, som for nyligt er blevet erobret fra IS af Syriens Demokratiske Styrker (SDF), som blandt andet består af kurdiske militante fra YPG/YPJ. I øvrigt var der stærke påstande om, at de mange IS-medlemmer flygtede fra Manbij mod nord, hvoraf mange vurderes at have krydset grænsen ind til Tyrkiet. IS har aldrig officielt taget ansvar for nogle af de angreb, de forbindes med i Tyrkiet. Byen Gaziantep betragtes som IS’ højborg i Tyrkiet og eksperter vurderer, at der er hundredvis af passive IS-celler i byen, som står klar til angreb efter ordre. Gaziantep optræder også i lækkede IS-dokumenter. Den tyrkiske efterretning fandt dokumenter i den tyrkiske IS-leder Yunus Durmaz’ computer, som afslørede planer om at infiltrere og erobre Gaziantep. Samme dokument viser også planer om at angribe alevit- og kurdiske forsamlinger i Tyrkiet.",
        "metadata": {
            "source": "https://www.berlingske.dk/internationalt/erdogan-islamisk-stat-brugte-barn-paa-12-14-aar-til-blodbad-i-tyrkiet",
            "image_url": "https://berlingske.bmcdn.dk/media/cache/resolve/image_x_large/image/5/52547/14460029-22indgr-d-211041jpg.jpeg",
            "publication_time": "Søndag d. 21. august 2016, kl. 21.56",
            "author": null,
            "related_links": [],
            "attachments": []
        }
    }
}