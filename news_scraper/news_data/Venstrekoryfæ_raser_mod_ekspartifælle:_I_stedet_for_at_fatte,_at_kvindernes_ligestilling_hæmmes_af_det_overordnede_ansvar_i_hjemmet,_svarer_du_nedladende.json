{
    "version": "1.0",
    "document": {
        "id": 767,
        "title": "Venstrekoryfæ raser mod ekspartifælle: I stedet for at fatte, at kvindernes ligestilling hæmmes af det overordnede ansvar i hjemmet, svarer du nedladende",
        "content": "Hjertelig tak til Birgitte Borup forkommentarenher i avisen på kvindernes kampdag. Birgitte Borup skriver med vanlig elegance, humor, vid og viden. Der rejses en række kritiske spørgsmål til kulturministeren, der som forsmag på kvindernes kampdag har ført sig frem med forslag om, at glemte kvinder fra gamle dage skal fremvises i bronze og sten i det offentlige rum. Ministerenssvar i Berlingsketorsdag 14. marts demonstrerer tydeligt, at Birgitte Borup har ramt plet og skudt bolden lige ind i kulturministerens net. Stillingen er efter Birgitte Borups kommentar 1-0. Jeg forventede, at kulturministeren med begejstring ville samle bolden op og forsøge at kaste den tilbage med samme vid og elegance. Men, nej. I stedet leverer kulturministeren et gigantisk selvmål i sit forsøg på et svar i Berlingske. Ministeren mangler synlig kompetence til at svare på de væsentlige spørgsmål, som Birgitte Borup med rette stiller i sin kommentar. Havde det været en ordstrid mellem ligemænd, ville Borups kommentar give anledning til en spændende diskussion. Birgitte Borup spørger, om kulturministeren kan ændre historien med tilbagevirkende kraft. Det kan til ministeren oplyses, at det er et spørgsmål, som vedvarende drøftes inden for flere fag – som blandt andet historie og teologi. Det er da ærgerligt, at kulturministeren ikke vil give et svar på dette principielle spørgsmål, om vi kan eller skal ændre historien med tilbagevirkende kraft. Jeg vil da gerne vide om kulturministeren med sit initiativ om, at glemte kvinder fra fortiden skal udødeliggøres, vil tage de fulde konsekvenser af sit initiativ. Hvis vi skal til at ændre fortiden, må det da betyde, at kulturministeren på tilsvarende måde vil pille statuer af fortidens mandlige helte ned. Der er jo en del, der ikke ligefrem er helte i kvindebevægelsens øjne i dag. Ja, der skal da nok være flere af de mænd, der står rundt omkring, eller som ridder på en vrinskende hingst, som slet ikke tåler at blive vurderet med nutidens overdrevne politisk korrekte øjne. Skal de nu fjernes? Hvad tænker ministeren egentlig? Må vi ikke høre lidt nærmere om ministerens tanker? Kulturministeren svarer heller ikke på Birgitte Borups meget relevante spørgsmål om, hvad det skal hjælpe nutidens kvinder, at han vil bestemme, at fortidige og glemte kvinder skal hugges i sten eller støbes i bronze og opstilles ved kirker og museer eller på kommunernes torve eller andre steder. Jeg vil da ikke lægge skjul på, at jeg har svært ved selv at tage kulturministerens initiativ alvorligt, hvis ikke han er i stand til at gøre rede for om og i givet fald, hvilke principielle tanker der ligger bag initiativet, og hvem initiativet egentlig skal gavne ud over dem, der får opgaven at forevige for længst afdøde kvinder. I stedet for at besvare de rejste spørgsmål, i stedet for at returnere den bold, som Birgitte Borup så præcist plantede i ministerens net, krammer kulturministeren bare bolden som et fornærmet barn, der ikke kan svare ordentligt. På Birgitte Borups påstand om, at masser af kvinder har mere brug for en robotstøvsuger end en statue, hører jeg ministerens svar som: Æv, bæv. Du kan bare anskaffe dig en drejeskivetelefon. Birgitte Borup spørger, om kulturministeren kan ændre historien med tilbagevirkende kraft.Fold sammenLæs mereFoto: Søren Bidstrup. Den bemærkning demonstrerer desværre ikke blot umodenhed og manglende dannelse. Bemærkningen viser heller ikke kun mangel på vid og viden. Bemærkningen afslører nemlig desværre, at kulturministeren i virkeligheden foragter de kvinder, der hver dag gør det hårde rengøringsarbejde, som mange mænd ikke gider, og som ministeren heller ikke vil vedkende sig. Det er jo ikke forkert, at Birgitte Borup påpeger, at masser af kvinder har brug for at blive aflastet som både ulønnede, hjemlige direktører, afdelingschefer og rengøringsdamer. Disse kvinder har da i det virkelige liv mere brug for en moderne robotstøvsuger end en statue. I stedet for også at gribe robotstøvsugeren og fatte, at kvindernes ligestilling netop hæmmes af, at masser af kvinder stadig er nødt til at tage det overordnede ansvar i hjemmet, svarer ministeren nedladende, at han vil anbefale en drejeskivetelefon. Ministeren foretrækker så åbenlyst fortiden. Forældede telefoner. Det er kulturministerens svar. To-nul til Birgitte Borup. Birthe Rønn Hornbech er forfatter og debattør samt tidligere minister og vicepolitimester ",
        "metadata": {
            "source": "https://www.berlingske.dk/kommentarer/venstrekoryfae-raser-mod-ekspartifaelle-i-stedet-for-at-fatte-at",
            "image_url": "https://berlingske.bmcdn.dk/media/cache/resolve/image_x_large_vertical/image/177/1775837/24662227-portrt-af-tidligere-vicepolitimester-og-folketing.jpg",
            "publication_time": "Tirsdag d. 19. marts 2024, kl. 18.12",
            "author": null,
            "related_links": [],
            "attachments": []
        }
    }
}