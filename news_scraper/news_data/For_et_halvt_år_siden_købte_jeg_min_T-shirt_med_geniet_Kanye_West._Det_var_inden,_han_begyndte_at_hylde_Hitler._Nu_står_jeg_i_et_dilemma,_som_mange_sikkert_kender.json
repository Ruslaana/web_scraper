{
    "version": "1.0",
    "document": {
        "id": 21313,
        "title": "For et halvt år siden købte jeg min T-shirt med geniet Kanye West. Det var inden, han begyndte at hylde Hitler. Nu står jeg i et dilemma, som mange sikkert kender",
        "content": "Normalt bevæger jeg mig ikke inden for de musikalske cirkler, når jeg skriver kommentarer eller debatindlæg, men indimellem må arbejde og politik vige for musikalsk passion eller måske musikalsk bekymring. For et halvt år siden købte jeg en T-shirt med Kanye West – eller Ye, som han nu insisterer på at blive kaldt. Det var en hyldest til en kunstner, jeg har beundret, siden »The College Dropout« ramte verden i 2004. Jeg kan huske, at jeg var solgt fra første beat. Hans evne til at bryde genrer, vende rytmer på hovedet og udfordre lydens grænser gjorde ham til noget nær et musikalsk geni i min verden. Men i dag ligger T-shirten bagest i skabet – som en påmindelse om et dilemma, jeg ikke længere kan ignorere. For Ye er ikke længere bare musik. Han er blevet et kulturelt fænomen på afveje. En rullende overskrift af skandaler, konspirationsteorier og hadske udsagn, der ikke blot provokerer – men flirter med historiens mørkeste ideologier. Forleden hørte jeg hans nyeste sang. Musikalsk er det stadig mesterligt – produktionen, energien, den leg med lyd, som kun han kan. Men så lytter man til teksten – og kæben falder. »Jeg står med et dilemma, som mange sikkert kender: Kan man skille kunstneren fra værket? Kan jeg tage min Kanye-T-shirt på og stadig se mig selv i spejlet?« På billedet ses Martin Christensen.Fold sammenLæs mereFoto: Peter Stougård Maunsbach. I sangen »Heil Hitler« erklærer Ye: »Ingen forstår, hvad jeg skriver på Twitter« – og fortsætter med den rystende linje: »Alle mine brødre er nazister – Heil Hitler.« Det er ikke blot provokation for provokationens skyld. Det er en ideologisk kortslutning, hvor kunsten ikke længere skaber refleksion, men baner vej for ekstremisme. Når en superstjerne som Kanye proklamerer nazistiske slogans i ramme alvor, er det ikke satire – det er et kulturelt kollaps. Og her dør musikken en lille smule for mig. For så er det ikke længere »bare kunst.« Det bliver farligt. Som far, skoleleder og byrådskandidat nærer jeg en dyb bekymring for, hvordan budskaber som disse bliver modtaget af unge mennesker. Når tekster, der leger med fascistisk symbolik, bliver en del af ungdomskulturen, risikerer vi, at alvoren fordamper. At had reduceres til »stil«, og at sange som denne bliver soundtracket til ungdomsfester og fællesskaber uden kritisk afstand. Selvfølgelig hylder jeg ytringsfriheden. Den er fundamentet i ethvert demokrati, men med ytringsfrihed følger også ansvar – især når man har millioner af unge lyttere. Kunstnere, medier, voksne og rollemodeller har en forpligtelse til at insistere på refleksion og kritisk stillingtagen. For i det øjeblik, vi begynder at negligere historiens alvor gennem populærkultur, svækkes både vores kollektive hukommelse og det værdimæssige kompas, vi har pligt til at give videre. Kanye har selv fortalt om psykiske udfordringer. Efter sigende blev han diagnosticeret med bipolar lidelse og senest autismespektrumforstyrrelse. Det kan måske forklare noget, men det undskylder intet. Det er en kontekst – ikke en fribillet til antisemitisme og ideologisk blindhed. Jeg står med et dilemma, som mange sikkert kender: Kan man skille kunstneren fra værket? Kan jeg tage min Kanye-T-shirt på og stadig se mig selv i spejlet? For mig har svaret indtil nu været enkelt: T-shirten bliver i skabet. Men spørgsmålet rækker langt ud over min garderobe. Det handler om, hvordan vi som samfund forholder os til kunstnere, der ikke længere blot udfordrer normer – men nedbryder dem. Hvornår siger vi fra? Hvornår stopper vi med at klappe af geniet, når det, der kommer ud af højttalerne, ikke længere er kunst – men ideologisk støj med ødelæggende kraft? Martin Christensen er skoleleder i Aarhus kommune og byrådskandidat i Aarhus for Venstre ",
        "metadata": {
            "source": "https://www.berlingske.dk/kommentarer/for-et-halvt-aar-siden-koebte-jeg-min-t-shirt-med-geniet-kanye-west",
            "image_url": "https://berlingske.bmcdn.dk/media/cache/resolve/image_x_large_vertical/image/192/1920625/24949447-february-11th-2025-rapper-kanye-west---also-now-k.jpg",
            "publication_time": "Tirsdag d. 13. maj 2025, kl. 15.29",
            "author": null,
            "related_links": [],
            "attachments": []
        }
    }
}