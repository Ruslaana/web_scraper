{
    "version": "1.0",
    "document": {
        "id": 7158,
        "title": "Hele sit voksenliv har Mette Vibe Utzon forsøgt at undgå de farlige stoffer. Men en blodprøve skulle afsløre, at hun allerede havde arvet dem fra sine forældre",
        "content": "Da Mette Vibe Utzon gik med til at lade sit blod teste for hormonforstyrrende stoffer som en del af et Greenpeace-projekt, var der kemikalier, hun havde forventet at finde. Kemikalier som plastblødgørere og flammehæmmere, der anvendes flittigt i produktionen af alt fra møbler til babylegetøj, og som Mette Vibe Utzon derfor var indstillet på, at hun ikke var gået fri fra. Hvad hun ikke havde forventet at finde, var derimod en farlig miljøgift ved navn DDT, der allerede var blevet forbudt i Danmark i 1969, da Mette Vibe Utzon var syv år gammel. »Det var virkelig rystende. Jeg tænkte, hvor i alverden har jeg fået det fra,« siger den i dag 63-årige journalist. Resultatet af projektet fra 2006 efterlod et kæmpe indtryk hos Mette Vibe Utzon, som qua sit arbejde selv havde beskæftiget sig med hormonforstyrrende stoffer og de negative effekter, de kan have på mennesker. Hun kendte udmærket godt til forskningsresultaterne, der viste, athormonforstyrrende stoffer både kan føre til nedsat fertilitet, udvikling af fedme og diabetes samt negativ påvirkning af hjernens udvikling. Mette Vibe Utzon er i dag 63 år og journalist. Til dagligt er hun vært på Utzons uge på Radio III.Fold sammenLæs mereFoto: Mathias Svold. Derfor havde Mette Vibe Utzon også bevidst forsøgt at undgå stofferne til dagligt ved blandt andet at købe økologiske og svanemærkede produkter. Hvad hun ikke vidste, var dog, at nogle særlige hormonforstyrrende stoffer kan gå i arv fra forældre til barn. Og at hun formentlig havde fået DDT ind i blodet, allerede inden hun blev født. Da Mette Vibe Utzon blev født i 1962, fandtes der ikke en miljølov. Der fandtes heller ikke økologisk landbrug. Med andre ord fandtes der tæt på ingen grænser for, hvor mange kemikalier industrier måtte putte i produkter, og var man ikke tryg ved, hvad dét indebar, eksisterede der heller ikke nogle alternativer. Sådan er det heldigvis ikke mere. Mette Vibe Utzon har spist økologisk og forsøgt at undgå hormonforstyrrende stoffer i meget af sit voksenliv.Fold sammenLæs mereFoto: Mathias Svold. Siden årtusindskiftet har der både fra forskningens og lovgivernes side været stigende fokus på, hvilke kemikalier, det er, vi eksponeres for i vores hverdag, og hvilke konsekvenser, de kan have for vores sundhed. Af den grund har niveauet af visse hormonforstyrrende stoffer som for eksempel PFOA og PFOSogså været gradvist faldende de sidste to årtier. Men sådan så det ikke ud, da Mette Vibe Utzon kom til verden. Da hun af eksperterne i Greenpeace-projektet fik at vide, at den DDT, hun havde i kroppen, nok var nedarvet fra hendes mor og far, blev hun chokeret, både på sine egne og sin generations vegne. »Jeg synes, at det er et meget godt billede på min generation. Og at det der med de gode gamle dage, det holder i hvert fald ikke, når det gælder de her stoffer,« siger hun. Siden dengang Mette Vibe Utzon var barn, er der sket meget inden for lovgivning om hormonforstyrrende stoffer.Fold sammenLæs mereFoto: Mathias Svold. Selvom Mette Vibe Utzon er fra en generation, som historisk set har været mere udsat for visse hormonforstyrrende stoffer end den nuværende, så kunne hun også udlede noget positivt af resultaterne af blodprøven. Sammen med hende blev yderligere syv andre kendte danskere nemlig også testet – og af dem var Mette Vibe Utzon den, der tilsammen havde færrest af de kemikalier, eksperterne testede for. Det tror Mette Vibe Utzon har at gøre med, at hun i forvejen var en bevidst forbruger. »Jeg var med på nogle af de første bølger af økologisk mad. Derudover har jeg kigget meget efter, om de ting, jeg har købt til mig og mine børn, har indeholdt PFAS eller ftalater,« siger hun. I dag er begge hendes børn voksne, og de har indført nogle af de samme principper, som hun indførte i hjemmet, da de var små. »På den måde er der jo noget, der er gået i arv på den gode måde i modsætning til de her pesticidrester,« siger Mette Vibe Utzon. Mette Vibe Utzon råder andre forbrugere til at undgå de skadelige stoffer så meget som muligt, da man derigennem kan lægge pres på producenterne.Fold sammenLæs mereFoto: Mathias Svold. Fordi hormonforstyrrende stoffer er i stort set alt det, vi forbruger til daglig, lige fra cremer til møbler, maling og mad, kan det dog aldrig undgås helt, mener forsker i hormonforstyrrende stoffer på DTU Terje Svingen. »Hormonforstyrrende stoffer er overalt i dag. Et menneske er eksponeret for hundredvis af kemikalier hele tiden alle steder,« sagde Terje Svingen for nylig til Berlingske. Nogle tingkan vi dog stadig gøre for at begrænse mængden af de stoffer, vi anvender til daglig. Det har Mette Vibe Utzon indstillet sig på at gøre i det omfang, det er muligt. Og det råder hun også andre til. Selvom det først og fremmest er myndighedernes opgave at indføre lovgivning, der i tilstrækkelig grad afskærmer befolkningen fra hormonforstyrrende stoffer, så mener Mette Vibe Utzon, at vi som forbrugere også har et ansvar, vi skal leve op til. »Jeg synes, at det er vores alle sammens ansvar at fravælge de produkter, vi får at vide indeholder skadelige stoffer,« siger hun og fortsætter: »Forbrugere kan gå foran lovgiverne ved at vise, hvad vi ikke vil indtage gennem vores produkter.« Sammen med strammere lovgivning mener hun, at man på den måde kan være med til at presse producenter til ikke at anvende kemikalier, der på sigt kan skade vores og vores børns sundhed. FAKTAHvad er hormonforstyrrende stoffer?Hormonforstyrrende stoffer er kemikalier, der forstyrrer hormonsystemet ved enten at efterligne eller blokere for de naturlige hormoner i kroppen.Fordi kroppens udvikling og funktioner er afhængige af, at vores hormoner er i balance, kan hormonforstyrrende stoffer have en række sundhedsmæssige konsekvenser.For eksempel mistænkes hormonforstyrrende stoffer både for at bidrage til den stigende forekomst af misdannede kønsorganer, nedsat fertilitet, udvikling af fedme og diabetes og påvirkning af hjernens udvikling.På kritiske tidspunkter under kroppens udvikling, for eksempel forbindelse med fostrets udvikling, i barndommen og i puberteten, er kroppen mere udsat for hormonforstyrrende stoffers effekter end på andre tidspunkter. Derfor er det særlig vigtigt at beskytte gravide og børn mod hormonforstyrrende stoffer.Men mange af kemikalierne findes til daglig i alt fra byggematerialer til tøj, teknologi og madvarer, og derfor er de samtidig svære at undgå.FOLD UD Hormonforstyrrende stoffer er kemikalier, der forstyrrer hormonsystemet ved enten at efterligne eller blokere for de naturlige hormoner i kroppen. Fordi kroppens udvikling og funktioner er afhængige af, at vores hormoner er i balance, kan hormonforstyrrende stoffer have en række sundhedsmæssige konsekvenser. For eksempel mistænkes hormonforstyrrende stoffer både for at bidrage til den stigende forekomst af misdannede kønsorganer, nedsat fertilitet, udvikling af fedme og diabetes og påvirkning af hjernens udvikling. På kritiske tidspunkter under kroppens udvikling, for eksempel forbindelse med fostrets udvikling, i barndommen og i puberteten, er kroppen mere udsat for hormonforstyrrende stoffers effekter end på andre tidspunkter. Derfor er det særlig vigtigt at beskytte gravide og børn mod hormonforstyrrende stoffer. Men mange af kemikalierne findes til daglig i alt fra byggematerialer til tøj, teknologi og madvarer, og derfor er de samtidig svære at undgå.",
        "metadata": {
            "source": "https://www.berlingske.dk/vores-liv/hele-sit-voksenliv-har-mette-vibe-utzon-forsoegt-at-undgaa-de-farlige",
            "image_url": "https://berlingske.bmcdn.dk/media/cache/resolve/image_x_large_vertical/image/191/1910321/24929321-mette-vibe-utzon-fotograferet-i-rstedsparken.jpg",
            "publication_time": "Lørdag d. 19. april 2025, kl. 15.40",
            "author": "Anna Sofie Laue",
            "related_links": [],
            "attachments": []
        }
    }
}