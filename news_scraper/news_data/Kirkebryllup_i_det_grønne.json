{
    "version": "1.0",
    "document": {
        "id": 16037,
        "title": "Kirkebryllup i det grønne",
        "content": "Der var højt til himlen, fuglene sang med, og kirken var grøn, da Mille og Thomas 22. juni blev viet af sognepræst Lisbet Kjær Müller. Parret sagde nemlig ikke ja til hinanden i en almindelig folkekirke, som så mange bryllupspar før dem, men derimod i det fri på en lidt afsides, grøn plet i Frederiksberg Have omgivet af træer, familie og venner. Som nogle af de første brudepar i Danmark har Mille og Thomas, der nu hedder Mosberg Hobel til efternavn, valgt at blive kirkeligt viet et andet sted end i en kirke. I april gav biskopperne i forbindelse med en prøveordning på to år tilladelse til, at par kan blive kirkeligt viet uden for det kirkelige rum. »Det var det helt rigtige for os. Vi ville gerne have et utraditionelt bryllup, sådan lidt low key, og vi havde en perfekt dag. Der var børn med, og de kunne løbe rundt og lege,« fortæller Mille Mosberg Hobel, der med egne ord »ikke drømte om at være hvid brud i kirken«. Parret havde gennem længere tid haft en drøm om et grønt bryllup. Samtidig havde de længe haft et godt øje til datoen 22. juni 2013. Den dag var det nemlig 12 og et halvt år siden, de mødte hinanden. Altså »en slags kobberbryllup«, som Thomas Mosberg Hobel udtrykker det. For dem var det nærliggende at blive viet i Frederiksberg Have og gøre det til et surprisebryllup. Gæsterne troede, de skulle til havefest. »Vi bor tæt på haven og har brugt den meget gennem årene. Vi opholder os meget ude. Jeg fisker og cykler,« siger han. Da de blev viet, stod de på et tæppe, og Lisbet Kjær Müller havde det til lejligheden laminerede bryllupsritual og andre papirer på et nodestativ. To korsangere bidrog til stemningen. Ifølge præsten »fungerede det rigtig godt«. Hun er sikker på, at flere par vil gøre som parret fra Frederiksberg. »Det er mere nede på jorden, og det, tror jeg, tiltaler mange, der forbinder kirkebryllup med noget højtideligt og dyrt. Det betyder sikkert også noget, at det er en anderledes måde at blive viet,« siger Lisbet Kjær Müller. Det er endnu uklart, hvor mange par i Københavns Stift, der er blevet viet uden for kirkerummet, siden det blev muligt i foråret. Men biskop Peter Skov-Jakobsen gætter på, at »tallet ligger omkring 10-15 udendørs vielser i de par måneder, muligheden har været til stede«. »Men selve antallet af udendørs vielser er for mig ikke så afgørende. Det vigtigste er, at muligheden for bryllupper uden for kirkens rum foregår på en fin og lødig måde og er til glæde for mennesker,« lyder det fra Københavns biskop. Biskoppen i Roskilde Stift, Peter Fischer-Møller, vurderer, at »op mod 15 par« har udtrykt ønske om at blive viet i det fri i hans stift. »Stadig flere har efterspurgt det, og mange præster har også efterlyst det, og derfor har vi indført ordningen,« fortæller han. Selv om han ikke er modstander af friluftsvielser, mener Peter Fischer-Møller dog, at »kirkerummet danner den bedste ramme for en kirkelig vielse«. »Der er mange gode grunde til at vælge kirken. I en kirke er det muligt at sætte ægteskabet ind i en større sammenhæng. Det er det samme rum, som børn bliver døbt og konfirmeret i, og det er det samme rum, hvor der bliver taget afsked med de døde,« fortæller han. I Helsingør Stift har foreløbig 14 par udtrykt ønske om at blive viet uden for kirken. Fire af dem i egen eller families have, fire i sommer- eller kolonihavehus, to i eget hjem, et par i en anden kirkelig bygning end en kirke, mens tre par i stiftet har ønsket at blive viet i henholdsvis Jægerspris Slotspark, på Charlottenlund Fort og i et festtelt ved en landejendom.",
        "metadata": {
            "source": "https://www.berlingske.dk/samfund/kirkebryllup-i-det-groenne",
            "image_url": "https://berlingske.bmcdn.dk/media/cache/resolve/image_x_large/image/34/341135/6610733-11indmille-og-thomas-bryllujpg.jpeg",
            "publication_time": "Onsdag d. 10. juli 2013, kl. 22.30",
            "author": "Jens Ejsing",
            "related_links": [],
            "attachments": []
        }
    }
}