{
    "version": "1.0",
    "document": {
        "id": 2516,
        "title": "Da terroren ramte Moskva, tøvede Putin i 19 timer. Så trådte han frem med sin plan",
        "content": "Søndag sørger Rusland. Men når det bliver mandag, er der ét spørgsmål, russerne vil begynde at stille sig selv: Hvordan kunne det dog lade sig gøre – og hvorfor skulle det tage præsident Vladimir Putin 19 timer, før han sagde noget om fredagens terrorangreb i Moskva? For Rusland er tragedien til at føle på. Mindst 133 mennesker har mistet livet, 152 er såret. De fleste ligger endnu på hospitalet, nogle i svær tilstand. Ikke siden gidseltagningen på Beslan-skolen i 2004 har der været et værre terrorangreb på russisk jord. Dengang blev 334 gidsler dræbt, de fleste var børn. Søndag er erklæret for national sørgedag i Rusland.Fold sammenLæs mereFoto: Maxim Shemetov/Reuters/Ritzau Scanpix. Mere og mere peger i retning af, at det denne gang er Islamisk Stat, der står bag angrebet. Allerede fredag aften tog terrororganisationen ansvar for angrebet. Fredagens angreb i Moskva har store ligheder med det angreb, Islamisk Stat stod bag i Iran i januar,siger BBCs terrorekspert Mina Al-Lami. Lige fra den måde, hvorpå ISIS tog ansvar, til den måde, angrebet blev udført på. ISIS har offentliggjort både fotos af gerningsmændene og en video af selve angrebet, som terroristerne selv har optaget undervejs. Undervejs råber de på arabisk hyldester til Allah og siger, at angrebet sker i Guds navn. Det uafhængige russiske medie iStories har nærstuderet videoerne og konkluderer ud fra terroristernes tøj, at der er tale om de samme mænd, som russisk politi nu har pågrebet og offentliggjort videoer af. For eksempel bærer den ene af mændene den samme sandfarvede T-shirt medsamme stavefejl på i ordet»TRAVEFS«. Endelig tyder amerikanske efterretninger også på, at det var Islamisk Stat, der stod bag. Men da Putin endelig kommenterede angrebet, sagde han ikke ét ord om islamistisk terror. I stedet havde han travlt med at anklage Ukraine for at være involveret. Det havde han mindst tre gode grunde til. For det førsteville Putin aldrig indrømme sin egen fejl. USA havde allerede 7. marts advaret om et nærtforestående ISIS-angreb i Moskva. Ud over den offentlige advarsel havde deogså ad private kanalerdelt en del af deres efterretninger med russerne, skriver The New York Times. Det er de amerikanske efterretningstjenesterforpligtet til ved lov, hvis de har en konkret mistanke om forestående angreb. Men Putin slog det hen som en provokation: »Disse provokerende udtalelser har til hensigt at intimidere og destabilisere samfundet,« sagde Putin på et møde med den russiske sikkerhedstjeneste FSB 19. marts og bad dem i stedet bruge kræfterne på at jagte »forrædere«. For det andetflytter anklagen mod Ukraine fokus fra Ruslands eget ansvar for, hvordan angrebet kunne lade sig gøre. I de sidste to år har man ikke kunnet stille sig op på gaden i Moskva med et skilt og demonstrere for fred, uden at man på et øjeblik blev anholdt. Men fire mænd med automatvåben og sprængstoffer kunne åbenbart godt trænge ind til en begivenhed med flere end 6.000 mennesker – og endda slippe ud af Moskva igen med livet i behold. Fiaskoen for russisk politi ville kunne blive så meget desto større, hvis man erkendte, at simple terrorister stod bag. Ved at anklage Ukraine og Vesten for at være involveret spiller Putin på den propaganda og det verdensbillede, han i forvejen stopfodrer russerne med: At Rusland er under angreb fra det samlede Vesten. Og hvad skal det stakkels politi i Moskva stille op mod sådanne kræfter? Selve Putins anklage mod Ukraine og Vestener dog så ukonkret, så den ikke udelukker, at Rusland på et tidspunkt skulle erkende, at selve gerningsmændene måske er islamister. Men at de har været nyttige redskaber for andre. En kvinde synker sammen i sorg foran resterne af Crocus City Hall i Moskva.Fold sammenLæs mereFoto: Yulia Morozova/Reuters/Ritzau Scanpix. For det tredje– og vigtigst –har Putin grebet muligheden for trods alt at vende terrorangrebet til sin egen fordel. Det var det samme, han gjorde efter gidseltagningen i Beslan. Dengang sagde han, at det var, fordi staten var blevet for svag. Så han aflyste regionernes ret til at vælge deres egen guvernør og begyndte at stramme centralstyringen fra Moskva. Denne gang har Putin også lovet, at Rusland kun vil blive stærkere af angrebet. Putin forsøger at kanalisere russernes vrede og sorg i retning af Ukraine, så han kan bruge terrorangrebet som endnu et argument for at intensivere krigen. Ukraine har for længst fordømt terrorangrebet i Moskva og nægter enhver form for indblanding i det. Nogle russere ved måske godt, hvad det egentlige svar er på spørgsmålet om, hvordan denne tragedie kunne lade sig gøre. Men i sorgens stund er det nemmere at stå sammen mod den ydre fjende, som præsidenten peger på. Alternativet – at erkende, der er noget helt galt med ens egen stat – er faktisk mere skræmmende. Emil Rottbøll er Berlingskes Rusland-korrespondent",
        "metadata": {
            "source": "https://www.berlingske.dk/internationalt/da-terroren-ramte-moskva-toevede-putin-i-19-timer-saa-traadte-han",
            "image_url": null,
            "publication_time": "Søndag d. 24. marts 2024, kl. 18.37",
            "author": "Emil Rottbøll",
            "related_links": [],
            "attachments": []
        }
    }
}