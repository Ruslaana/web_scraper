{
    "version": "1.0",
    "document": {
        "id": 7751,
        "title": "»Det er altid sjovest at være den første «, siger Nicolas Winding Refn. I Venedig står det klart, at det er historien om hans liv",
        "content": "Der er en vis dosis snobberi over alle filmfestivaler, og Venedig er ikke meget bedre end de andre. Uanset hvordan man vender og drejer det, så er det her først og fremmest en konkurrence, som alle gerne vil vinde. Samtidig er mange af gæsterne delt i to: Der er dem, der mener, at festivalerne skal vise stor kunst (underforstået: Det smalle, som aldrig når et stort publikum), og der er andre, der byder det kommercielle indenfor (det, folk ser). Som han tidligere har gjort det, går Nicolas Winding Refn nu længere, end andre har gjort det før ham. Han har ikke engang taget en spillefilm med til Venedig. Han har simpelthen taget reklamefilmen »Beauty Is Not a Sin« med til filmfestivalen. Hvad kan være mere kommercielt end en syv minutter lang hyldest til den italienske motorcykelfabrikant MV Agusta? Og er der overhovedet kunst i at lave en reklame? Det har jeg talt med Nicolas Winding Refn om. Eller, taler er måske så meget sagt. Jeg stiller spørgsmål, som Refn ikke besvarer. Det foregår for eksempel sådan her: Du er den første instruktør, der indtager en filmfestival med en reklame. Hvordan føles det? »Det er altid sjovest at være den første …« Det er anden gang, du laver en reklamefilm. Er du færdig med at lave kunst? »Jeg synes ikke, at den ene ting er mere spændende end den anden. Måske er der lidt mere frihed i at lave reklamer, fordi du ikke skal følge det stringente narrativ, som man skal følge, når man laver film og tv.« Og så fremdeles, for nu at sige det mildt. Jeg medgiver, at det ikke er de skarpeste spørgsmål i verden, men Nicolas Winding Refn er heller ikke nem at interviewe. Sidst, jeg mødte ham, var på filmfestivalen i Cannes i 2013, hvor han præsenterede sin film »Only God Forgives«. Da jeg ankom, var det første, jeg så, en grædende svensk journalist. Hun havde interviewet Refn før mig. Modellen Laura Grassi er den unge kvinde, der bekender sine lyster til præsten i Nicolas Winding Refns reklame, der er udtaget til filmfestivalen i Venedig.Fold sammenLæs mere At være utilnærmelig passer også godt til Nicolas Winding Refns image. De internationale tidsskrifter tøver ikke med at kalde ham den oprindeligeenfant terrible, og hans Pusher-trilogi sparkede døren ind til et tiltrængt generationsskifte i dansk film. Da jeg interviewede den amerikanske skuespillerTom Hardyi en helt anden sammenhæng, ville han stort set kun tale om »Pusher« og »Bleeder«. Zlatko Buric har lige fået en rolle i enamerikansk blockbuster, tilsyneladende også på grund af sin gamle rolle i filmen, der havde premiere i 1996. Nicolas Winding Refn er virkelig en af de tunge drenge. Og han ved det godt. Til branchebladetThe Hollywood Reporterhar han fortalt, at han begyndte at lave spillefilm næsten uden erfaring, men til gengæld »med arrogance«. »Det er den eneste måde at gøre det på,« siger han. I det hele taget siger Winding Refn nogle meget sjove ting til filmbladet. Det er, som om han er mere sig selv, når han taler med den udenlandske presse. Eller også er han mindre sig selv, og det er i så fald en mere fremkommelig person end ham, jeg har i røret. Ifølge den Refn, som Hollywood Reporter har talt med, er reklamefilm en slags eksperimentarium, hvor man kan lege med ting, før man bruger dem i en spillefilm. Det er noget, som »Zone of Interest«-instruktøren Jonathan Glazer har sagt, forstår man. Glazer har blandt andet lavet en reklamefilm forGuinness. Det ser ud, som om de begge har ret. Flere store instruktører har lavet reklamefilm, som de ofte tilfører en ny sanselighed. Sofia Coppola har lavet reklamer for Christian Dior, mens David Lynch både har lavet en meget syret reklame for American Express og en meget lidt syret reklame for graviditetstest. Selv er jeg meget vild med Darren Aronofskysreklamefor Yves Saint Laurent, og det skyldes ikke kun den franske skuespiller Vincent Cassel. »Beauty Is Not a Sin« varer syv minutter. Det er – meget – kortere end de fleste andre festivalfilm, men trods alt længere end kortfilmen »Fresh Guacamole«, der blev nomineret til en Oscar i kategorien Bedste Kortfilm i 2012. Filmen varede 1 minut og 40 sekunder.Fold sammenLæs mere Man vil bare gerne flytte ind i den verden, filmen præsenterer. Og det er vel hele pointen med en reklame. Ifølge Nicolas Winding Refn er det ene dog ikke mere spændende end det andet. »Jeg gik til det, som var det en film eller en serie til en streamingtjeneste,« siger han. På festivalens hjemmeside siger du: »Hvem siger at en film ikke kan være syv minutter lang?« Hvad mener du med det? »Jeg tror aldrig, at nogen har brokket sig over, at en film var for kort. Det vigtigste er, at man leverer et helstøbt produkt«. Det gør Refn med »Beauty Is Not a Sin«. Det er en hypererotisk film, hvori en ung, smuk kvinde i sørgeklæder går til bekendelse hos en præst med ørering og overdådige tatoveringer. Synderne tæller grådighed, lyst og misundelse. Filmens egentlige hovedperson, den knaldrøde motorcykel, bliver kærtegnet på en meget ureligiøs måde. »Man ved ikke, om man har lyst til at købe eller knalde den motorcykel,« som filmmagasinet Ekko skrev. Hvad har Nicolas Winding Refn selv tænkt, da han sammenkoblede erotik og forbrug, religion og skønhed? Det får jeg ikke at vide. Han svarer nemlig noget andet: »Jeg går efter, hvor der er muligheder, og hvor der er frihed, men også hvor der er udvikling. Så bliver man tvunget til at udvikle sig selv. At være sikker er ikke specielt spændende.« Er der noget, der fungerer særlig godt i din film? »Alt fungerer. Nu ikke så dansk.« Savner du anerkendelse for dit arbejde med reklamefilm? »Jeg er udtaget til filmfestivalen i Venedig. Det er fint nok.« Jeg vil gerne høre dine tanker om, at du lader reklamen foregå i et religiøst univers. Andre kunstnere har fået meget ballade for at sammenblande kirken og sanseligheden … »Hvis jeg siger det, skal du jo slet ikke selv finde på noget at skrive.« Det har han jo ret i. Men det fandt jeg så alligevel. Ud fra et andet interview med det internationale filmblad Variety forstår jeg, at Nicolas Winding Refn arbejder på en spillefilm.",
        "metadata": {
            "source": "https://www.berlingske.dk/skaerm/det-er-altid-sjovest-at-vaere-den-foerste-siger-nicolas-winding-refn-i",
            "image_url": null,
            "publication_time": "Torsdag d. 05. september 2024, kl. 17.36",
            "author": "Sarah Iben Almbjerg",
            "related_links": [],
            "attachments": []
        }
    }
}