{
    "version": "1.0",
    "document": {
        "id": 11866,
        "title": "Da Søren J. Damm afslørede dette tip for publikum, var der flere, der spontant klappede",
        "content": "Kære læser Sidste uge skrev jeg om lukningen af Falafel House på Købmagergade, en af byens første shawarmabarer, der åbnede i 1982. Det fik jeg mange sjove og rørende reaktioner på fra folk, der havde mødt deres ægtefælle på stedet i 1980erne efter en bytur, eller fra andre, der spiste der jævnligt som studerende. Samtidig synes jeg, at der er en stor tristesse forbundet med Købmagergade, der i dag, med meget få undtagelser, er et pauvert miks af tomme lokaler og intetsigende butikker uden personlighed. Det fik mig til at tænke på, hvordan min drømmeudgave af Købmagergade ville se ud, hvis jeg var enerådig konge i København. Først ville jeg fjerne al moms på ferske råvarer, så folk kunne spise sundere, bedre og samtidig billigere. Det ville hurtigt tjene sig ind på formindskede sundhedsudgifter. Jeg ville bygge store, effektive underjordiske parkeringsanlæg, så byen ikke kun var tilgængelig for folk, der bor i indre by med en ladcykel, men også for folk uden for København, som nemt kunne komme til byen og købe ind i de mange lækre specialbutikker, der snart ville poppe op under mit enevælde. Café de la Reine åbnede på Søtorvet i 1900 og lukkede 10. april 1940, efter den tyske besættelse.Fold sammenLæs mereFoto: Københavns Museum/Public domain. Hvor Café Vivaldi ligger i dag ved Nørreport Station, ville jeg få genopført Café de la Reine, der oprindeligt åbnede i 1900 på Søtorvet. Det var en gigantisk café efter parisisk forbillede med moustacheprydede tjenere, liveorkester, wiener melange og sachertærte. Desuden skulle den fine fiskehandel Nørreport Fiskehandel, der eksisterede fra 1914-2014, i præcis 100 år, men som blev lukket på grund af metrobyggeri, også genåbnes – med verdens mest pivfriske fisk i sæson. Jeg ville pr. dekret sænke huslejen drastisk og få genåbnet Slagteren ved Kultorvet, der kun skulle sælge de bedste kødprodukter, det ganske land kunne frembringe.  På Kultorvet ville jeg gøre det gratis at opstille madboder, men de skulle til gengæld blive udvalgt efter nøje kvalitetskriterier, opstillet af strenge fagfolk. Desuden ville jeg fjerne det livskraftdrænede modernistiske »springvand« på Kultorvet. Det kunne man evt. placere i en rundkørsel i Glostrup, og så ville jeg i stedet opstille et af de sikkert mange klassiske springvand, Københavns Kommune har stående på lager. Jeg ville lukke den hæslige Silvan på Kultorvet og i stedet overtale den franske supermarkedskæde Carrefour til at åbne deres første supermarked på stedet. Der skulle være lempelige regler for udeservering, som dog skulle koncentreres på Kultorvet, så folk i resten af området kunne sove. Der skulle være rig mulighed for at opstille varmelamper og ophænge baldakiner, så folk, som i Paris, kunne sidde ude hele året og nyde en god cigar uden samtidig at få koldbrand i næse og tæer. Jeg ville genåbne Klaptræet som en lille kunstbiograf med en velassorteret vinbar, der konstant viste film af mesterinstruktører som Kubrick, Herzog og Kurosawa. Biografen skulle støttes, så en billet kun kostede 20 kroner. Desuden skulle Trattoria Papei, der normalt ligger i Siena, placeres på Kultorvet, ned mod Hausergade. Trattoria Papei på Piazza Mercato i Siena, Italien. Så blå er himlen i Toscana!Fold sammenLæs mereFoto: Søren J. Damm. Jeg ville føre store dele af universitetet tilbage til byen. Af pladsmangel ville det kun være folk, der var på overbygningen af deres uddannelse. Så kunne en gulerod for at gøre sig færdig med studiet være, at man fik lov at færdiggøre sin uddannelse i inspirerende og historiske bygninger, hvor man gik i Bohrs og Kierkegaards fodspor. I stedet for som nu, hvor man tilbringer sin studietid på Amager, i åndløse lokaler, der minder om et lager for tandlægeudstyr uden for Herning. Desuden ville jeg flytte Palægade, nu med genindført rygetilladelse, til Købmagergade, sammen med værtshuset og jazzklubben Long John, der skulle genåbne i sine gamle lokaler på Købmagergade 48. Jeg ville naturligvis også genåbne Falafel House, der skulle have åbent døgnet rundt og gøre sig lidt mere umage med chilisaucen. Jeg ville reservere billige lokaler til seriøse og engagerede iværksættere, som var interesserede i at åbne små gallerier, specialbutikker eller noget helt tredje, som jeg slet ikke har fantasi til at forestille mig. Jeg ville flytte Det Teologiske Fakultet tilbage til Købmagergade for at skabe liv og ungdom samt genskabe Den Teologiske Kælderbar, som indtil den tragiske relokering af fakultetet til Amager var universitetets bedste fredagsbar. Jeg ville i øvrigt tildele hattebutikken Petitgas gratis husleje i 100 år som en præmie for at holde ud som en af gadens sidste historiske specialbutikker. Desuden skulle nærliggende steder som Schønnemanns, Bobi Bar og Regensen på finansloven, så de aldrig kunne blive ofre for åndløs spekulation. Åh, gid man dog var enevældig konge! Tun springer efter hornfisk i vandet i Øresund, onsdag den 4. september 2024. Tunturister sejler ud fra Helsingør for at se den blåfinnede atlantiske tun fange hornfisk, sild eller makrel. Tilbage i 1950erne var der masser af tun i Øresund, men den forsvandt på grund af overfiskeri. Der blev indført store restriktioner på tunfiskeriet, og derfor vendte tunen tilbage til Øresund i 2017. (Foto: Ida Marie Odgaard/Ritzau Scanpix)Fold sammenLæs mereFoto: Ida Marie Odgaard/Ritzau Scanpix. Der er sket det vidunderlige, at den smukke og utroligt store blåfinnede tun er tilbage i danske farvande efter 50 års fravær. Den svømmende mastodont kan blive op til tre meter lang og veje 600 kg Det er en af verdens mest eftertragtede spisefisk, hvilket desværre har gjort den truet. Men kan du finde én, der er fanget med line, kan man – synes jeg – godt spise blåfinnet tun med god samvittighed. Det allerbedste på tunen er det bugstykke, der kaldes »toro« (som på japansk betyder »at smelte«). Det er det fedeste stykke på tunen og dermed også det mest velsmagende. Det er en dyr udskæring, men du skal ikke bruge så meget til denne forret. Opskrift (4 personer): 150-200 gram toro fra blåfinnet tun (eller »almindelig« rå tun i sushi-kvalitet).1 tsk. sesamfrø1 bdt. koriander (kan udelades)1 fed hvidløg i helt tynde skiver Dressing:½ tsk. sesamolie 3 spsk. soja 1 tsk. fiskesauce ½ tsk. revet frisk ingefær 4 vagtelæg (kan udelades) 1 tsk. hakket purløg Saften fra 1 lime 2 spsk. olivenolie (evt. plus en tsk. af den olie, du friterede hvidløg i). Skær hvidløget i helt tynde skiver, steg det sprødt i olie. Lad det trække på køkkenrulle. Kan laves op til en time før servering. Bland alle elementer i dressingen og lad det trække i mindst 30 minutter. Råmarineret toro-tun med vagtelæggeblomme, koriander og sprøde hvidløgschips.Fold sammenLæs mereFoto: Søren Jacobsen Damm. Skold vagtelæggenes skaller. Tag hviden fra og gem æggeblommerne. HUSK, at der altid er en minimal chance for salmonella, når man spiser rå æggeblomme. Skær tunen i små stykker a la en halv lillefingernegl. Miks den med dressingen. Lad tataren trække i saucen, max. 15 min. Arranger tunen i en cirkel på en tallerken. Top med lidt sesamfrø, et par sprøde hvidløgsskiver (tjek lige, om de er meget stærke!), vagtelæggeblommen (kan udelades) og koriander (kan udelades). Bemærk, at undlader du koriander, bør du i stedet pynte med for eksempel kørvel eller thaibasilikum, da tunen godt kan få en lidt kedelig farve på grund af sojaen. Server straks, for eksempel med en kold riesling eller en god portugisisk vinho verde til. PS: Skulle du lige have lidt ægte caviar liggende, så ville en lille klat på toppen af tataren ikke gøre nogen skade, men så skal du nok droppe hvidløget. AI-vin Valg af vin er ofte noget af det, folk er mest intimiderede af, når de spiser ude. Hvad, hvornår, hvorfra osv. Forleden, da vi havde 110 gæster forbi til Berlingskes Salon om gastronomi, fik dette gastrotip flere tilskuere til at klappe. Det er svært at finde den rigtige vin, og er man ikke ekspert, som for eksempel Søren Frank (t.h.), der har skrevet adskillige bøger om vin, så er der et par smutveje man kan betjene sig af. Det bedste er at læse Berlingskes vinameldelser eller høre podcasten »Søren Franks vinkælder«, men man kan også forsøge sig med kunstig intelligens.Fold sammenLæs mereFoto: Thomas Lekfeldt. Det kræver adgang til ai-platformen ChatGPT. Du går ind på spisestedets hjemmeside. Mange steder ligger vinkortet separat som en pdf-fil. Du downloader filen til din computer. Så skriver du for eksempel i ChatGPT »Vurdér, hvilke tre hvidvine, der vil være det kvalitativt bedste køb til under 1000 kroner« og uploader pdf-filen til ChatGPT, der så vil søge i tusindvis af omtaler og anmeldelser og give dig et fornuftigt estimat af, hvad du bør forsøge dig med. Med alle mulige forbehold har jeg testet det et par gange og været rimelig tilfreds med vurderingen. Jeg vil dog stadig primært anbefale, at man konsulterer sommelieren (hvis restauranten har én), eller for eksempel hører nogle af de 99 afsnit af»Søren Franks vinkælder«, hvis man gerne vil vide mere om vin, da vi jo allesammen har vores særegne præferencer. Men jeg vil mene at ai-metoden er bedre end at blot at skyde i blinde. Sort bælte i surdej Jato Bakery, som har det sorte bælte i surdejsbrød, og som var nomineret i vores kategori »Byens bedste bageri«, åbnede i onsdags på Amagerbrogade.Se nærmere her. Stjerne fra provinsen Claus Henriksen, kokken, der gjorde Dragsholm Slot til en landskendt gourmetdestination og siden fik en Michelin-stjerne forMota i Odsherred, kommer nu til København for at vise københavnersnuderne, hvordan man laver ordentlig mad. Mota kommer til at operere i Fiskerizakayaens lokaler i Nordvest fra 1. november til og med 14. december.Bord kan bookes her. En af Københavns største madtrends lige nu er gourmetmorgenmad. Vi tester et af de nye steder i genren.Læs her. Et kort øjeblik håbede jeg, at jeg havde fundet den helt rigtige»hverdagsbistro«.Men der var et par hår i suppen. Sikke en ballade! Søren Frank forklarer sig i den spegede sag omHummer-gate på Færøerne. Sådan var ét af Søren Franks mest mærkværdige restaurantbesøg nogensinde.Se her. Vi har samlet alle vores madanmeldelser ét sted.Se mere her. Ugens citat:»God mad er ligesom god sex. Jo mere du får, jo mere vil du have.« – Gael Greene (amerikansk madanmelder 1933-2022). Hav en abeskøn weekend! P.S. Har du hørt eller set noget nyt og spændende i gastronomiens verden, så send gerne dit tip til min e-mail:sjda@berlingske.dk",
        "metadata": {
            "source": "https://www.berlingske.dk/gastronomi/da-soeren-j-damm-afsloerede-dette-tip-for-publikum-var-der-flere-der",
            "image_url": "https://berlingske.bmcdn.dk/media/cache/resolve/image_x_large/image/184/1841704/24803700-berlingskes-gastronomiredaktr-sren-jacobsen-dam.jpg",
            "publication_time": "Fredag d. 04. oktober 2024, kl. 09.29",
            "author": "Søren Jacobsen Damm",
            "related_links": [],
            "attachments": []
        }
    }
}