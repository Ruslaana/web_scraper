{
    "version": "1.0",
    "document": {
        "id": 6048,
        "title": "I disse stuer sad Danmarks største genier. Det får man alt, alt for lidt ud af",
        "content": "En af Frederiksbergs mest oversete attraktioner må være Bakkehuset for enden af Rahbeks Allé. At den er overset, er ikke uden grund. Og det er kort sagt en stor skam. Lad os begynde med det tunge kulturelle fundament, huset hviler på. Huset, som faktisk er Frederiksbergs ældste, endnu eksisterende bygning, blev opført som landevejskro i 1674, men er mest af alt berømt, fordi det var her, Knud Lyne Rahbek og hans kone, Kamma (Karen Margrethe) i begyndelsen af 1800-tallet holdt deres stadig berømte saloner med fast deltagelse af hele den danske guldalder. I 2017 fik Bakkehuset det fine orangeri, hvor man kan købe en forfriskning, og hvor der også holdes arrangementer af forskellig artFold sammenLæs mereFoto: Malthe Ivarsson. H. C. Andersen kom her, Oehlenschlæger, som var gift med Kammas søster, kom her naturligvis også, ligesom H.C. Ørsted, B.S. Ingemann, N.F.S. Grundtvig og mange, mange flere. Snakken gik livligt og muntert i Kammas hjørnestue. Knud Lyne Rahbek var angiveligt en mester i at skrive drikkeviser, Kamma lavede dekorative kunstæsker, og alle gav hinanden øgenavne i den særlige »bakkehusjargon«, der opstod. Blandt andet gik Knud Lyne Rahbek under navnet »egernet«, og den store digter Jens Baggesen havde tilnavnet »Jens Jaskesen«, fordi skønånderne syntes, han skrev lidt vel meget. Indtil 2016 rummede Bakkehuset endda en legatbolig til trængende forfattere. I begyndelsen af 1990erne, da jeg selv boede lige i nærheden, så jeg ofte Søren Ulrik Thomsen med sin motorcykel i den grusbelagte gård. De små skitser er et nyt udstillingsformat for Anette Harboe Flensburg, men de klæder Bakkehusets beskedne størrelse godtFold sammenLæs mereFoto: Siw Aldershvile Nielsen. Hele den fantastiske historie om al den store litteratur, der er blevet til omkring Bakkehuset, og om alle de store tanker, der er blevet tænkt heroppe i den tynde luft på Valby Bakke, burde let kunne foldes ud på en medrivende måde. Men desværre er det, som om Bakkehuset er faldet lidt i søvn. I stueetagen kan man opleve en genskabelse af Rahbekkernes historiske stuer. Her er antikke møbler, bogskabe, malerier på væggene og rekvisitter som halvt tømte vinglas, blækhuse, håndskrevne breve og manuskripter, der skal få det hele til at virke, som om vi er med som gæster. Det er selvfølgelig oplagt, at man prøver at genskabe den store tid, men den historiske del af udstillingen kommer ikke rigtig ud over rampen. Jeg foreslår på ingen måde, at man skulle gå over til de digitale løjer, der rider den danske museumsverden som en mare i disse år, men man kunne uden tvivl med gammeldags midler og en dygtig scenograf gøre fortællingen om digterne på bakken mere nærværende, få ordene og tankerne til at leve igen. I sin nuværende form bliver historien om datidens genier i Rahbeks stuer aldrig levende. Heldigvis rummer Bakkehuset også skiftende kunstudstillinger, og på første sal kan man for tiden se en lavmælt, men også meget indfølt og sval udstilling af den glimrende billedkunstner Anette Harboe Flensburg. Hvis man skal prøve at beskrive hendes praksis i få ord, kan man sige, at Flensburg maler statiske tableauer af tomme rum i blødt lys. Hendes billeder er som en slags drømmemusik: Vibrerende, lysende rum, der kunne være kulisser i en David Lynch film om Vilhelm Hammershøi. Flensburgs egne billeder bliver som regel til efter grundige modelstudierFold sammenLæs mereFoto: Frieda Krøgholt. I Bakkehuset har hun lavet en udstilling, der på en subtil måde går i dialog med stedet. Hun udstiller små skitser i den så velkendte Harboe Flensburg stil, men dertil også en række objekter, der både taler med malerierne og diskret kommenterer oplysningstidens fascination af »wunderkammeret«: En horisontal, ophobende organisering af interessante objekter af enhver slags. Man forestiller sig uvilkårligt, at guldalderdigterne nedenunder ville gå begejstret rundt i Anette Harboe Flensburgs udstilling, hvis de kunne. H.C. Andersen ville måske skrive et eventyr om »Nålkjolen«, og Ørsted ville undre sig over de mange sorte sten i den sorte sættekasse på væggen. Anette Harboe Flensburg har skabt et sanseligt og svalt »wunderkammer« på Bakehusets førstesal.Fold sammenLæs mereFoto: Frieda Krøgholt. Harboe Flensburgs arkivskuffer og sættekasser passer også godt til digteren Morten Søndergaards nye ord-hjørnestue, der, som nyt fast element på Bakkehusets førstesal, bevæger sig i et lignende territorium. Desværre virker Flensburgs egne tekster på væggene langt mindre overbevisende end hendes billedverden, men den kan til gengæld og som altid meget. Det helt lille format passer til Bakkehusets stilfærdige dukkehuskarakter, og selvom jeg synes, at det er en stor skam, at ikke flere mennesker besøger Bakkehuset (knap 10.000 gæster i 2023), var stilheden næsten en del af attraktionen, da jeg var forbi i denne uge. Jeg vil dog opfordre Frederiksbergmuseerne, der for tiden ikke har nogen direktør, til virkelig at gentænke Bakkehusets historiske udstilling. Stedet er så »junikt« som noget kan være, det relativt nye orangeri er et hit, og historier er her masser af. De skal bare fortælles lidt bedre. Foreløbig er et besøg på førstesalens kunstkammer dog et godt sted at begynde. Anette Harboe Flensburg Sten – Skelet – Silhuet Til 29. december 2024 Bakkehuset Rahbeks Alle 23 1801 Frederiksberg ",
        "metadata": {
            "source": "https://www.berlingske.dk/kunst/i-disse-stuer-sad-danmarks-stoerste-genier-det-faar-man-alt-alt-for-lidt-ud",
            "image_url": "https://berlingske.bmcdn.dk/media/cache/resolve/image_x_large_vertical/image/182/1829084/24778344-i-disse-stuer-sad-historiske-superstjerner-som-hc.jpg",
            "publication_time": "Søndag d. 25. august 2024, kl. 12.59",
            "author": "Holger Dahl",
            "related_links": [],
            "attachments": []
        }
    }
}