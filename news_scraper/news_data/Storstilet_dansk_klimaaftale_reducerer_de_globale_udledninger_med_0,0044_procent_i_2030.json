{
    "version": "1.0",
    "document": {
        "id": 3938,
        "title": "Storstilet dansk klimaaftale reducerer de globale udledninger med 0,0044 procent i 2030",
        "content": "En historisk aftale. Det er den generelle dom over aftalen,der blev indgåetmellem regeringen, landbruget og en række organisationer i den grønne trepart. Aftalen indebærer blandt andet, at der skal lægges en CO₂-afgift på landbruget. Nu viser helt nye beregninger fra Klima-, Energi- og Forsyningsministeriet, at aftalen skønnes at bidrage med en CO₂-reduktion på cirka 0,0031 – 0,0044 procent i 2030 og 0,0056 – 0,0061 af verdens samlede udledninger i 2035. Det viser et folketingssvar fra Klima- Energi og Forsyningsminister Lars Aagaard (M), som medlem af Folketinget for Danmarksdemokraterne Dennis Flydtkjær har stillet. »Det er forsvindende lidt, og jeg synes, det er fuldstændig skørt. Det flytter jo ikke på noget som helst,« siger Dennis Flydtkjær til Berlingske. Ministeriet tager i svaret til Folketinget et par forbehold for beregningen – herunder, at der kan forekomme såkaldte lækageeffekter. En betegnelse for, at reduktioner herhjemme blot resulterer i udledninger i udlandet. I nærværende avis har politisk kommentator Jarl Cordua vurderet, at aftalen eri samme historiske liga som Kanslergadeforliget. Og den profilerede kommentator, Michael Kristiansen slog i den seneste udgave af TV 2-programmet »Tirsdagsanalysen« fast, at aftalen er»regeringens eneste succes«. I sidste uge blev der sågar oprettet et ministerium alene med det formål at implementere aftalen: Ministerium for Grøn Trepart, som dentidligere socialdemokratiske skatteminister Jeppe Bruus skal stå i spidsen for. Medlem af Folketinget for Danmarksdemokraterne Dennis Flydtkjær mener ikke, at aftalen om den grønne trepart flytter noget som helst.Fold sammenLæs mereFoto: Mathias Eis. CO₂-afgiften på landbruget landede på 300 kroner pr. ton CO₂ i 2030. I 2035 vil afgiften stige til 750 kroner. En anden central del af aftalen er, at der afsættes 40 milliarder kroner til en fond, hvor man vil rejse 250.000 hektar ny skov gennem statslige opkøb, etablere vådområder og opkøbe jord. Mens aftalen globalt set rykker lidt i det samlede regnskab, vurderes den at medføre CO₂-reduktioner på 1,8 millioner ton i 2030, stigende til 3,3 millioner ton i 2035 i Danmark, viser beregningerne fra Klima-, Forsynings og Energiministeriet. Det er ifølge aftalen afgørende for at nå Danmarks 2030-klimamål. Aftalen bliver desuden ofte fremhævet som godt politisk håndværk, fordi både landbrugets interesseorganisationer, som Landbrug & Fødevarer, og ngo'er som Danmarks Naturfredningsforening er blandt aftaleparterne. Men rosen preller fuldstændig af på Dennis Flydtkjær. Ifølge folketingspolitikeren fra Danmarksdemokraterne er det afgørende ved aftalen, at Danmark skal vise resten af verden, hvordan man reducerer CO₂-udledninger på en klog måde, således at andre lande følger med. »Man sætter ikke et eksempel for resten af verden sådan her. Det er jo ikke sund fornuft at ødelægge sin egen fødevareproduktion og landbrug, når man får så lidt ud af det. Det bedste bevis er, at vi er det eneste land i verden, der vil indføre det her,« siger Dennis Flydtkjær. Hvorfor tror du, at aftalen vil ødelægge Danmarks fødevareproduktion og landbrug? »Hvis man indfører CO₂-afgiften på landbruget, bliver det dyrere at producere fødevarer, og det vil på sigt koste arbejdspladser. Danskerne skal jo have sine fødevarer et eller andet sted fra, så vi må jo importere mere udefra, end vi gør nu, som konsekvens,« siger Dennis Flydtkjær og fortsætter: »Andre landes landbrug vil udlede tilsvarende mængder af CO₂ ved at producere for os, mens de skovler pengene ind. En polsk landmand vil jo grine ad os.« Klima-, Forsynings- og Energiminister Lars Aagaard giver ikke meget for Dennis Flydtkjærs kritik. Adspurgt, hvad han synes om den samlede effekt på de globale CO₂-reduktioner på 0,0031-0,0044 procent i 2030 og 0,0056-0,0061 i 2035 som resultat af aftalen, svarer han: »Det er i virkeligheden et lidt mærkeligt spørgsmål. Udgangspunktet er jo, at vi har et globalt problem. Den her fortælling om, at det Danmark gør, ikke nytter noget, fordi vi er et lille land, køber jeg simpelthen ikke.« Hvorfor er det et mærkeligt spørgsmål? »Der er aldrig nogen, der har påstået, at den CO₂-reduktion, man får med aftalen, løser de globale klimaforandringer. Men den bidrager til Danmarks egen målsætning, og det skulle gerne fungere som inspiration for andre lande.« Klima-, energi- og forsyningsminister Lars Aagaard fra Moderaterne afviser kritikken.Fold sammenLæs mereFoto: Thomas Lekfeldt. Men gør aftalen noget substantielt for den globale CO₂-reduktion? »Det gør den, hvis den inspirerer andre lande til at indføre klimaregulering på landbruget.« Tror du virkelig selv, at aftalen vil få andre lande med på vognen, når de kan se, hvor lidt der sker med den samlede CO₂-reduktion? »Ja, det tror jeg. Når man ser på kravene til at reducere CO₂-udledningen i Europa, vil landbruget være en af de sektorer, der skal bidrage,« siger Lars Aagaard og fortsætter: »Her er Danmark et foregangsland, når vi introducerer en CO₂-afgift på landbruget, især fordi både landbruget og organisationer som Danmarks Naturfredningsforening er enige om fremgangsmåden.« Kan du forstå, hvis nogen ikke kan se meningen i at bruge så mange milliarder på noget, når de ser det samlede globale CO₂-aftryk, man får med aftalen? »Nej, det kan jeg faktisk ikke. Aftalen er til for, at Danmark skal være et foregangsland. Danmark er et rigt land, så vi har en politisk pligt til at bruge vores visdom på klimaområdet, så andre kan følge med.« Risikerer man, at de fødevarer, der ikke bliver produceret i Danmark på grund af CO₂-afgiften, vil blive produceret andre steder, så det samlede CO₂-aftryk globalt set bliver på det samme niveau? »Nej, for pointen er jo, at hele EU skærper sine CO₂-reduktioner. Hvis varerne bliver produceret i et andet medlemsland end Danmark, kommer udledningerne til at gælde i unionens samlede regnskab.« Berlingske har forsøgt at få et mundtligt interview med formand for Danmarks Naturfredningsforening Maria Reumert Gjerding. Men i et skriftligt svar oplyser organisationen, at eftersom det her er en melding fra et politisk parti, er det efter deres mening først og fremmest andre politiske partier og regeringen der bør stille op. Berlingske har også forsøgt at få et mundtligt interview med formand Landbrug & Fødevarer Søren Søndergaard, men det har ikke været muligt. I stedet sender organisationen følgende skriftlige svar på Dennis Flydtkjærs kritik fra Morten Boje Hviid, direktør for Politik, Bæredygtighed og Kommunikation i Landbrug & Fødevarer: »Vi er stolte af trepartsaftalen. Det var hårde, men nødvendige forhandlinger, der – når politisk vedtaget – giver vores medlemmer afgørende vished om fremtidige rammevilkår, skriver Morten Boje Hviid og fortsætter: »Vi tør ikke tænke på, hvordan det var landet, hvis vi ikke sad med ved bordet. Den globale klimaindsats kræver innovation og teknologi, der blandt andet udvikles på danske bedrifter og i de mange virksomheder tilknyttet erhvervet.« »Den indsats har heldigvis også været i gang længe før, der var nogle, der talte om treparten. Treparten giver mulighed for fortsat udvikling og investeringer i virkemidler, og derfor tror vi på, at der også i fremtiden er plads til både en stærk fødevareproduktion og en effektiv grøn omstilling.« ",
        "metadata": {
            "source": "https://www.berlingske.dk/politik/storstilet-dansk-klimaaftale-reducerer-de-globale-udledninger-med-00044",
            "image_url": "https://berlingske.bmcdn.dk/media/cache/resolve/image_x_large/image/183/1831492/24783163-parterne-i-den-grnne-trepart-prsenterer-aftale-i.jpg",
            "publication_time": "Mandag d. 02. september 2024, kl. 09.21",
            "author": "William Alkærsig Springer",
            "related_links": [],
            "attachments": []
        }
    }
}