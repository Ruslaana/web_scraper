{
    "version": "1.0",
    "document": {
        "id": 22378,
        "title": "Italienske modemærker gør klar til milliardbryllup",
        "content": "En stor milliardhandel er »inden for uger« på vej i modebranchen. Det erPrada, som har base i den norditalienske storby Milano, som er ved at forhandle de sidste detaljer på plads om en overtagelse af konkurrenten Versace for 1,5 milliarder euro (11,2 milliarder kroner). Det vil bringe to af Italiens bedst kendte luksusvaremærker under samme tag. Prada har ifølge Financial Times og nyhedsbureauet Bloomberg gennem måneder forhandlet med amerikanske Capri Holdings, som ejer Versace samt mærkerne Michael Kors og Jimmy Choo. Capri forlangte oprindelig tre milliarder euro for Versace, der også ligger i Milano, og andre mulige opkøbere har været inde over, hvilket har trukket forhandlingerne ud. Miuccia Prada, som er medstifter af Prada og kontrollerende aktionær, sagde i sidste uge under modeopvisningen i Milano, at »alle kikker« på Versace. Det var første gang, at han offentligt nævnte noget om en mulig handel. Capri købte Versace i 2018 for 1,85 milliarder euro, inklusive gæld, men har i en tid gerne villet sælge det videre. Versace er stiftet i 1978 af designeren Gianni Versace. Prada er Italiens største luksusvaremærke, og trodsde sværere tider, som luksusvaremærker verden over har gennemlevetpå det seneste, har Prada bevaret en god økonomi. Prada ejer også mærkerne Miu Miu – særligt populært blandt de unge – og Church's. Prada er selv ved at forberede et generationsskifte. Miuccia Prada og hendes medstifter, Patrizio Bertelli, som tilsammen sidder på omkring 80 procent af ejerskabet, gør klar til at overdrage ledelsen til deres søn, Lorenzo Bertelli. Samtidig ser de på muligheder for at styrke koncernen i konkurrencen modrivaler som den franske luksuskoncern LVMH, der ejer mærker som Louis Vuitton, Sephora og Christian Dior, samt mod ligeledes franske Kering med blandt andet Gucci og Yves Saint Laurent om bord. Selv med en overtagelse af Versace vil Prada kun være en brøkdel værd af, hvad konkurrenterne er. Prada, som er børsnoteret i Hongkong, har lige nu en markedsværdi på omkring 156 milliarder kroner, hvor LVMH er 2,59 billioner kroner værd. Versace omsatte i 3. kvartal 2024 – det senest offentliggjorte regnskab – for 1,38 milliarder kroner. Det er 15 procent mindre end året før på samme tid. Samtidig steg koncernens underskud fra 100 til 150 millioner kroner. ",
        "metadata": {
            "source": "https://www.berlingske.dk/virksomheder/italienske-modemaerker-goer-klar-til-milliardbryllup",
            "image_url": "https://berlingske.bmcdn.dk/media/cache/resolve/image_x_large/image/189/1895567/24901981-den-italienske-modekoncern-prada-er-p-opkbsjagt.jpg",
            "publication_time": "Mandag d. 03. marts 2025, kl. 10.48",
            "author": "Thomas Breinstrup",
            "related_links": [],
            "attachments": []
        }
    }
}