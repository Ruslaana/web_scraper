{
    "version": "1.0",
    "document": {
        "id": 5342,
        "title": "Grønlandsk folketingsmedlem smidt af talerstolen: »Ønsker ordføreren at fremføre sin tale på dansk?«",
        "content": "Som forventet afholdt det grønlandske folketingsmedlem Aki-Matilda Høegh-Dams sin tale på grønlandsk, da hun sent torsdag aften indtog Folketingets talerstol under åbningsdebatten. Forud for debatten havde hun »nægtet« at oversætte talen, men da det kom til stykket, sad resten af salen med udprintede papirer med en dansk oversættelse af talen. En oversættelse, som Aki-Matilda Høegh-Dam har stået for, og som hun fortalte, hun havde udarbejdet på opfordring fra Folketingets formand, Søren Gade. De udprintede papirer med oversættelser af talen var dog ifølge Søren Gade stadig ikke nok til, at Folketingets Præsidium ville tillade opfølgende spørgsmål til den grønlandske politiker. Da talen var slut, spurgte Søren Gade derfor det grønlandske folketingsmedlem: »Ønsker ordføreren at fremføre sin tale på dansk?« »Nej,« sagde Aki-Matilda Høegh-Dam kort. Derefter bad Søren Gade hende om at træde ned fra talerstolen, og derefter blev den næste ordfører inviteret op. Over for Ritzau roser Søren Gade, at Aki-Matilda Høegh-Dam havde omdelt en oversættelse af sin tale i Folketinget. Men det var ikke nok: »Dette er af hensyn til tilhørere og tv-seere, der skal kunne følge med i, hvad der foregår. Det vil derfor være en betingelse for, at hun efterfølgende kan tage imod spørgsmål, at hun læser den oversatte tale op,« siger Søren Gade. Hændelsen sker som led i en strid om tolkeordningen for de nordatlantiske mandater. Mandag kom det frem, at Aki-Matilda Høegh-Dam ville nægte at oversætte sin tale. Det fremgik af det brev fra folketingsmedlemmet til Folketingets Præsidium, somBerlingskehar set og afdækket. »Jeg nægter at blive tvunget til at lave dobbeltarbejde på både grønlandsk og dansk udelukkende for at få lov til at tale mit modersmål i Folketinget,« skriver hun i brevet og tilføjer, at grønlandsk sprog og kultur er »en stor del af vores identitet«. For halvandet år siden vakte Aki-Matilda Høegh-Dam også stor debat,da hun nægtedeat tale dansk under en debat om netop Rigsfællesskabet. Siden vedtog et flertal i Folketingets Præsidium, at det fremover skulle være muligt at tale både færøsk og grønlandsk i Folketinget. Men det var ikke muligt at iværksætte simultantolkning under debatterne, fordi det ville blive for dyrt, lød det dengang fra Folketingets formand, Søren Gade. I stedet afsatte man 69.000 kroner månedligt til det enkelte nordatlantiske mandat, som så selv kunne ansætte tolke til at foretage oversættelsesarbejdet. Men disse tolke må ifølge reglerne udelukkende bruges til at oversætte i forvejen udarbejdede taler. Det vil sige, at de ikke kan bruges til at tolke debatter i Folketingssalen, hvor medlemmerne debatterer emner spontant. I et skriftligt svar har Søren Gade tidligere meddelt følgende til Berlingske: »Aki-Matilda Høegh-Dam har fået oplyst, at hendes taletid vil blive begrænset til selve ordførertalen, hvis hun vælger ikke at oversætte sin tale til dansk. Denne begrænsning bygger på, at det vil være svært – og i praksis umuligt – for de øvrige medlemmer at debattere med hende, hvis de ikke forstår, hvad hun siger på grønlandsk.« Søren Gade understregede derudover, at man i præsidiet har planlagt at tage den nuværende ordning for tolkning og oversættelse af grønlandsk og færøsk i Folketinget op til diskussion i det kommende folketingsår. ",
        "metadata": {
            "source": "https://www.berlingske.dk/politik/groenlandsk-folketingsmedlem-smidt-af-talerstolen-oensker-ordfoereren-at",
            "image_url": null,
            "publication_time": "Torsdag d. 03. oktober 2024, kl. 22.11",
            "author": "Camille Koeller",
            "related_links": [],
            "attachments": []
        }
    }
}