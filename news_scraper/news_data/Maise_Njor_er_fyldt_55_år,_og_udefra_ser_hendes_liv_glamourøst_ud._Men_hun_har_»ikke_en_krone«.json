{
    "version": "1.0",
    "document": {
        "id": 2955,
        "title": "Maise Njor er fyldt 55 år, og udefra ser hendes liv glamourøst ud. Men hun har »ikke en krone«",
        "content": "På køkkenbordet ligger negleklipperen og fortæller sin egen historie om et liv, der skal nye veje. Det her er dog ikke en fortælling om fortykkede tånegle eller galoperende aldring, der har sat sig på den personlige pleje. Maise Njor er trods alt kun 55 år. Men lige nu er hendes liv i gang med at blive centrifugeret. Og måske ender det smukt, selvom hun lige nu mangler penge til mad. »Altså, jeg har jo ikke en krone. Jeg ved ikke, hvad jeg skal leve af. Det er så absurd, for samtidig får jeg taget pressebilleder med make-up-artister og får sat Beyoncé-hår. Folk tænker, at det kører da for hende der. Men så sidder jeg herhjemme og tænker, om der mon er noget tilbage i skuffe to i køleskabet, som jeg kan spise,« siger Maise Njor, der som journalist og forfatter har gjort det til sit varemærkeat servere ærligheder med humor. Manglen på levebrød i køleskabets skuffe to er hun da heller ikke bleg for at sætte ord på. Men først til det med pressebillederne, som bliver taget af samme årsag, som jeg nu er på besøg hos hende. Maise Njor vil helst have, at vi kan grine sammen. Dette og hendes hudløse ærlighed er blevet hendes varemærke.Fold sammenLæs mereFoto: Linda Kastrup. 22. september udkommer hendes nye bog, »Kære Bagklog – Minder og fortrængninger«. Her genbesøger Majse Njor sine gamle dagbøger på jagt efter, hvad og hvem der skaber et menneske. Og sådan set også på jagt efter, hvem hun skal være nu. I perioden 2020-2022 sagde Maise Njor sit faste job op, mistede sin mor og købte kolonihavehus på Amager. Og så flyttede den sidste af hendes tre døtre hjemmefra. Værsgo’, så er der ligesom lagt i livsovnen – eller rettere taget ud af ovnen – for nu bor hun alene. Alene er måske også et lidt stort ord. For under spisebordet i kolonihavehuset klikker Daisy rundt på trægulvet. Hun er en Jack Russell Terrier – lige nu med lidt for lange kløer. »Jeg håbede, du måske kunne hjælpe mig med at klippe hendes negle. Det er nemmest, hvis man er to,« siger Maise Njor og gør dermed negleklipperen til symbolet på alt det nye i sit liv – og hendes måde at gribe det an på. Daisy og jeg låser blik. Det her kan gå hen og blive en grim affære. Jack Russells er jo avlet til rævejagt og er kendt for deres iltre temperament, stærke kæber og saksebid. »Jeg er på mange måder landet i noget, der er helt rart herhjemme,« siger Maise Njor, inden vi får gjort brug af negleklipperen, og samtalen siver i stedet mod de store overgange, som venter forude, bagude og lige her og nu. Maise Njor kan i virkeligheden bedst lide folk, der har fejl. For det betyder, at man »også selv har lov til at være her«.Fold sammenLæs mereFoto: Linda Kastrup. Men først er det nødvendigt med en disclaimer: Maise Njor og jeg kender hinanden i forvejen. Vi har i en årrække arbejdet på samme redaktion på Berlingske. Der er mere. Da Maise Njor købte sit kolonihavehus på Amager, var det tilfældigvis 650 meter fra mit. Og så er der det med hundene. En enkelt gang var vi lige ved at blive blodsbeslægtede, da min Olfert og hendes Daisy udførte de indledende manøvrer til en akt, der ikke skal gengives her. Tilbage til livsovergangene. Og den skønhed, der kan gemme sig i at bo næsten alene. »Jeg har lært af én, jeg kender, at man ikke skal stå op før klokken otte. Det er helt fantastisk. Så ligger jeg der klokken halv otte og tænker, »du skal lige blive liggende en halv time mere«. Og så kan jeg starte stille og roligt derefter,« siger Maise Njor. Hun er skilt fra sine børns far, og lige nu har hun heller ingen kæreste. »På den ene side vil jeg rigtig gerne have en kæreste. Men samtidig er det også rart nok, at jeg ikke har det. Det er kun, når andre fortæller om, at de sammen bare kørte spontant ud i det blå og fandt et hotel på Lolland og havde en dejlig weekend, at jeg tænker øv. Men jeg har jo en bil, og jeg kunne jo bare køre til Lolland – sammen med Daisy. Jeg har jo så mange gode ting i mit liv,« siger Maise Njor. Det er blevet en ny regel i Maise Njors liv, at hun hver dag sover til klokken 8.Fold sammenLæs mereFoto: Linda Kastrup. Men ja, det er »sindssygt kedeligt at sove alene« siger Maise Njor, og det får mig til at tænke påen klumme hun skrevi Berlingske i 2019. Den gik viralt – fordi hun faktisk slet ikke er alene. »Når hudsulten glammer, og man ikke har 600 kroner til en omgang massage, får man lyst til at stille sig i kø til et slagtilbud på black friday bare for at kunne gnubbe sig lidt op ad en masse mennesker, uden at det virker suspekt. Også selv om man slet ikke skal have en stavblender i Elgiganten,« skrev hun hudløs ærligt. Huden skal vi ikke helt forlade endnu. For med årene udvikler den sig og får nye kræfter. Den bliver til et vaskeægte usynlighedsskjold. Det kunne der være nogle fordele i – tænk at kunne gå under radaren på fælles arbejdsdage i andelsforeningen, eller når visse foreninger passer dig og dit MobilePay op på Strøget – men ulempen ved netop dette usynlighedsskjold er, at det ikke er til at tage af igen. »Jeg tænkte faktisk på det den anden dag. Vi lever i en verden, der er så visuel, og hvor det er forventet, at man er og ser ud på en bestemt måde,« siger Maise Njor. Hver tirsdag går hun til tennis. Udover ketcher medbringer hunsin hud, der nu har rundet de 55 år. »Tennistrænerne er som regel nogle unge mænd fra Polen eller Argentina. Jeg tror faktisk slet ikke, at de kan se mig. Men den anden dag var der vikar, og det var en ung pige fra Grækenland. Hun var den bedste træner, jeg har haft. For hun kunne rent faktisk se mig og sige »længere frem med armen« og sådan noget. De unge mænd, tror jeg, ser mig gennem en sløret boble eller som et slags genfærd.« Måske er det tegn på, at forandringens vinde blæser ind over land, by, tennisbaner og huder. »Vikaren kunne se mig, fordi hun er en ung kvinde. Og den unge generation af kvinder har ikke lært at se på andre kvinder med mænds øjne. Det har generationerne før lært, men jeg tror, det stopper her,« siger Maise Njor, som har spottet noget af den samme fordomsfrihed hos sine egne døtre. »Den unge generation er ligeglade med, om folk er tykke eller tynde, eller hvilke farver de har,« konstaterer Maise Njor, der gerne selv vil følge trop. Den kvindelige græske tennisvikar kunne i modsætning til de unge mandlige trænere se igennem usynlighedsskjoldet.Fold sammenLæs mereFoto: Linda Kastrup. »Det er svært at vænne sig af med at se sig selv og andre kvinder gennem mænds øjne, men det bliver vi altså nødt til,« siger Maise Njor og opstiller et tænkt eksempel, hvor en mandlig professortype er i »Deadline« på DR2 med skjorten på vrangen og hul i skoen. Ved siden af ham sidder en kvinde, hvor kraven på hendes skjorte i den ene side sidder under hendes jakke. »Så tænker man »nej, nej nej, hvordan er det dog, hun er kommet ud af døren?« Mens man tilgiver ham den Gamle Ole, der har ligget for længe i solen. Men det vil jeg gerne vænne mig af med,« siger hun. Her har hun både alderen med sig og mod sig. For nok mener hun, at hun er fra en generation, der har set på andre kvinder med mandeøjne. Men med alderen er der også kommet en evne til at kigge kærligere på kvinder. »Jeg synes, at jeg ser langt kærligere på andres latterlige bukserøv. Der er ikke så meget Fejlfinder Finn længere.« Et sted har hun dog spottet nogle fejl, som hun ikke ser kærligt på. I 2020 sagde hun op som journalist og klummeskribent på Berlingske for i stedet at blive freelancer. For noget har ændret sig, og hun mener ikke, at det er til det bedre. »Jeg tænker, at jeg er den sidste generation, der har haft det virkelig sjovt med at være journalist.« I bogen »Kære Bagklog« skriver hun ellers om, hvordan begge hendes forældre var journalister, og hun aldrig var i tvivl om, at hun også selv skulle være journalist. »I dag ville jeg aldrig nogensinde uddanne mig til journalist. Jeg blev det for at skrive og opleve. Men nu sidder de fleste bare inde på deres kontor og kommer aldrig ud i verden. Det er da ikke særlig sjovt. Heller ikke for læserne.« Journalistikken er en kærlighedsaffære, som har fået nogle prygl. Men Maise Njor afviser ikke kategorisk, at det kan blive de to igen – men det vil kræve bod og bedring og gode arbejdsforhold. Indtil da holder hun fast i, at hun stadig er glad for at skrive bøger. Det kan bare være svært at leve af, og hun vil også gerne spise. Så nu spejder hun ud over arbejdsmarkedet. »Jeg var 19 år, da jeg kom ind på journalisthøjskolen. Jeg kan jo slet ikke rigtig noget. Jeg har tænkt på, om jeg kunne stå på en café. Men så stopper jeg ved, hvordan man laver de der blade i kaffeskummet. Det kan jeg nok ikke lære,« siger hun, og det er virkelig sjovt sagt. Alvoren kradser stort set ikke i halsen, da den glider med ned. »Men så kender jeg også flere, der arbejder ude i lufthavnen. Så tænker jeg altid, at jeg synes, at der er nogle problemer med de der kasser i security, hvor folk simpelthen er for slatne. Hvis nu man kunne få uniformen og være den, der stod og ordnede det, så kan jeg faktisk godt se muligheder.« Maise Njor begyndte at skrive dagbog som 12-årig. De første dagbøger mener hun dog afslører en lidt »kedelig type«, der skriver om at gå tur med hunden i 41 minutter og få frikadeller til aftensmad.Fold sammenLæs mereFoto: Linda Kastrup. Alt står åbent. Og det er faktisk genkendeligt. »At være 55 år er sådan cirka det samme som at være 17 år. Man har ikke nogen børn, der bor sammen med én. Man kan være lidt hormonel. Lidt pludselig flæben eller pludselig vrede. Man kan også have kæmpe særdeles ubegrundet selvtillid. Og man kan se sin krop som et problem, der ikke kan løses. Det er jo helt åndssvagt. Men der er ret mange ligheder. Også i forhold til, at jeg spørger mig selv, hvad jeg så skal lave nu,« siger Maise Njor. Der er ikke nogen tvivl om, at Maise Njors liv er i en centrifuge. Med andre ubekendte end mad. Og lige nu sammen med en Jack Russell Terrier med lidt for lange kløer – for jeg kom til at gå uden at hjælpe.",
        "metadata": {
            "source": "https://www.berlingske.dk/kultur/maise-njor-er-fyldt-55-aar-og-udefra-ser-hendes-liv-glamouroest-ud-men-hun",
            "image_url": "https://berlingske.bmcdn.dk/media/cache/resolve/image_x_large/image/171/1718356/24531572-maise-njor-om-hendes-nye-bog-kre-bagklog.jpg",
            "publication_time": "Lørdag d. 23. september 2023, kl. 14.59",
            "author": "Christina Hilstrøm",
            "related_links": [],
            "attachments": []
        }
    }
}