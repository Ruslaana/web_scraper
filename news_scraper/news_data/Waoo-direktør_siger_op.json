{
    "version": "1.0",
    "document": {
        "id": 13365,
        "title": "Waoo-direktør siger op",
        "content": "Direktøren for elselskabernes satsning på internet- og TV-forbindelser i salgsselskabet Waoo forlader butikken og flytter til USA. 47-årige Anders Christjansen, der er tidligere direktør i TDC, har stået i spidsen for Waoo, siden elselskaberne slog kræfterne sammen i forsøget på at bryde TDCs næsten-monopol på det danske bredbåndsmarked. Nu vil han imidlertid flytte til Californien i USA for at forfølge en drøm om en karriere dér. »Jeg flytter til Californien for at fortsætte mit liv og karriere. Det er en beslutning, jeg har truffet med udgangspunkt i private overvejelser om, at jeg med Waoo har været igennem en fantastisk rejse fra, at der ikke var noget selskab, til at vi i år omsætter for en halv milliard. Alle mål er nået, så jeg er klar til nye eventyr,« siger Anders Christjansen til Berlingske. Indtil en afløser er fundet, fortsætter han på posten som administrerende direktør, mens finansdirektør Jørgen Steensgaard træder ind i direktionen for at stå bestyrelsesformand Kim Frimer, der også er tidligere TDC-direktør, bi. Anders Christjansen har tidligere arbejdet i USA i tre år og har desuden boet i Schweiz og Frankrig, sidstnævnte da han tog sin MBA på INSEAD. Med flytningen til USA kommer han tættere på sin kones mexicanske baggrund. »Det føles fantastisk spændende. Mange tænker sikkert over sådanne ideer, og det har rumlet i mit hoved siden gymnasiet, så det falder mig meget naturligt at kikke vestover. Jeg kaster mig faktisk ud i noget, hvor jeg ikke ved, hvad der skal ske. Jeg ved, hvor jeg skal bo og har fået greencard. Min store forhåbning er at finde job inden for teknologi og specifikt digitale medier og internet-TV. Her står også Danmark over for store omvæltninger, der drives af selskaber, som ligger i det område, hvor jeg skal bo - 20 minutters kørsel fra Facebook, Google og Netflix. Jeg vil gerne arbejde med forretningsudvikling og vækst,« understreger Anders Christjansen. Han medgiver, at beslutningen har givet ham et sug i maven. »Lige nu bruger jeg dog mine kræfter på at løse mine opgaver i Waoo. Hvor lang tid der går, indtil en afløser er på plads, er bestyrelsesformandens afgørelse, men det vil være en stor tilfredsstillelse for mig at være med indtil da,« siger Waoo-direktøren. Han mener, at han har haft »et fantastisk job« og »et enormt privilegium« ved at være med til at bygge et selskab op. »Vi har fordoblet kundebasen, mens jeg har været direktør og skabt et navn med Waoo, som mange uger ligger som det mest kendte bredbåndsmærke i Danmark. Vi har leveret de økonomiske målsætninger tre år i træk, så det er med en høj grad af stolthed, at jeg træffer denne beslutning,« siger Anders Christjansen. Waoo har i dag 0ver 270.000 kunder men har særligt haft succes, efter at man sidste år indgik aftale med TV-leverandøren Viasat. Alene det vil til nytår have hentet 85.000 nye kunder til Waoo. Waoo mister samtidig en anden direktør, nemlig markedsdirektør Ole Herstal, som bliver kommerciel direktør i reklamebureauet Envision. Ole Herstal kom til Waoo fra reklamebranchen.",
        "metadata": {
            "source": "https://www.berlingske.dk/virksomheder/waoo-direktoer-siger-op",
            "image_url": "https://berlingske.bmcdn.dk/media/cache/resolve/image_x_large/image/22/221578/6826079-pix-anders-christjansen-waoo.jpg",
            "publication_time": "Tirsdag d. 24. september 2013, kl. 10.31",
            "author": "Thomas Breinstrup",
            "related_links": [],
            "attachments": []
        }
    }
}