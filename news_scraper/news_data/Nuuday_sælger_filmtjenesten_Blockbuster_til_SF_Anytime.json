{
    "version": "1.0",
    "document": {
        "id": 11765,
        "title": "Nuuday sælger filmtjenesten Blockbuster til SF Anytime",
        "content": "Den digitale filmudlejningstjeneste Blockbuster får ny ejer i Danmark. Det tidligere TDC-selskab Nuuday, som blandt andet er moderselskabfor YouSee, mobilselskabet Telmore ogbredbåndsselskabet Hiper, sælger Blockbuster til den svenske filmgigant SF Anytime, som hører under Bonnier-koncernen. Dermed får SF Anytime retten til at bruge Blockbuster-navnet i hele Norden og overtager samtidig de danske kunder, som loves adgang til et endnu større udvalg af film, der kan ses over internetforbindelsen. Hvor mange kunder Blockbuster har i Danmark, er ikke offentliggjor, men Blockbuster omsætter for 100 millioner kroner om årett. »Vi overdrager Blockbuster-navnet og kundeforholdene til SF Anytime over en periode på seks måneder for at sikre en gnidningsløs overgang for de mange Blockbuster-kunder, som ikke skal gøre noget anderledes, end de plejer, og dermed fortsat kan leje og købe de film, de ønsker at se på Blockbusters platforme,« siger Jens Grønlund, der er direktør for alle Nuudays onlinevaremærker og tidligere har været direktør for mobilselskabet Telmore. Han og administrerende direktør for SF Anytime, Michael Holmblad, har drøftet salget siden eftersommeren 2022. »Det er et logisk match mellem to virksomheder. Vi er markedsledende i Sverige, Blockbuster er det i Danmark. Med konsolideringen får vi flere ressourcer og en mere robust virksomhed, og der er et vældigt fint geografisk match. Vi kommunikerer hverken antallet af kunder eller prisen, men vores virksomhed bliver nu 50 procent større. Dermed kan står vi endnu stærkere i konkurrencen med de internationale streamingtjenester,« siger Michael Holmberg til Berlingske. Han understreger, at kunderne ikke skal foretage sig noget som helst. »Det er meget vigtigt, at intet forandres,« siger han. Blockbuster fortsætter under eget navn, også hos YouSee, og man kan fortsat oprette sig gratis som bruger og betale for, hvad man faktisk ser eller ønsker at købe af film. Hvad sker der med priserne fremover? »Vi får se. Vi befinder os i en lavkonjunktur, hvor priserne er steget på blandt andet kaffe og øl. Men priserne på at leje en film har ligget ret fast i 10-15 år, hvilket er ret interessant, mens biografibilletten er blevet lidt dyrere. Man kan jævnføre det at købe en film, som man så kan se, lige så ofte man har lyst til det, med et biografbesøg. Eller man kan leje filmen til omkring 50 kroner, hvilket er, hvad en kop kaffe koster ude i byen,« siger Michael Holmberg. Han ser positivt på de fremtidige muligheder. »Vi ser en stor efterspørgsel fremover og ser tilvækst. Branchen tror på en årlig vækst på syv-otte procent ipay-per-view(betal for, hvad du vil se,red.), og vi tror, at vi kan tage markedsandele. Målet er en organisk vækst på 10-20 procent om året,« fastslår Michael Holmberg. TDC-koncernen har ejet retten til navnet Blockbuster i Danmark siden 2014, hvor koncernen i efteråret åbnede den gamle videoudlejningskæde som en egentlig filmlejetjeneste på nettet. Frasalget, som der ikke offentliggøres en pris på, sker for at tilpasse Nuudays forretning, så der kommer fokus på produkter og tjenester inden for telekommunikation. »Vi ønsker at fokusere mere entydigt på vores kernekompetencer inde for rendyrket telekommunikation, og vi tror, at det nordiske marked har behov for en form for konsolidering på Blockbusters område. Det har været hovedrationalet for at kikke efter et bedre ejerskab, og derfor har vi afsøgt markedet efter den rigtige, strategiske ejer,« fortæller Jens Grønlund. Han mener, at Nuuday med frasalget »har det rigtige miks« på kernemarkederne, hvor YouSee, lavprismobilselskabet Eesy, Telmore og Hiper har privatkunder, mens TDC Erhverv og Relatel entydigt fokuserer på erhvervskunder. Nuuday er den ene halvdel af den nu splittede TDC-koncern. Her liggeralle de kundevendte selskaber, hvor den anden halvdel – TDC Net – står for fastnet, mobilnet, kabel-tv-net og fibernet og arbejder helt selvstændigt fra Nuuday, som lejer sig ind hos TDC Net på linje med andre tele- og internetudbydere. Både Nuuday og TDC Net ejes af pensionskasserne ATP, PKA og PFA samt den omstridte, australske kapitalfond Macquarie. SF Anytime arbejder i Danmark, Norge, Sverige og Finland. Selskabet blev stiftet af mediekoncernen Bonnier i 2002 og arbejdede oprindelig kun i Sverige. I 2004 blev streamingtjenesten lanceret i Norge, og derefter fulgte Danmark og Sverige. SF står for Svensk Filmindustri. FAKTAOverblik over NuudayDen gamle TDC-koncern blev i foråret 2018 købt for over 40 milliarder kroner af pensionskasserne ATP, PKA og PFA samt den australske kapitalfond Macquarie; pensionskasserne ejer 50 procent, Macquarie 50 procent.I juni 2019 blev TDC splittet i to selvstændige selskaber, som arbejder uafhængigt af hinanden:Nuuday (udtalt på engelsk som »new day«, ny dag) med 3.700 medarbejdere omfatter YouSee, mobilselskabet Telmore, bredbåndsselskabet Hiper, TDC Erhverv, Netdesign, erhvervsmobilselskabet Relatel (en fusion af Firmafon og Fullrate Pro) samt – indtil nu – filmudlejningstjenesten Blockbuster.TDC Net med 2.500 medarbejdere står for drift og udbygning af alle TDCs netværk. Dansk Kabel-TV hører under TDC Net.Nuuday er Danmarks største foran Telenor, Telia og 3 på alle fire områder: fastnettelefoni, mobiltelefoni, internet/bredbånd og TV. Nuuday lejer sig ind på TDC Nets net samt hos fibernetselskaber landet over.Moderselskabet, TDC Group, fungerer i dag blot som en koordinerende skal. Alle topcheferne herfra forlod deres poster 1. november 2021.Th.FOLD UD",
        "metadata": {
            "source": "https://www.berlingske.dk/virksomheder/nuuday-saelger-filmtjenesten-blockbuster-til-sf-anytime",
            "image_url": "https://berlingske.bmcdn.dk/media/cache/resolve/image_x_large/image/165/1653524/24365406-pix-nuuday.jpg",
            "publication_time": "Tirsdag d. 07. marts 2023, kl. 11.00",
            "author": "Thomas Breinstrup",
            "related_links": [],
            "attachments": []
        }
    }
}