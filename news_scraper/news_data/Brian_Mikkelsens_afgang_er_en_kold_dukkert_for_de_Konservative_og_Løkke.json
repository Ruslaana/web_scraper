{
    "version": "1.0",
    "document": {
        "id": 1233,
        "title": "Brian Mikkelsens afgang er en kold dukkert for de Konservative og Løkke",
        "content": "»Det er svært at forlade politik på en smuk måde.« Sådan sagde den tidligere konservative partiformand og statsminister Poul Schlüter i 1981, hvor han filosoferede over magtens væsen og talte om den brutale afsked med politik, som alt for mange politikere kommer til at opleve. »Det er jo også et spørgsmål, om det er så stor en lykke at blive minister eller statsminister. Se, hvor mange af dem, der er endt som tragedier i strid med deres eget parti eller bitre over et politisk nederlag,« sagde Schlüter dengang. Det var vise ord. Men når det gældererhvervsminister Brian Mikkelsens afgang fra VLAK-regeringen og dansk politik, må man sige, at Mikkelsen gør Schlüters ord til skamme. For sagen er, at Mikkelsen tager springet væk fra Christiansborg og ind på posten som administrerende direktør i Dansk Erhverv, på et tidspunkt hvor han er på toppen af sin politiske karriere og fremstår som en af regeringens dygtigste ministre. Al den erfaring og indsigt, som han møjsommeligt har skrabet sammen gennem næsten 25 år som medlem af Folketinget og 12 år som minister, har han brugt til noget nær perfektion i rollen som erhvervsminister. Siden regeringsudvidelsen har han således arbejdet på højtryk for at forstå de teknologiske omvæltninger, som vil skabe nye udfordringer – og muligheder – for erhvervslivet. Han har ligeledes arbejdet i døgndrift på at skabe de bedst mulige rammer for, at Danmark også fremover vil være en af vindernationerne på den globale markedsplads. Ved sin afgang efterlader han reelt to huller. Dels får Søren Pape som konservativ formand svært ved atfinde en afløser af samme kaliber, og dels mister statsminister Lars Løkke Rasmussen en af sine stærkeste ministre. Præcis som da Søren Pind for nylig trak sig, er der tale om tab, der ikke umiddelbart kan opvejes. For de Konservative kommer meget til at afhænge af, hvor godt Pape klarer posterne som justitsminister og partileder frem mod det valg, som alle på Borgen har blikket stift rettet mod. Han bliver nødt til at være den trækkraft, som får flere danskere til at slutte op om de Konservative, for han vil ikke få megen hjælp. Hidtil har Pape skabt ro i partiet, fået folketingsgruppen til at arbejde sammen og fået sit parti ført ind i VLAK-regeringen, ligesom han i høj grad har bestået i rollen som justitsminister. Men ser man på målingerne, ligger liste C fortsat på et skuffende niveau. I forhold til det kommende valg ville det have været en gevinst for Pape at kunne trække på Brian Mikkelsens erfaring. Men fra nu af må han klare opgaverne selv og få det bedste ud af sin lille folketingsgruppe, hvor flere medlemmer bliver nødt til at vokse i modenhed og gennemslagskraft, hvis de skal være med til at skaffe fremgang. For Brian Mikkelsen venter en ny udfordring, og der er uden tvivl tale om et ønskejob, hvorfra han kan blive ved med at tale erhvervslivets sag. Reelt er det ikke så overraskende, at han vælger at forlade politik, for han har ofte flirtet med muligheden for at skifte spor. Vil han blive en succes? Svaret er, at han har så stor indsigt i erhvervsforhold og et så unikt kontaktnet i såvel den politiske verden som i medieverdenen, at han står med alle muligheder for at bygge videre på den succes, som Dansk Erhverv er blevet. Når det er sagt, er det imidlertid en overraskelse, at den hidtidige administrerende direktør, Jens Klarskov, ikke længere skal stå i spidsen for Dansk Erhverv. Når Dansk Erhverv er vokset til at blive en af landets mest dynamiske erhvervsorganisationer, skyldes det ikke mindst Klarskovs indsats. Han har formået at få sin organisation til at ekspandere kraftigt med mange nye medlemsvirksomheder, og derudover har han været uhyre effektiv til at tale erhvervslivets sag over for det politiske system. I modsætning til Dansk Industri, hvor topchefen Karsten Dybvad ofte skaber konflikter omkring sig, har Jens Klarskov på smidig vis evnet at skabe alliancer. Til gavn for erhvervslivet. Fremover bliver det Brian Mikkelsens opgave at gøre det samme fra sit nye kontor, der kun ligger få meter fra Christiansborg. Faktisk skal han kun krydse Slotsholmsgade for at komme fra sit ministerkontor til sit nye domicil i Dansk Erhverv. Netop det faktum vil nogle bruge til at stille kritiske spørgsmål om, hvor vidt det er blevet for nemt at skifte fra rollen som folkevalgt til lobbyist. Men omvendt er hans skift et vidnesbyrd om, at ikke alle politikere nødvendigvis skal lide den skæbne, som Poul Schlüter talte om. Thomas Larsen er Berlingskes politiske kommentar.",
        "metadata": {
            "source": "https://www.berlingske.dk/analyse-og-perspektiv/brian-mikkelsens-afgang-er-en-kold-dukkert-for-de-konservative-og-loekke",
            "image_url": "https://berlingske.bmcdn.dk/media/cache/resolve/image_x_large/image/12/122437/21279223-brian-mikkelsen.jpg",
            "publication_time": "Onsdag d. 20. juni 2018, kl. 20.00",
            "author": "Thomas Larsen",
            "related_links": [],
            "attachments": []
        }
    }
}