{
    "version": "1.0",
    "document": {
        "id": 9994,
        "title": "Region efterspørger millioner til oprensning af kemikaliedepot",
        "content": "Region Midtjylland anmoder nu regeringen og en kommende miljøminister om ekstra penge til oprensning af kemikaliedepotet Høfde 42. Det har et enigt regionsråd onsdag besluttet. Sådan lyder det i en pressemeddelelse. Ifølge Anders Kühnau (S), der er regionsrådsformand samt formand for Danske Regioner, skal den ekstra bevilling komme hurtigst muligt efter valget. For der er ingen tid at spilde, siger han. »Vi er midt i en valgkamp til Folketinget, og det er normalt ikke her, vi får ministre i tale. Men der er efter vores mening ingen tid at spilde.« »Det er afgørende, at der kommer en løsning så hurtigt som muligt efter valget, og nu kan vi sikre, at der ligger et velkomstbrev på den anden side af valget,« siger han i pressemeddelelsen. Regionsrådet har for to uger siden udskudt oprensningen af området, som ligger på Harboøre Tange ud til Vesterhavet. Årsagen er den meget høje inflation og energipriserne, der er skudt i vejret, som har sprængt den økonomiske ramme for projektet. Det betyder, at de 375 millioner kroner, der egentlig er afsat til projektet, slet ikke er nok, mener regionen. I stedet estimerer Region Midtjylland, at der vil være brug for mindst 600 millioner kroner, hvis oprensningen gennemføres med det nuværende prisniveau. »Vi er virkelig ærgerlige over, at processen med at få bugt med landets største og nok mest komplekse forurening nu er sat i stå.« »Firmaerne er der, og de har teknologierne til at klare opgaven, men nu har vi bare ikke penge nok,« siger Anders Kühnau. Høfde 42 blev forurenet i 1950erne og 1960erne, hvor virksomheden Cheminova deponerede kemikalieaffald på stedet med tilladelse fra staten. Imens gjorde staten det samme. Siden er det vurderet, at kemikaliedepotet indeholder over 100 ton forurenede stoffer, herunder syv ton kviksølv. Oprensningen blev sendt i udbud i december sidste år. Men det blev bremset i efteråret på grund af den økonomiske situation. Med udskydelsen ventes processen at blive forsinket med mellem et og halvandet år, alt efter hvornår der kommer politisk afklaring af, om der skal prioriteres flere penge til oprensningen. Hvis ikke det var blevet annulleret, ville oprensningen ifølge regionen formentlig være gået i gang i efteråret 2023. Høfde 42 er en af ti generationsforureninger, der er kendskab til i Danmark. I december 2020 besluttede et flertal i Folketinget at afsætte 630 millioner kroner over fem år til første fase af oprensningerne. Det var her, Region Midtjylland fik tildelt i alt 375 millioner kroner. /ritzau/ ",
        "metadata": {
            "source": "https://www.berlingske.dk/politik/region-efterspoerger-millioner-til-oprensning-af-kemikaliedepot",
            "image_url": "https://berlingske.bmcdn.dk/media/cache/resolve/image_x_large/image/160/1608391/24244259-.jpg",
            "publication_time": "Onsdag d. 26. oktober 2022, kl. 20.29",
            "author": null,
            "related_links": [],
            "attachments": []
        }
    }
}