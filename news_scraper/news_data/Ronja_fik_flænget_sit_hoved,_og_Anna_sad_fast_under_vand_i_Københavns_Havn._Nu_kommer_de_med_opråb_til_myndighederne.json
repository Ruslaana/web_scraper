{
    "version": "1.0",
    "document": {
        "id": 21314,
        "title": "Ronja fik flænget sit hoved, og Anna sad fast under vand i Københavns Havn. Nu kommer de med opråb til myndighederne",
        "content": "Den brusende strøm tvinger først kajakkerne og dernæst Ronja Sørensen, der har fast tag i dem, under jerngitteret mellem pillerne i broen over Sluseløbet i Københavns Havn. Ned i det kolde vand. I bølgerne 20 meter derfra kan Anna Kristensen se veninden hamre sin pande ind i den nederste metalbøjle i gitteret og forsvinde ned i vandet. Og væk. Endnu uvidende om, at hun inden længe selv vil befinde i stor fare. Tidligere på dagen – torsdag den 6. oktober – blæser det en del, da Ronja på 30 år og Anna på 27 år mødes i Amager Ro- og Kajakklub ved 17-tiden. De drøfter kort det forsvarlige i at ro afsted. Men de har taget de nødvendige kurser, ror tre til fire gange om ugen og har i denne sæson tilbagelagt sammenlagt omkring 1.000 kilometer i kajakkerne i havnen. Desuden er der andre roere på vandet, og de beslutter at tage en i egen optik sikker rute gennem havnen. Alt forløber uden dramatik, indtil de skal forlade det område, som de lokale kalder Lille Venedig i Sydhavnen. Anna Kristensen til venstre og Ronja Sørensen til højre går på gang- og cykelbroen over Sluseløbet i Sydhavnen, der en måned tidligere spillede en central rolle i deres ulykke i havnen.Fold sammenLæs mereFoto: Rune Øe. Ronja kommer ud af kanalen, der løber langs Lone Kellermanns Vej uden problemer. Men da Anna følger efter ud i Sluseløbet, går noget galt, og hun kæntrer. Hun griber fast i sin kajak. Men med det samme mærker hun en strøm trække sig afsted med stor fart. Hendes hånd langer ud og får fat i flydespærren, der midt fra broen løber i en skrå linje ud mod kajen. Wiren skærer i håndfladen, men det lykkes hende at holde fast med den ene hånd, mens den anden hånd har fat i båden. »Der er et undertryk i vandet, der trækker mig mod broen over slusen 15 meter bag mig. Samtidig kan jeg høre en meget høj brusen fra buerne under broen,« fortæller Anna, da Berlingske møder de to kajakroere i området godt en måned senere. Ude på åbent vand kan Ronja se, at veninden er i problemer ved wiren. Hun ror rundt i en stor bue og forsøger at komme hende til undsætning. Men i forsøget bliver Anna klemt mellem wiren og Ronjas kajak, og Ronja lader sig derfor falde ud af den. I tumulten må Anna slippe taget i sin båd, men kan se, at Ronja når at gribe den i stedet. Nu med tag i to flydende kajakker bliver Ronja bortført af stærk strøm og slynget direkte mod en af buerne under broen. Og det er i det øjeblik, at hun bliver suget ned i dybet og hamrer panden ind i gitteret. Her kan man se wiren med de orange bøjer, der løber fra kajen ud mod midten af broen over Sluseløbet i Københavns havn. Under broen kan man se de metalgitre, der spærrer buerne under broen. De er sat op for at forhindre folk på jetski og vandscootere for at ræse igennem havnen.Fold sammenLæs mereFoto: Privatfoto: Svend Frydenlund. Anna har ikke lyst til at give slip på wiren. Men hun frygter, at veninden er slået bevidstløs, slipper wiren og lader sig føre med strømmen. Et øjeblik efter bliver også hun suget under gitteret. Den unge roers krop bliver kastet rundt i vandet, men hun undgår med nød og næppe at slå hovedet ind i gitteret. Men hun kommer ikke op på den anden side. Hun er fanget med hovedet under vandet. Det føles, som om hendes redningsvest sidder fast i gitteret, og desperat forsøger hun at vride sig fri. Uden held. Efter hvad der føles som et minut, løber Anna tør for ilt og kræfter, og hun lader sig glide tilbage. Her rammer hun stenpillen. Hun sætter fra med fødderne og kommer endelig fri. Hun fortsætter mod overfladen og tiltrængte åndedrag. Oppe i fri luft på den anden side af broen kan hun se Ronja, der bløder kraftigt fra en flænge i panden. Men hun er ved bevidsthed. Og har med nød og næppe undgået at få halsen klemt af wiren på den anden side af broen, da hun blev skudt op af vandmasserne med bådene. »Er du okay?« råber Anna. »Jeg har kajakkerne,« svarer Ronja, der senere husker: »Det er først der, at det går op for mig, at det drypper ned med blod over mit ansigt.« Anna når hen og får fat i den ene kajak. Men i bølgerne mellem broen og Sjællandsbroen er strømmen stadig stærk, og de to veninder er langtfra i sikkerhed endnu. Gitrene og flydespærren er sat op ved broen over Sluseløbet i Sydhavnen for at skabe større sikkerhed i Københavns Havn, efter at to kvindelige amerikanske udvekslingsstuderende mistede livet ien vandscooterulykke i 2017. Allerede da sikkerhedsanordningen blev sat op, skabte den debat, fordi kritikere mente, at den udgjorde en risiko og forhindrede bevægeligheden i havnen, fortæller kajakchef i Amager Ro- og Kajakklub Stephan Lorenzen. Siden da har der været en anden ulykke, hvor en robåd kolliderede med et af metalgitrene under en af buerne. Båden gik i stykker, og folk kom til skade, fortæller kajakchefen. Den dag i oktober, Ronja Sørensen og Anna Kristensen var ude at, stod bunden af gitrene, som kan ses her, ifølge dem under vandoverfladen grundet høj vandstand i havnen. Privatfoto: Svend FrydenlundFold sammenLæs mere Nu, efter Ronja og Annas ulykke samme sted, har klubben beskrevet ulykken i e-mail til både politiet, der står for sikkerheden i havnen, og By & Havn, der har ansvaret for området. De blev afsendt 14. oktober, og Berlingske har set både klubbens e-mail og kvitteringer for modtagelse af e-mailene fra både politiet og By & Havn. Men herudover har klubben ikke hørt yderlige fra de to instanser i den måned, der er gået siden ulykken. »Vi håber, at der rent faktisk sker noget denne gang, og at vi ikke skal ud i en faktisk dødsulykke, før de gør noget ved det,« siger han. Stephan Lorenzen var selv på vandet samme sted kort før Ronja og Anna. Han fortæller, at det nærmest er umuligt at mærke og se den stærke strøm i området ved broen, når man kommer inde fra kanalerne. Men han mener, at de to kvinder har taget alle de forholdsregler, som de burde. Derfor har klubben nu på sociale medier advaret sine medlemmer samt andre brugere af havnen mod at færdes i området. »En løsning er selvfølgelig bare at blive væk derfra. Men det er ikke alle, der er opmærksomme på det. Det går simpelthen ikke,« siger han og uddyber, at der også kunne gøres mere for at advare om strømforholdene, når man kommer fra de små kanaler og ud i Sluseløbet. Efter den voldsomme tur under metalgitteret i buen under broen kæmper Ronja og Anna stadig med at holde fast i kajakkerne og samtidig holde sig selv oven vande. De stærke strømme i vandet skiller de to veninder ad igen, og de befinder sig hurtigt langt fra hinanden. Oppe på slusebroen står en masse mennesker blot og ser til, erindrer de to kajakroere. Ingen har fundet den redningskrans, der står i området. Men to mænd er løbet ned til en ponton i vandet, der ligger omkring 50 meter derfra på Amagersiden af Sluseløbet tæt på Sjællandsbroen. På grund af den stærke strøm kaster de sig ikke selv i bølgerne, men forsøger i stedet fra land at guide de to kvinder ind. »Den ene mand råber, at vi skal slippe kajakkerne, og at vi ikke kan komme ind, hvis vi holder fast i dem,« fortæller Anna. Til sidst giver de begge slip på deres kajakker, der hurtigt driver videre ud under Sjællandsbroen og væk. Og der skal gå lang tid, inden de ser dem igen. Men efter hvad der føles som ti minutter i det kolde vand, frigiver det de kræfter, der skal til, for at svømme i land og i sikkerhed. Her ses Ronja Sørensen med de skader i ansigtet, som hun pådrog sig, da hun slog hovedet mod gitteret i buen under broen over Sluseløbet. Fotografiet er taget få dage efter ulykken og besøget på skadestuen.Fold sammenLæs mereFoto: Privat. Her slutter de to kvinders kvaler imidlertid ikke. I første omgang bliver de tilset på skadestuen. Ronja bliver syet med syv sting i panden og yderligere tre sting ved øjenbrynet. Senere skal det vise sig, at hun har pådraget sig en hjernerystelse. Anna har efterfølgende lidt af hukommelses- og koncentrationsbesvær samt psykiske eftervirkninger. En måned senere er de begge sygemeldt, og de har sammen været til traumepsykolog for at bearbejde episoden. Og når de står frem med deres oplevelse, er det ikke udtryk for overskud, men fordi de håber, at både wire og buegitre er en saga blot. »Jeg er en relativt god svømmer, og Anna er i supergod form, og jeg tænker: ‘Hvad var der sket, hvis ikke det var os, men en ældre mand eller en teenager på paddleboard?’« spørger Ronja retorisk med henvisning til de mange urutinerede borgere, der færdes i havnen. Ronja Sørensen (tv.) og Anna Kristensen har været tilbage i kajakken efter ulykken. Men oplevelsen i Københavns Havn sidder stadig i dybt i dem.Fold sammenLæs mereFoto: Rune Øe. Medlemmer af kajakklubben fandt senere de to kajakker. Den ene ved den nye badebro ved Togbroen. Den anden i vandet ved Tippen. Sejlbare, men med skader. Både Anna og Ronja har også været tilbage i vandet at ro kajak efter ulykken. Ingen af dem har dog været i nærheden af området, hvor kanalen langs Lone Kellermanns Vej munder ud i Sluseløbet. »For mig har det været godt at komme i gang igen. Jeg kan dog mærke, at kraftig vind og strøm trigger i højere grad end før ulykken. Det er normalt ikke farligt at falde i vandet på en kajaktur. Men nu sidder der en grundlæggende frygt i kroppen for, at der skal ske noget slemt,« siger Anna. I de seneste par år har anordningen ved broen over Sluseløbet kun været i brug i sommerhalvåret. Og da Berlingske møder de to roere, er både wire, bøjer og gitre netop blevet taget ned for vinteren. I udviklingsselskabet By & Havn, der også er havnemyndighed og har ansvaret for sikkerheden i havnen, gør Ronja og Annas oplevelse »kæmpestort indtryk« på projektleder i afdelingen for havneudvikling, Jan Bruun Jensen. Han er bekendt med episoden, da Berlingske tager kontakt, og oplyser, at By & Havn på baggrund de to kvinders historie nu vil drøfte med politiet, om metalgitre og flydespærrer skal op igen til foråret, eller om der er behov for andre tiltag i området. »Vi er hele tiden optaget af, at sikkerheden i havnen er så god som mulig. Vi vil selvfølgelig gerne se på, om vi kan finde bedre løsninger og tage en dialog med politiet frem mod næste sæson,« siger han. Men han minder om, at gitre og flydespærre også har tjent et vigtigt formål i havnen. »Vi er også nødt til at se den nuværende løsning, i lyset af at vi i al væsentlighed har forhindret vandscootere i at komme ind i havnen, hvor de udgør en stor sikkerhedsrisiko for havnens øvrige brugere,« fastslår han. Efter ulykken med robåden for et par år siden etablerede By & Havn blandt andeten online tjeneste, hvor man altid kan se strøm- og vejrforhold ved broen over slusen. »Jeg vil stærkt anbefale, at man orienterer sig der, inden man bevæger sig derned, for der kan være meget kraftig strøm i det område,« forklarer han. Der blev også etableret en overgang med træponton, hvor roere kunne komme sikkert over Slusen med deres både. Om der skal mere til, vil man tage bestik af i dialog med øvrige myndigheder og havnens klubber og foreninger, siger Jan Bruun Jensen. »Hvis man kan gøre noget for, at man bedre kan orientere sig der, vil vi naturligvis gerne undersøge det.« By & Havn har slutningen af denne uge haft dialog med Amager Ro- og Kajakklub om hændelsen og situationen i området. Artiklen er opdateret klokken 16.15 med nederste sætning om, at By & Havn og kajakklubben har været i dialog om hændelsen i slutningen af denne uge.",
        "metadata": {
            "source": "https://www.berlingske.dk/metropol/ronja-fik-flaenget-sit-hoved-og-anna-sad-fast-under-vand-i-koebenhavns",
            "image_url": "https://berlingske.bmcdn.dk/media/cache/resolve/image_x_large/image/161/1614816/24260562-bm.jpg",
            "publication_time": "Søndag d. 13. november 2022, kl. 06.44",
            "author": "Jonas Stenbæk Christoffersen",
            "related_links": [],
            "attachments": []
        }
    }
}