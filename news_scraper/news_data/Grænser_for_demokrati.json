{
    "version": "1.0",
    "document": {
        "id": 19047,
        "title": "Grænser for demokrati",
        "content": "Kan demokratiet stadig betale sig? For de fleste danskere er svaret formentlig, at det ikke blot kan ’betale sig’, det er en forudsætning for vores velstand (og velfærd). I et interview med Asger Aamund i Berlingske 15. juli, kunne man derfor høre et argument, man ikke hører hver dag i den danske debat: at folkestyret er nået til et punkt, hvor et flertal, der ikke laver noget, kan stemme sig til det produktive mindretals penge. På bekostning af den økonomiske vækst, vel at mærke. Når Singapore og Kinas elitære, udemokratiske regeringer kan styre økonomierne med to-cifrede vækstrater som resultat, er det naturligt at sætte spørgsmålstegn ved demokratiets økonomiske bæredygtighed. Det spørgsmål har ph.d.-studerende Jacob Hariri et svar på i en kronik i samme avis 26. juli. Hariri beroliger Aamund med, at samfundsvidenskaben endnu ikke har påvist nogen sammenhæng mellem demokrati, autokrati og økonomisk vækst. Men noget nær alle velstående, udviklede lande er demokratier, eller ved at blive det. Så vi kan sagtens få både »i pose og sæk«: alt det demokrati og velstand, vi vil have. Så skulle den ged være barberet. Det er desværre blot lidt mere kompliceret, end den måde, Hariri fremstiller det på, så Aamund kan ikke tillade sig selv at falde helt ned endnu. Det er ikke forkert, at der ikke er påvist nogen overbevisende videnskabelige årsagssammenhænge mellem demokrati, velstand og økonomisk vækst. Resultaterne på området er blandede. Hariris svar er derfor ikke forkert. Hans spørgsmål er derimod. Spørgsmålet om hvorvidt vi skal have demokrati eller et elitært diktatur er ikke særligt interessant  hverken for Asger Aamund, Danmark eller forskningen. Det er både forsimplet og forfejlet. Det interessante spørgsmål er, hvilken form for demokrati vi skal have, og særligt hvor ’meget’ demokrati vi skal have. De vestlige demokratier kaldes liberale demokratier, fordi de er baseret på en blanding af individuelle rettigheder (ytringsfrihed, privat ejendomsret osv.) og kollektiv autoritet (den demokratiske proces). De individuelle rettigheder har historisk haft til formål at trække stregen i sandet mellem stat og civilsamfund, ved at beskytte individet fra vilkårlig magtudøvelse, hvad enten den er autoritær eller demokratisk. Markedet, hvis grundpille er privat ejendomsret, er en del af dette. Da demokratiet er en kollektiv styreform, og markedet en individualistisk, er de to styreformer reelt modsætninger (hvilket er den modsætning, Aamund påpeger, at et flertal kan stemme sig til mindretallets ressourcer), men historisk er der tegn på, at de også er hinandens forudsætninger. Et veludviklet marked kan ikke eksistere uden en form for demokratisk stat til at understøtte det. Den stigende kompleksitet og dynamik i markedet stiller krav om transparens og stabilitet i det politiske regime  egenskaber som et autokrati typisk ikke kan tilbyde meget af, fordi herskerne er hemmelighedsfulde og har frie hænder. Uden dette bliver det vanskeligt for markedets spillere at planlægge, da de ikke kan føle sig sikre på, hvad statens næste træk vil være. Omvendt har intet demokrati kunnet eksistere uden et stærkt marked som fundament. Et velfungerende marked er en forudsætning for, at der eksisterer ressourcer nok til at opretholde et stærkt civilsamfund, der kan give magthaverne det nødvendige modspil. Uden et stærkt, dynamisk marked, der spreder ressourcerne i samfundet på flere hænder og dermed skaber en magtbalance mellem stat og civilsamfund, kan en mindre elite koncentrere magten på få hænder, og uden modspil undertrykke samfundet. Historisk set har det også været det første skridt imod diktaturers endeligt, at der introduceres markedsreformer, da det betyder, at autokratiet må afgive magt (Chile fx). Det handler altså om at finde den rette balance mellem demokrati og marked: hvilke dele af markedet og civilsamfundet skal demokratiet have råderet over, og hvor ’let’ skal det være at få vedtaget indgreb i markedet gennem den demokratiske beslutningsprocedure? Når diskussionen nuanceres til at omhandle forskellige former for demokrati, er der nemlig rimeligt overbevisende forskning på området. Der er blandt andet forskning, der har vist tegn på, at der findes en optimal balance imellem demokrati og marked, når det kommer til økonomisk vækst. Det vil sige, at demokratiske rettigheder fremmer økonomisk vækst, indtil et vist punkt, hvor det ’kammer over’, og demokratiet begynder at kvæle markedet med politiske indgreb. Det bliver for ’let’ at få politisk indflydelse, der kan anvendes til at tilegne sig privilegier på andres bekostning, og det hæmmer væksten. Derudover findes der en relateret gren af forskning inden for politisk økonomi, der beskæftiger sig med de demokratiske institutioners (valgsystemet og de politiske institutioners magtbalance) indbyggede barrierer over for indgreb i marked og civilsamfund. Tesen er, at demokratiske institutioner med større barrierer for politiske beslutninger skaber et mere velfungerende marked, fordi det er mere frit for indgreb i form af omfordeling (beskatning og subsidier) og regulering (fx kvoter, forbud, afgifter mv.) Det giver spillerne på markedet mulighed for at disponere og planlægge, uden frygt for politisk intervention. Institutionerne ’lægger bånd’ på magthavernes hænder. Barriererne kan eksempelvis være stærke regler om mindretalsbeskyttelse, uafhængige og stærke domstole og magtdeling mellem regering og parlament. Alt hvad der kan blokere vedtagelsen af nye lovforslag, og stille krav om yderligere at kvalificere det eller indgå kompromiser. USA er skolebogs-eksemplet. Her eksisterer efterhånden en rimeligt omfattende litteratur, der har påvist sammenhænge mellem institutionernes barrierer, størrelsen på den offentlige sektor, skattetrykket, produktivitetsvæksten, reguleringen af markedet og ultimativt også landenes økonomiske vækst. Konklusionen peger primært i én retning: lande med stærke barrierer mod politiske indgreb i markedet har generelt mindre offentlige sektorer, lavere skattetryk, højere produktivitetsvækst og højere økonomisk vækst. Så det er egentlig i institutionernes beskyttelse af markedet og individerne, vi skal finde svaret på Asger Aamunds spørgsmål  ikke i spørgsmålet om, hvorvidt vi skal have diktatur eller demokrati. Det er også derfo,r jeg deler Hariris skepsis over for det kinesiske vækst-vidunder. Den kinesiske stat har nemlig, med sit magtfuldkomne et-parti-system, ingen af den slags barrierer til beskyttelse af markedet, eller individet. Indtil videre har partiet, med udsigt til to-cifrede vækstrater, kunnet holde sig på måtten og givet markedet rimeligt frirum. Men flere analytikere har på det seneste stillet spørgsmålstegn ved Kinas fortsatte potentiale, fordi staten spiller en voksende og utøjlet rolle i den kinesiske økonomi. De statslige virksomheder dominerer eksempelvis markedet i stigende grad, på bekostning af de private virksomheder, der får sværere ved både at sælge og tiltrække arbejdskraft. De statslige virksomheder er opsvulmede og uproduktive, men klarer sig godt som følge af deres privilegerede status. Statens rolle vokser i Kina, på bekostning af markedet, fordi der ikke findes institutioner, der kan lægge bånd på magthaverne. Debatten i Danmark bør derfor rettelig handle om, hvor meget der skal kunne gøres til genstand for demokratiske beslutninger, og hvor ’nemt’ det skal være for politikere at omfordele og foretage indgreb i marked og civilsamfund. Det er en debat, vi aldrig rigtig har haft, fordi demokratiske værdier har været betragtet som noget ukrænkeligt. Nogle mener, at det er udemokratisk at blokere for flertallets vilje. Omvendt er der formentlig ingen, der tør gå så langt som at kræve, at demokratiet skal have ubegrænset råderet over vores liv. Aamunds spørgsmål er derfor stadig relevant: er demokratiet gået for langt i Danmark? Det er en debat vi, med udsigt til en lav produktivitetsvækst og faldende velfærd, er nødt til at tage. Og det skal naturligvis være på et oplyst grundlag.",
        "metadata": {
            "source": "https://www.berlingske.dk/kronikker/graenser-for-demokrati",
            "image_url": "https://berlingske.bmcdn.dk/media/cache/resolve/image_x_large/image/71/718490/4395582-kronik.jpg",
            "publication_time": "Lørdag d. 13. august 2011, kl. 22.30",
            "author": null,
            "related_links": [],
            "attachments": []
        }
    }
}