{
    "version": "1.0",
    "document": {
        "id": 7797,
        "title": "Selv Den Gode Gud kan være lidt af en satan",
        "content": "Man kan se det på folk.Jens Blendstruphører i hvert fald til de mest genkendelige og mest karismatiske i dansk litteratur: De store briller, den vældige hårpragt i hans ansigt, hele indtrykket af voldsom vildmand - og bag det hele så fornemmelsen af en følsomhed ud over det sædvanlige. Han stammer fra Aarhus. Han stammer faktisk fra det mondæne Risskov med Volvoerne og villaerne. Præcis dét kvarter har på én gang vakt hans afsky og været hans litterære afsæt. Jens Blendstrup har efterhånden kreeret en snes bøger med »Mennesker i en mistbænk« fra 1994 som den første og »Bombaygryde« fra 2010 plus »Luskefisefortællinger« fra 2014 som dem med de sjoveste titler. Og selv om ikke alle hans noveller og romaner handler om livet i barndommens gade, så gør de lidt alligevel. Vel mest tydeligt i hans erindringsværk over alle -den dramatiske og dramatiserede »Gud taler ud«fra 2004. Romanen former sig som et portræt af faderen som drikfældig psykolog og enehersker over livet bag murstenene. »Gud køber hus«, begynder et kapitel. »Gud skal i seng«, begynder et andet kapitel. »Gud ligger i sin seng på siden«, begynder et tredje. Det lyder ikke rart. Gud er faktisk lidt helvede i Jens Blendstrups bog. Man hader ham lidt for det hele og bliver alligevel grebet af erindringer om stort set det samme. »Hvis man drak, skulle man ikke skamme sig,« har han sagt om miljøet - »man skulle være stolt af det.« Jens Blendstrup er dansk litteraturs »villavejsvidne« over alle. Den danske forfatter kender villavejens velsignelser bedre end nogen og har vist selv opfundet ordet. Forbillederne er på én gang mange og ingen. Der kan være noget Herman Bang over hans stille eksistenser. Der kan være noget Erling Jepsen i hans fokus på forfærdende fædre. Men han er samtidig helt sin egen: På én gang mere harm end Bang og mere forstilt end Jepsen. »Halvdelen af mit liv er at gå og møde mennesker. Det er noget af det fedeste, der findes. Og så har jeg været heldig at kunne leve af at skrive det ned,« har han tidligere forklaret om sit forfatteevirke i etinterview i Berlingske. Blendstrup vil helst have sine ting ud. Han har for eksempel også gjort sig som litterær hypnotisør! Genren blev lidt til i samarbejde med kollegaen Lars Bukdahl og handler om en meget personlig blanding af »dilettantkomedie, oplæsning og dans« - som han selv siger det. FAKTAJens Blendstrup BonusinfoJens Blendstrup er født i Risskov ved Aarhus.Uddannet cand.mag. i litteraturhistorie og historie ved Syddansk Universitet.Har udgivet op mod 20 romaner, noveller, radiospil med mere.Også aktiv som sanger og som redaktør på det nu hedengangne Øverste Kirurgiske.FOLD UD Jens Blendstrup er født i Risskov ved Aarhus.Uddannet cand.mag. i litteraturhistorie og historie ved Syddansk Universitet.Har udgivet op mod 20 romaner, noveller, radiospil med mere.Også aktiv som sanger og som redaktør på det nu hedengangne Øverste Kirurgiske. At rejse sig efter »Gud taler ud« har ikke været nemt. En fiasko er kun et spørgsmål om tid. En succes kan slå ihjel. Hvis man ikke har læst noget siden dengang, skal man prøve en af de nye. For  fødselaren kan faktisk lidt af hvert og har altid antennerne foldet helt ud. Det gode kæmper bravt mod det onde og har som udgangspunkt ikke en chance - før man vender side og så alligevel får grinet lidt ad det hele.",
        "metadata": {
            "source": "https://www.berlingske.dk/kultur/selv-den-gode-gud-kan-vaere-lidt-af-en-satan",
            "image_url": "https://berlingske.bmcdn.dk/media/cache/resolve/image_x_large/image/99/993174/21711890-blendstrup.jpg",
            "publication_time": "Tirsdag d. 07. august 2018, kl. 10.00",
            "author": "Søren Schauser",
            "related_links": [],
            "attachments": []
        }
    }
}