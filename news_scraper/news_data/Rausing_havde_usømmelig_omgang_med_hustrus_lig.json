{
    "version": "1.0",
    "document": {
        "id": 15031,
        "title": "Rausing havde usømmelig omgang med hustrus lig",
        "content": "Milliardæren og arvingen til det svenske Tetra Pak, Hans Kristian Rausing, har erkendt sig skyldig i usømmelig omgang med sin kones lig, som i to måneder lå pakket ind i blandt andet gaffertape i parrets soveværelse. Det erkendte han under et retsmøde onsdag i Isleworth Crown Court i London, hvor milliardærarvingen står tiltalt for at have forhindret en »lovlig og ordentlig begravelse« af sin hustru, Eva Rausing. Det skriver den svenske avis expressen.se. – Skyldig, lød Rausings svar på tiltalen i retten. - Jeg handlede ikke rationelt. Jeg forsøgte at fortsætte som om, hun ikke var død, lød det i en erklæring, som den 49-årige Hans Kristian Rausings advokat læste op. Liget af den 48-årige hustru, Eva Rausing, blev fundet den 9. juli på anden sal i soveværelset i parrets fælles hjem i bydelen Chelsea i London. Det var svøbt ind i tasker, tøj og sengetøj og forseglet med gaffertape i en afspærret del i huset, som var fyldt med fluer. Også soveværelset var forseglet med gaffertape.  Dele af Eva Rausings obduktionsrapport blev onsdag præsenteret i retten, og her blev det fastslået, at hun døde allerede 7. maj og havde kokain i kroppen. Anklageren bekræftede desuden, at Hans Kristian Rausing ikke bliver anklaget for sin kones død. Til gengæld er han anklaget for at have kørt bil under påvirkning af alkohol og narkotika - anklager, han også erkendte sig skyldig i. Rausing-parret havde sammen fire børn og var blandt de rigeste familier i Storbritannien.",
        "metadata": {
            "source": "https://www.berlingske.dk/internationalt/rausing-havde-usoemmelig-omgang-med-hustrus-lig",
            "image_url": "https://berlingske.bmcdn.dk/media/cache/resolve/image_x_large/image/27/274232/5418926-britain-rausing.jpg",
            "publication_time": "Onsdag d. 01. august 2012, kl. 12.24",
            "author": null,
            "related_links": [],
            "attachments": []
        }
    }
}