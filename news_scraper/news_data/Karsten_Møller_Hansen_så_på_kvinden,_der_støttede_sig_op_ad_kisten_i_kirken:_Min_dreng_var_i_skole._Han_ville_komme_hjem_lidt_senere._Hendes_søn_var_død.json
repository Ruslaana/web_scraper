{
    "version": "1.0",
    "document": {
        "id": 21519,
        "title": "Karsten Møller Hansen så på kvinden, der støttede sig op ad kisten i kirken: Min dreng var i skole. Han ville komme hjem lidt senere. Hendes søn var død",
        "content": "Jeg skulle holde begravelse for en fyr nogle år yngre end mig. Jeg sad og kæmpede med talen, kunne ikke få den på plads. Jeg havde talt med hans forældre. Vi havde drukket kaffe i skyggen i deres have. Mens de fortalte om ham, lyttede jeg intenst og skrev noter til mig selv og tænkte på, hvordan det skulle formuleres i kirken. De viste mig hans værelse, den tomme seng og en sportstaske, som stod midt på gulvet. Det så ud som om, at der ville den stå meget længe. Jeg ringede til en kollega, måtte have lidt hjælp. Det var en af mine første begravelser, efterhånden længe siden. Vi talte det hele igennem og blev enige om, at vi præster sidder med et stort ansvar, vi er bærere af sorg. Hun kunne ikke se det, men mens vi talte, betragtede jeg mig selv i vinduets spejl og nikkede, da hun sagde det med det store ansvar. Bagefter grinede vi af noget, jeg ikke kan huske, hvad var. Det må være svært, sagde en ven, da jeg fortalte ham om begravelsen. Ah, det er jo bare mit job, svarede jeg hurtigt. Natten til begravelsen kunne jeg ikke sove. Tankerne fløj rundt i mit hoved. En tilbagevendende tanke var, om jeg overhovedet kunne klare den store og vigtige opgave. Man kan komme i tvivl om mange ting, særligt de ting som har med en selv at gøre. Jeg stod op og skrev min begravelsestale om. Da jeg vågnede, blev jeg enig med mig selv om, at den kunne jeg godt holde. Jeg kunne allerede mærke den varme, jeg ville blive mødt med i kirkedøren bagefter. Jeg er en af dem, som er vokset op med en stor tro på fremtiden. Vi cyklede på nylavede cykelstier og blev taget imod, hvorend vi kom. Et sikkert liv, et trygt liv, altid nogen til at hjælpe, udlandsferier og en gang imellem noget mærketøj. Det var sådan, det var for mange i min generation. Der var også forhindringer, kærligheden som ikke så vores vej, forældre der smækkede med døren, venskaber vi mistede omkring midnat, men det meste ville blive godt. Det virkeligt store spørgsmål kom først meget senere og handlede om, hvorvidt vores børn skulle gå i folkeskolen eller på privatskole. Jeg har haft så lidt at kæmpe imod, at jeg endte med at kæmpe med mig selv. Jeg har ikke engang skullet kæmpe med familien eller i ægteskabet – også her har jeg været omgivet af noget, der vil mig det bedste. Når folk de her dage taler om, at vi har glemt, at der er noget at kæmpe for, taler de om mig. Jeg var barn i 80erne og ung i 90erne og fik fast arbejde i 00erne. Vi trak automatisk på skuldrene af alt det, der skete ude i verden. Ikke fordi vi var ligeglade, men mere fordi det ikke rigtigt var vores anliggende. Mit liv har mest af alt handlet om mig selv. Og selv når det handlede om andre, handlede det også lidt om mig. Klarede jeg det godt? Selvfølgelig er vi blevet chokeret over den situation, som verden er havnet i. Vi sidder og stirrer på skærmen og forstår ikke, at der er så mange, som har travlt med at rive den orden i stykker, vi jo så fint havde været med til at opretholde. Faren synes tæt på. Ikke siden Den Kolde Krig har vi oprustet så meget, og den krig har de fleste ingen hukommelse af. Vi er rystede og kan ikke tro vores egne øjne. Vi har aldrig prøvet det her før. Vi ved ikke, hvad vi skal gøre. Vi var jo lige i gang med noget andet. Jeg hældte vand på kaffemaskinen og trykkede på knappen. Jeg kiggede ud af vinduet. Det var en varm dag. Græsplænen var nærmest gul. Jeg drak et par mundfulde af kaffen og tog den nystrøgede hvide skjorte på og børstede min præstekjole ren. Jeg lavede vejrtrækningsøvelserne, som jeg havde lært; lod min hage falde ned og hvile på brystet, hev vejret ind i mine lunger, holdt det og lukkede mine øjne. Da jeg åbnede dem igen, og langsomt pustede luften ud, tog jeg præstekjole og krave på, satte håret med en mat voks og tjekkede, at mine sorte støvler var pudsede. Gårdspladsen foran kirken var fuld af biler. Folk med bøjede hoveder og blomster i hænderne. Du kan godt, hviskede jeg til mig selv. Det var først, da jeg gik ind i kirken, så kisten og hans mor stå ved siden af den med hånden på den, som ville hun falde sammen, hvis ikke hun havde kisten at støtte sig til, at jeg forstod, at der var intet den dag, heller ikke den dag, som handlede om mig. Min dreng var i skole. Han ville komme hjem lidt senere. Vi ville spille fodbold i haven og spise en Sun Lolly. Hendes søn var død. Karsten Møller Hansen er præst i den danske kirke i London ",
        "metadata": {
            "source": "https://www.berlingske.dk/kommentatorer/karsten-moeller-hansen-saa-paa-kvinden-der-stoettede-sig-op-ad",
            "image_url": "https://berlingske.bmcdn.dk/media/cache/resolve/image_x_large_vertical/image/192/1920547/24949339-karsten-mller-hansen-prst-i-trnby-kirke.jpg",
            "publication_time": "Mandag d. 12. maj 2025, kl. 18.30",
            "author": "Karsten Møller Hansen",
            "related_links": [],
            "attachments": []
        }
    }
}