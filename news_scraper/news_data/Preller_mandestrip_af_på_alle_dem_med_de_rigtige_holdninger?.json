{
    "version": "1.0",
    "document": {
        "id": 11753,
        "title": "Preller mandestrip af på alle dem med de rigtige holdninger?",
        "content": "Fredag, lørdag og søndag er der sexmesse i Valby Hallen. Chippendales’ mandestrippere har netop været forbi samme sted og gnedet sig op ad 4.000 privilegerede hvide, heteroseksuelle kvinders fantasier. Valby Hallen er lige så erotisk som en emhætte, og nej, det er ikke nok at pynte stedet op med lyserøde g-punktsvibratorer og olierede muskler, så mandestrippen i kæmpeemhætten afslørede flere skamridte paradokser, når det handler om show, hvor det modsatte køn smider tøjet og byder sig til. Hvorfor er alle de, der ville være der som et søm, hvis det drejede sig om tusindvis af mænd, der hoppede, savlede og objektgjorde en flok velskabte smukke kvinder, der stripper, ikke på banen? Kvinderne gramsede ovenikøbet på stripperne. Den var aldrig gået på Waterloo på Gammel Kongevej. Hvor er de mindretalsforkæmpere, der mener, at man ikke skal klæde sig ud som noget som helst? ErChippendales’ politibetjente, håndværkere og kaptajner– de dansede vist også salsa med en hat på! – så forskellige fra de studerendes mexicanere og indianere på Købehavns Universitet? Med lidt ihærdighed kunne indignerede sikkert finde en orlogskaptajn eller VVSer, der med tilpas ledende spørgsmål ville kunne tænkes at kalde sig forurettet. Måske ligefrem krænket over seksualiseringen af sin faggruppe. Da jeg for 25 år siden så striptease i Toronto i Canada, foregik det for fuld hammer på et stort sted, der hed Jilly’s. På podiet slængede den ene stripper efter den anden sig op og ned ad en stripperstang. Rockmusik for fuldt drøn. Snak og råb i baren og skråt bagved stripperne en kæmpe TV-skærm, der viste Toronto Maple Leafs og et andet hold fra The National Hockey League. Herhjemme er det åbenbart anderledes. Danske kvinder skriger og hyler i vilden sky og stiller sig op på stolene, når en mandlig stripper smider tøjet. Vi mænd sidder hæmmede i mørket og skiftevis fascineres og ryster på hovedet i introvert liderlighed, når en kvindelig stripper kæler for sig selv. Hvorfor er der mere sex i det for os mænd, når kvinder stripper, end der er for kvinder, når mænd stripper? Eller er der noget, jeg ikke har forstået? Hvis jeg var Wikipedia, ville jeg opfordre nogen til at supplere min sparsomme viden om stripperiets paradokser. Et sidste et af slagsen: Den dybt kommercielle sexmesse i Valby Hallen kaldes officielt Erotic World. Det lyder velopdragent og ufarligt, næsten nuttet, men er ikke noget for tyndhudede. Det var det i det mindste ikke for ti år siden, da jeg var der for første og foreløbig sidste gang. Altså med mindre orgasmeshow, sadomasochisme, swinger-lounge, strip, porno og hele værktøjskassen af seksuelle hjælpemidler med og uden pigge og fjernstyring er sagen. Måske skulle man stikke næsen forbi Valby Hallen i weekenden for at se, om nogle af svarene på paradokserne ligger gemt et sted i den påtagede liderlighed. Måske er tiderne skiftet og jeg selv blevet mindre tyndhudet. Måske mere. Jens Rebensforff er journalist på Berlingske",
        "metadata": {
            "source": "https://www.berlingske.dk/hovedstaden/preller-mandestrip-af-paa-alle-dem-med-de-rigtige-holdninger",
            "image_url": "https://berlingske.bmcdn.dk/media/cache/resolve/image_x_large/image/100/1009688/22234234-dasdfdddsaasd.jpg",
            "publication_time": "Onsdag d. 03. oktober 2018, kl. 18.45",
            "author": "Jens Rebensdorff",
            "related_links": [],
            "attachments": []
        }
    }
}