{
    "version": "1.0",
    "document": {
        "id": 18994,
        "title": "LA-Ungdom: Joachim har jo ret",
        "content": "Større frihed. Det er hvad Liberal Alliances Joachim B. Olsen efterlyser. Og derunder hører også friheden til at have flere koner, siger han i dag til Berlingske. Men mens resten afspidskandidaterne træder vande om flerkoneriet, tør partiets ungdomsformand, Sasha Renate Bermann, godt melde klart ud: - Jeg støtter principielt Joachims idé. Hvis man af fri vilje har lyst til at dele en mand eller kone, så skal man have lov til det, siger hun.  Hun understreger, at Liberal Alliances Ungdom ikke har vedtaget en officiel politik på området. Hendes - og Joachim B. Olsens udtalelser er altså udelukkende udtryk for deres personlige holdning. Ingen lov om sikkerhedssele Sasha Renate Bermann peger på, at partiet går klart ind for homoseksuelles ret til at blive gift. - Så længe det er frivilligt, skal man have lov til det, uden at staten blander sig, siger hun. De frie valg skal dog høre op dér, hvor de kan skade andre, mener LAU-formanden. Hvad så med kravet om at have sikkerhedssele på? Det er et andet punkt, som Joachim B. Olsen nævner som principielt forkert. Deltag i debatten:Bør flerkoner være tilladt? - Det må være op til den enkelte bilist. Hvis man kan køre bil, så er man formentlig en kompetent og begavet voksen. Men forældre skal selvfølgelig tage hånd om deres børn, siger Sasha Renate Bermann og tilføjer: - Det er en hån mod familien at tage ansvaret fra folk og lægge det over til staten. Det tilkendegiver en holdning om, at forældrene ikke selv kan finde ud af det.",
        "metadata": {
            "source": "https://www.berlingske.dk/politik/la-ungdom-joachim-har-jo-ret",
            "image_url": "https://berlingske.bmcdn.dk/media/cache/resolve/image_x_large/image/71/714193/4478173-joachim-b-olsen.jpg",
            "publication_time": "Onsdag d. 07. september 2011, kl. 10.41",
            "author": "Steen A. Jørgenssen",
            "related_links": [],
            "attachments": []
        }
    }
}