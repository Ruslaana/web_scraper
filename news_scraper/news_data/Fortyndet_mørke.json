{
    "version": "1.0",
    "document": {
        "id": 17977,
        "title": "Fortyndet mørke",
        "content": "På deres femte udspil, »Carrier Pigeons«, gør Kitty Wu i det store hele, hvad de plejer, og det er en fornøjelse at lytte til »All I Ask«, hvor elguitarer, enkle programmeringer og Robert Lunds vokal maler det store mørke op omkring en stærk melodi. Det samme gælder den effektivt rockende »We Go Places«, men ellers forfalder Kitty Wu for ofte - og for første gang i karrieren - til selvhøjtidelighed, ligesom de prægnante melodier er i undertal. Ja, sine steder lyder de blot som endnu et band med lyst til opdatere Joy Division og konkurrere med Interpol. Måske er inspirationen ved at løbe tør for Kitty Wu? Eller måske er de blot midt i en mat periode og vil vende stærkt tilbage? Der er virkelig grund til at håbe på det sidste.",
        "metadata": {
            "source": "https://www.berlingske.dk/musikanmeldelser/fortyndet-moerke",
            "image_url": "https://berlingske.bmcdn.dk/media/cache/resolve/image_x_large/image/60/603663/5635568-fortyndet-mrke.jpg",
            "publication_time": "Tirsdag d. 25. september 2012, kl. 22.30",
            "author": "Jeppe Krogsgaard Christensen",
            "related_links": [],
            "attachments": []
        }
    }
}