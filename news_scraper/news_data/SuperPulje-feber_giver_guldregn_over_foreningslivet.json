{
    "version": "1.0",
    "document": {
        "id": 16382,
        "title": "SuperPulje-feber giver guldregn over foreningslivet",
        "content": "Danske Spils SuperPulje er bare vokset og vokset de seneste måneder. Der er ikke udtrukket en vinder siden maj 2011, og ved onsdagens udtrækning er der 132 millioner kroner i puljen. I takt med at puljen er vokset, er der blevet spillet SuperPulje som aldrig før. - Der er en voldsom interesse for SuperPuljen. Den spilles fire-fem gange mere end normalt, siger informationschef Thomas Rørsig fra Danske Spil. - Vi begyndte for alvor at mærke interessen, da der var 70-80 millioner kroner i puljen. Da vi rundede 100 millioner, mærkede vi, at det blev endnu mere attraktivt at være med, siger han. En del af de penge, folk spiller for, sendes videre til gode formål i idrætsforeninger og hjælpeorganisationer. Interessen for SuperPuljen betyder, at Danske Spil kan dele ekstra mange millioner ud. - For få uger siden regnede vi os frem til, at den store interesse for SuperPuljen på det tidspunkt ville give ekstra 160 millioner kroner til gode formål, siger Thomas Rørsig.",
        "metadata": {
            "source": "https://www.berlingske.dk/samfund/superpulje-feber-giver-guldregn-over-foreningslivet",
            "image_url": "https://berlingske.bmcdn.dk/media/cache/resolve/image_x_large/image/36/366590/4762210-fodbold-brn.jpg",
            "publication_time": "Tirsdag d. 03. januar 2012, kl. 17.09",
            "author": null,
            "related_links": [],
            "attachments": []
        }
    }
}