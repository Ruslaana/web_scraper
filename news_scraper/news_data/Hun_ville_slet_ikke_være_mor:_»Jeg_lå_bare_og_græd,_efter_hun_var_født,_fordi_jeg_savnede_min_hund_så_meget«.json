{
    "version": "1.0",
    "document": {
        "id": 1149,
        "title": "Hun ville slet ikke være mor: »Jeg lå bare og græd, efter hun var født, fordi jeg savnede min hund så meget«",
        "content": "Man fortryder aldrig, de børn man får – siges det. En mors kærlighed til egne børn er én af de få ting i livet, vi kan tage for givet. Det er nærmest en naturlov, at så snart dit barn ligger på dit bryst, vil en moderlig urkraft overtage din krop. Men for Betina Torp, der er mor til tre, var det ikke tilfældet. Hverken første, anden eller tredje gang. Det havde hun heller ikke regnet med, for hun bryder sig slet og ret ikke om børn – og har aldrig selv ønsket at blive mor. Derfor var hendes tanker også et helt andet sted, da hun lå med sit nyfødte barn på brystet. »Hun sagde mig faktisk ingenting. Intet,« siger hun om sin ældste datter. »Jeg lå bare og græd, efter hun var født, fordi jeg savnede min hund så meget.« Moderskabet er i disse år til fornyet debat. Vi diskuterer, hvorvidt det er usundt for børnene at blive passet i institution. Eller hvor meget skærmtid, vi kan og skal udsætte vores børn for. Eller hvad de i øvrigt bør spise. Senest har abortdebatten kløvet samfundet med et krav om udvidet adgang til abort: Hvem har mest ret til livet – moderen eller barnet? Betina Torp kunne godt have været én af dem, der optrådte i abortstatistikkerne, men hun valgte at få børn. I dag er hun et levende bevis på, at der også findes en anden type mor. Dem, der bare er det. Bettina Torp har de sidste 20 år arbejdet som grå anlægsgartner, hvor de grønne planter er byttet ud med beton og fliser. Selv kalder hun sit arbejdsliv for en »mandeverden«.Fold sammenLæs mereFoto: Liv Latricia Habel. Berlingske møder Betina Torp i Bjerringbro, hvor hun står i døråbningen til sit hjem, et gråt murstenshus. Det er her, hendes tre døtre voksede op. På dørmåtten står der »Ingen hund, men ejeren bider«. Citatet er sigende for, hvordan hun er som menneske og som mor: Hård. Og så betragter hun ærlighed som en dyd, også når den gør ondt. Og ondt gør den, hendes fortælling om et atypisk moderskab. Hun ved, at hendes historie deler vandene, og hun ved, at mange formentlig har svært ved at forstå hende. For hun kan slet ikke lide børn, men har selv tre. Allerede som helt ung vidste Betina Torp, at børn ikke skulle være en del af hendes fremtid. Hun ønskede dem simpelthen ikke. Derfor rørte det hende heller ikke, da hun som ung fik at vide, at hun var tæt på steril. Hun husker lægens udmelding om, at hendes æggeledere var som »spaghetti« og »helt uden gennemløb«, hvorfor en graviditet ville være tæt på umulig. Og da hun som 18-årig mødte sit livs store kærlighed, den fem år ældre Henrik, var hun glad for, at han på grund af en skade ville få svært ved at blive far. Henrik var få år inden blevet ramt af en fodbold i testiklerne, og lægen havde fortalt ham, at han var 50 procent steril. »Med ét var bekymringen om børn ude af mit sind, og det gjorde mig simpelthen så glad,« siger hun. »Jeg anede ikke, at jeg var blevet gravid. Det var faktisk først, da min arbejdskollega tager fat i mig efter nogle ugers svimmelhed, at jeg mistænker, at det kan være en graviditet,« siger Betina Torp.Fold sammenLæs mereFoto: Liv Latricia Habel. Men så skete det alligevel. Det hun ikke troede var en mulighed. Betina blev gravid. »Jeg var så ked af det,« husker hun. Hun var 10 uger henne, da hun opdagede graviditeten, og kunne derfor stadig nå en abort. Alligevel følte hun ikke, at hun kunne tage det valg alene. For modsat hende selv havde Henrik altid ønsket sig børn. »Når vi er to til at lave et barn, så er vi også to om at bestemme, om vi skal beholde det. Jeg kunne ikke sige det til hans ansigt, og derfor skrev jeg et brev til ham, hvorefter jeg tog direkte på arbejde. Han valgte, at vi skulle beholde barnet.« Hvad skrev du i brevet? »Jeg skrev, at jeg havde fået konstateret, at jeg var gravid i 10. uge, og at jeg ikke selv ønskede at få barnet. Men hvis han ønskede det, så skulle jeg nok bære det,« husker Betina. Når du nu ikke ønskede barnet, kunne I så ikke være blevet enige om en abort? »Selvom jeg ikke ville have barnet, så ville jeg ikke bare være sådan en, der sagde »det skal du ikke være med til at bestemme«. For jeg skulle nok være »ovnen«, det var slet ikke et problem,« siger hun. I Danmark debatteres det for øjeblikket, om abortgrænsen skal hæves fra 12 til 18 uger, men det var ikke antallet af uger, som afgjorde sagen for Betina. For hun var fast besluttet på, at Henriks ønske skulle være det afgørende for beslutningen. Hun var med egne ord »en kylling«. At rykke grænsen til 18 uger, giver dog alligevel bedre tid til at træffe en kvalificeret beslutning, synes hun. »Det kan være en rigtig stor beslutning at få foretaget en abort, både fysisk og psykisk.« Og selv om hun havde lyttet til Henrik, barnets far, fortrød hun hurtigt beslutningen om at beholde barnet. Derfor passede det hende godt, at hun under sin graviditet arbejdede på et slagteri, hvor hverdagen bød på tunge løft. »Jeg prøvede på at miste hende. Derfor fortalte jeg også min chef, at jeg ville have det hårdeste af det hårdeste arbejde. Men da hun så alligevel blev »hængende«, så var der måske en mening med det, tænkte jeg.« Da datteren kom til verden ni måneder senere, fandt Betina og Henrik sig gradvis til rette i hverdagen, for hun var et nemt barn, og tanken om en toer meldte sig: Hun skulle ikke være enebarn, som Betina Torp selv havde været det. »Min datter skulle ikke være sådan en »snot-tøs«, som jeg selv er. Hun skulle have noget modstand af nogle søskende. Det har jeg altid selv savnet. Derfor bestemte vi efter fire år, at tiden nu var inde,« siger hun. Parret fik en datter mere, og et par år efter kom endnu en pige til verden, så Betina, der ikke ville have børn, pludselig var mor til tre. Hvorfor stoppede I så ikke ved to børn? »Fordi jeg altid selv har ønsket mig at være en del af en søskendeflok. Vi tænkte, at det jo var gået meget nemt med de første to. Og i dag har de tre så hinanden, og det er jeg meget glad for,« siger hun. Foto: Liv Latricia Habel. To år efter, at Betinas yngste datter kom til verden, stoppede forholdet til pigernes far, Henrik. De blev skilt, og i 2014 døde han, bare 46 år gammel. Med ét var Betina alenemor til tre piger, som hun faktisk aldrig havde ønsket sig. Der var kun én ting at gøre: Det bedste, hun formåede. Selv havde hun ikke meget at spejle forældreskabet i, da hendes egen barndom var ganske barsk. »Jeg har aldrig kendt min far, og min mor boede sammen med en kæreste. En nat, da jeg var seks år gammel, vågnede jeg ved, at han tæskede hende. Jeg kan huske, at jeg løb ind og bed mig fast i nakken på ham, mens han råbte og skreg og sagde 'når jeg får dig af, så drukner jeg dig i toilettet'.« Oplevelserne dengang fik Betina Torp til at tage et skjold på, en slags beskyttelse mod verden. Hun passer på sig selv. Hun siger, at hun har opdraget sine døtre til at gøre det samme. Hvordan er man mor, når man ikke ønsker sig at være det? Betina Torp har valgt en vej, der har skabt en del debat i hendes venindegruppe. For hun har aldrig løjet om det måske mest kontroversielle i verden. »Jeg har aldrig lagt skjul på, at jeg ikke har ønsket at få børn. Det ved mine børn også, og de har godt kunnet mærke, at min kærlighed har været større over for dyr end børn,« siger hun. Selv fortæller hun, at hun aldrig har været god til at give kram, fordi det simpelthen ikke ligger til hende, men hun har gjort det, hvis hendes børn var kede af det. Og så har hun altid været en »løvinde« over for sine børn: »Jeg er en løvinde, og har altid beskyttet mine børn. Sådan er det som mor – og det er det nok, uanset om man kan lide dem eller ej,« siger hun. Elsker du dine børn? »Jeg holder af dem på min egen måde. Det er ikke det samme forhold, som mine veninder har til deres børn, det mærker jeg tydeligt, når jeg taler med dem. Men jeg ville gå i døden for dem.« Har du nogensinde fortalt dine piger, at du elsker dem? »Jeg har altid sagt til dem, at jeg ikke ville gide skælde dem ud, hvis jeg ikke kunne lide dem. Det ville være fuldstændig åndssvagt. Så mellem linjerne har jeg måske sagt det.« »Jeg har haft to hunde i mit liv, og da det var tid til, at de skulle herfra, så ramte det mig simpelthen så hårdt. Derfor passer jeg kun andres hunde i dag. Jeg har faste ferie- og weekendhunde, som jeg passer. Dyr er bare mit hjertebarn,« siger Betina Torp.Fold sammenLæs mereFoto: Liv Latricia Habel. I dag er Betinas tre piger henholdsvis 27, 29 og 33 år gamle. Simone, hendes yngste datter, ser hun fra tid til anden. Hun har nemlig anskaffet sig en hundehvalp, som Betina Torp gerne passer. Den mellemste ser hun sjældnere, og oftest handler det om, at hun skal hjælpe med noget på huset. Den ældste stoppede stort set alt kontakt med sin mor som 18-årig: »Hun kiggede på mig og sagde, at hun ikke kunne lide mig, og at jeg ikke skulle kontakte hende,« fortæller Betina Torp, der erklærer, at hun faktisk var »stolt« af datterens ærlighed, og at det derfor ikke gjorde hende ked af det, som man ellers kunne forvente. For det er i virkeligheden meget enkelt for Betina: »De er opdraget til at være ærlige.« To af hendes døtre har i dag selv børn, men Betina Torp dyrker ikke sin rolle som mormor, og hun har ingen lyst til at passe sine børnebørn. »Jeg har i mit liv brugt tid nok på børn. Mine døtre har altid vidst, at jeg ikke ønskede at passe deres børn. De kan komme, når de er blevet teenagere, så skal jeg nok opdrage på dem,« siger hun. Til sidst er der kun spørgsmålet, som de fleste stiller sig selv: Kan man fortryde at få et barn, som man ikke har haft lyst til at få? For Betina Torps vedkommende har spørgsmålet om børn kompliceret hendes liv voldsomt. Hun erkender,at hun ikke har elsket sine børn på samme måde, som de fleste elsker deres. Men hun ønsker at gøre det klart, at hun har gjort sit bedste. »Kærlighed kan komme i mange former, og vi er alle forskellige.« Har du fortrudt, at du fik dine børn? »Jeg har aldrig fortrudt, at jeg fik dem, aldrig nogensinde.« Berlingske har også interviewet Betina Torps datter Simone. Du kan læse interviewether. ",
        "metadata": {
            "source": "https://www.berlingske.dk/kultur/hun-ville-slet-ikke-vaere-mor-jeg-laa-bare-og-graed-efter-hun-var-foedt",
            "image_url": null,
            "publication_time": "Søndag d. 22. oktober 2023, kl. 12.27",
            "author": "Theresa Thrue Heiredal",
            "related_links": [],
            "attachments": []
        }
    }
}