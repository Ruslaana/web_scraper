{
    "version": "1.0",
    "document": {
        "id": 1599,
        "title": "Rolig nu! Efter to timer orker man altså ikke flere voldsscener",
        "content": "I en urolig tid for vores klode, hvor folk og nationer brager sammen konstant, er der noget beroligende ved, at de fleste stadig har en ting tilfælles: De elsker at se skuespillere tæve hinanden til plukfisk og pindebrænde på film. Det er grunden til, at den britiske filmstjerne Dev Patels egenproducerede »Monkey Man« føles så relativt tilgængelig. På trods af at dens handling bygger på obskure indiske myter og eventyr. Dev Patel, der slog igennem i »Slumdog Millionaire« (2008), er både instruktør, manuskriptforfatter og har selv hovedrollen som Kid, der søger hævn for en massakre, der kostede hans mor livet. På bunden af den indiske storby Yatana (en fiktiv version af Mumbai) lever Kid af at lade sig tæske i en boksering, hvor der kæmpes ifølge gadens nådesløse regler. Han bærer abemaske, eftersom hans afdøde mor engang fortalte ham eventyret om abedrengen Hanuman, der udfordrede guderne, men ellers er det småt med forklaringer i den meget tegneserieagtige, men også solidt underholdende handling. Kid drømmer om at dræbe Yatanas politichef, Rana Singh, der for år tilbage gav ordre til at brænde hans landsby ned. Det forstår vi af de glimtvise flashback, der gradvist afdækker abefighterens forhistorie, en filmskabelon, der næsten er lige så gammel som hinduismen. Dev Patels forbillede er indiske og koreanske hævndramaer samt moderne kampsportsfilm som den banebrydende indonesiske »The Raid«, hvis hypervoldelige action er forsøgt kopieret i mange film - og her er det lige ved at lykkes, selvom volden indimellem skurrer i filmens eventyrramme. Dev Patel lægger an til abekattestreger i den voldelige »Monkey Man«, som han selv har instrueret.Fold sammenLæs mereFoto: UIP. Man kan opsummere filmens formel for vold i spørgsmålet: Hvorfor nøjes med et enkelt dolkestød i modstanderens hals, hvis du kan bruge en knust flaske og dreje den rundt, når den først sidder der? Blodet pumper i store strint, mens Kid nærmer sig skurkenes indercirkel for at gøre op med The Big Boss, men filmens hæsblæsende slagsmål tager en velkommen meditationspause, mens Kid må trække sig tilbage for at slikke sine sår. Det foregår i et dunkelt tempel for byens hijraer – mennesker, der tilhører »det tredje køn« – en ældgammel indisk kultur, der her får en moderne lgbt-indpakning. Hijraer har også et gammelt regnskab med Rana Singh og går i alliance med abedrengen. Det må tilskrives Dev Patels begynderstatus som filmmager, at »Monkey Man« her synes at begynde forfra, mens Kid forbereder sig på det endelige opgør i handlingens afsluttende akt. Det er ikke alt i »Monkey Man«, der hænger lige godt sammen. Vi får aldrig en ordentlig forklaring på, hvorfor Kids landsby skulle brændes ned, men i det stiliserede kaos, der mimer indiske actionfilm, er årsagsforklaringer ikke så vigtige som at opbygge intensiteten. De dramatiske stirrekonkurrencer mellem helte og skurke får derfor rigelig plads, inden der skal cirkelsparkes. Der er nogle vage hentydninger til den aktuelle politiske situation i Indien, hvor den nationalistisk-hinduistiske premierminister Modi beskyldes for at forfølge muslimske indere, men »Monkey Man« forlader aldrig det rene eventyrs vidtløftige og indimellem vilkårlige handlingsforløb. Når regnskabet til sidst skal gøres op, er det »Monkey Man«s (set med vores øjne) eksotiske elementer såsom den tablaspillende hijra, der hæver filmen fra det gennemsnitlige, snarere end voldsscenerne, der har en tendens til at trætte øjnene, når de udfoldes på anden time. »Monkey Man«. Eventyrfilm. 121 minutter. Af Dev Patel. Med blandt andre Sharlto Copley og Vipin Sharma. I biografer over hele landet. ",
        "metadata": {
            "source": "https://www.berlingske.dk/skaerm/rolig-nu-efter-to-timer-orker-man-altsaa-ikke-flere-voldsscener",
            "image_url": "https://berlingske.bmcdn.dk/media/cache/resolve/image_x_large/image/178/1787915/24688066-dev-patel-til-hjre-bider-tnderne-sammen-og-tag.jpg",
            "publication_time": "Torsdag d. 25. april 2024, kl. 11.30",
            "author": "Kristian Lindberg",
            "related_links": [],
            "attachments": []
        }
    }
}