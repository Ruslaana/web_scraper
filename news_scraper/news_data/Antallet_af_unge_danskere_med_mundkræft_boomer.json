{
    "version": "1.0",
    "document": {
        "id": 6506,
        "title": "Antallet af unge danskere med mundkræft boomer",
        "content": "Markant flere især yngre danskere rammes af kræft i mandlerne og tungeroden, som er udløst af human papillomavirus (HPV), og kræft i mundsvælget overhaler nu livmoderhalskræft som den kræftform, der hyppigst er fremkaldt af HPV. Det fremgår af et nyt studie fra Rigshospitalet, som ifølge forskerne bag bør forstærke kravet om at udvide HPV-vaccinationsprogrammet, der i dag alene tilbydes piger i 12-års alderen. Med afsæt i genanalyser af vævsprøver fra alle patienter i Østdanmark med kræft i mundsvælget påviser forskerne, at antallet af den type kræfttilfælde er eksploderet siden årtusindeskiftet, og at forklaringen entydigt er HPV-virus. Og hvor man tidligere primært havde ældre patienter i pensionsalderen, typisk mandlige rygere med hang til alkohol, ser man i dag mange yngre mænd og kvinder helt ned til 35-årsalderen med kræft i mandler og tungerod, oplyser professor Christian von Buchwald fra øre-næse-halskirurgisk klinik på Rigshospitalet. »Jeg vil ikke kalde det en epidemi, men det er en meget bekymrende udvikling, at vi ser så mange debutere med kræft, når nu vi ved, at HPV-smitte bærer skylden. Vi taler jo om samfundsborgere i den arbejdsdygtige alder. Ofte ikke-rygere, som burde have alle forudsætninger for at være sunde og raske, men hvor kræften pludselig rammer som et lyn fra en klar himmel,« siger han.  Hvert år får rundt regnet 450 danskere kræft i mundsvælget, og forskerne kan nu påvise, at 75 pct. af dem skyldes HPV, og at antallet af den type kræfttilfælde er kraftigt stigende. Samme udvikling ses også i bl.a. USA, Canada, Nordtyskland og Sverige. Studier fra USA peger på, at udviklingen kan hænge sammen med sexvaner og flere sexpartnere tidligt i livet. Men ifølge Christian von Buchwald kan der også være andre medvirkende årsager. Andre lande, f.eks. Spanien, »hvor sexvanerne næppe er meget anderledes«, har f.eks. ikke oplevet en tilsvarende stigning, og derfor skal forklaringerne måske også findes i gener og anden livsstil, vurderer han.  Studiet kommer samtidig med, at der er store bestræbelser i gang for at hæve andelen af HPV-vaccinerede piger, efter at tilslutningen er dalet drastisk i kølvandet på kritisk medieomtale af mulige bivirkninger ved vaccinen. Hér bør det være et godt argument, at vaccinen også beskytter mod andre kræftsygdomme, og at det således ikke alene handler om at forebygge livmoderhalskræft, mener Christian von Buchwald. »Nu har vi solide data for, at der faktisk er ved at være endnu flere, der får kræft i mandler og tungerod som følge end HPV, end der får livmoderhalskræft på grund af HPV,« siger han. Der er desuden taget skridt til at begynde at HPV-vaccinere unge mænd, der er tiltrukket af andre mænd. Dét er der afsat fem mio. kr. til i den netop indgåede satspuljeaftale. Men med afsæt i det nye studie kan der også være grund til at overveje at gå endnu bredere ud og HPV-vaccinere alle drenge, og ikke kun yngre mænd, der har sex med mænd, vurderer Christian von Buchwald.  I Kræftens Bekæmpelse kalder overlæge Ulla Axelsen det »bekymrende«, at der konstateres en så kraftig stigning i antallet af andre HPV-relaterede kræfttilfælde end livmoderhalskræft. Men hun mener også, at det er en postgang for tidligt allerede nu at gå og inddrage hele gruppen af drenge i vaccinations-programmet. »Vi følger udviklingen tæt med henblik på, at det på et tidspunkt kan være aktuelt at inddrage drenge i vaccinationsprogrammet. Men det vigtigste hér og nu er at få vaccinationstilslutningen op blandt pigerne, hvilket vil beskytte både dem selv og deres kommende partnere. Før vi tager yderligere skridt i forhold til drengene bredt, er det vigtigt med mere viden og forskning, så vi kan blive klogere på sammenhængene, når det gælder anden HPV-relateret kræft,« siger Ulla Axelsen. ",
        "metadata": {
            "source": "https://www.berlingske.dk/samfund/antallet-af-unge-danskere-med-mundkraeft-boomer",
            "image_url": "https://berlingske.bmcdn.dk/media/cache/resolve/image_x_large/image/8/86411/15644156-hpv-krftboom.jpg",
            "publication_time": "Fredag d. 02. december 2016, kl. 13.03",
            "author": "Flemming Steen Pedersen",
            "related_links": [],
            "attachments": []
        }
    }
}