{
    "version": "1.0",
    "document": {
        "id": 18109,
        "title": "Hjælp Naturstyrelsen: Spis hyben",
        "content": "Som dreng brugte jeg mange sommeraftener på hybenkamp nede ved åen. Det gik ud på, at man stak næverne ind i de stikkende buske og plukkede en af de orange frugter, hvorefter man nippede blomsten af, som var det splitten på en håndgranat, og fyrede den efter sine kammerater. Var man i ekstra krigshumør, udvidede man det lille hul, hvor blomsten havde siddet, så kernerne bedre kunne komme ud og gøre sit job på fjendens ryg. Bedre kløpulver findes nemlig ikke. Når ingen kunne holde kløen ud længere, og vi alle vred os, som havde vi sanktvejtsdans, var kampen forbi.  Derhjemme var jeg knap så begejstret, når min mor lavede hybensyltetøj. Jeg kan se, at det samme gør sig gældende for mine egne børn. Hyben bliver nok aldrig nummer 1 i konkurrence med jordbær, hindbær og blåbær, selv om det hjælper en hel del at tage halvt hyben, halvt æbler, når man laver syltetøj. Ren hybensyltetøj kan være en fad og flad fornemmelse, så det er vigtigt med syren fra æblerne. Man kan lave sirup af Hyben-Rosens pink blade, som smager lige så skønt, som de dufter. Foto: Kim FlyvbjergFold sammenLæs mere Syltede hyben er derimod noget helt andet, en delikatesse, som jeg som voksen nærmest kan få en craving efter hver sommer, når sæsonen indledes.  En dag i sidste uge tog jeg derfor til Frederikssund og fandt et par hybenbuske ved lystbådehavnen, som hurtigt gav et kilo. At plukke hyben er som at fiske med dynamit. Det er næsten for nemt. Jeg kunne i virkeligheden have taget et hvilket som helt sted hen i nærheden af noget vand, for hyben er overalt i Danmark, og det er faktisk et problem, for hybenrose eller rynket rose, som busken hedder, breder sig og udkonkurrerer de hjemmehørende planter. Så meget, at Naturstyrelsen i samarbejde med landets kommuner de senere år aktivt er begyndt at bekæmpe den. Første indsatsområde er det naturskønne Vendsyssel, hvor man for at redde en række truede arter vil fjerne hybenbuske på et 4.700 hektar stort område fra Grenen ved Skagen og ned langs kysten. Seneste tiltag stammer fra april i år, hvor Miljø- og Fødevareministeriet satte hybenrose på en liste med 18 invasive dyre- og plantearter, som det nu er forbudt at sælge. Hybenrose er således en lige så stor – og måske i virkeligheden større og mere skadelig – skurk som tyrkerkrebs, mårhunde og bisamrotter. Hyben-Rose findes overalt langs de danske kyster. Lige nu kan man være heldig at finde buske med både blomster og frugter. Foto: Kim FlyvbjergFold sammenLæs mere Som sanker skal man med andre ord bare slå sig løs. Pluk, nak og æd alle de hyben, du orker, Naturstyrelsen vil kun takke dig for det. Lige nu er et rigtig godt tidspunkt. For det første, fordi frugterne ikke er blevet mørkerøde, bløde og overmodne. De er orange og faste i kødet, og sådan skal de være. Det giver både den bedste smag og tekstur. For det andet, fordi man med lidt held kan finde buske, der både bærer frugter og stadig blomstrer. De smukke pink rosenblade kan man nemlig også bruge til et væld af ting.  Derhjemme kan det være en god idé at bruge handsker, når man gør sine hyben rene – som nævnt klør de små kerner forbistret. Fjern først blomsten og halvér så frugterne. Med husets mindste teske fjernes kernerne, og de hule skaller skylles og dryppes godt af. Herefter kan man lave syltetøj, hybensuppe, eller hvad man nu har lyst til. Syltede hyben frembringes ved at koge frugterne med eddike, vand og herefter sukker. »Frøken Jensens Kogebog« har en god opskrift, hvor der også tilsættes citronskal og vanilje. De syltede hyben smager godt til ost, særligt den bitre smag af blåskimmel har godt af både sødmen og syren fra de syltede hyben. Syltede hyben smager godt til ost, ikke mindst blåskimmel. Foto: Kim FlyvbjergFold sammenLæs mere Intet slår dog en gammel dansk ret, som min mor stadig serverer for mig i ny og næ – mest fordi jeg spørger så pænt. Jeg har ikke formået at overbevise nogen på min egen alder eller yngre om dens kvaliteter, men for mig findes der få ting bedre end varm kærnemælkssuppe med syltede hyben serveret med et godt stykke rugbrød med koldt smør. Fattigmandsspise fra 1800-tallet, men noget af det mest fantastiske, der findes. Hybenrosesirup får en smuk mørk farve og kan holde sig længe på rengjorte glas. Foto: Kim FlyvbjergFold sammenLæs mere Fik du også nogle rosenblade med hjem, så skal de blot ses efter for bladlus og andet småkryb, før de kan forvandles til den lækreste, mest aromatiske sirup. Rosenbladene koges op med vand og står og trækker lidt. Herved forsvinder den smukke pink farve. Til gengæld får man en dybrød ekstrakt, som man koger op med rigelige mængder sukker og derefter koger ned til passende konsistens. Hybenrosesirup er eksotisk som det rosenvand, man kan købe hos den etniske grønthandler – og fantastisk oven på for eksempel skyr med frisk frugt. God fornøjelse! Varm kærnemælkssuppe er gammel dansk fattigmandsspise og noget af det bedste, denne skribent kan få. Foto: Kim FlyvbjergFold sammenLæs mere",
        "metadata": {
            "source": "https://www.berlingske.dk/det-gode-liv/hjaelp-naturstyrelsen-spis-hyben",
            "image_url": "https://berlingske.bmcdn.dk/media/cache/resolve/image_x_large/image/102/1020504/17979837-27bkuhyben---kim-flyvbjer6jpg.jpeg",
            "publication_time": "Torsdag d. 27. juli 2017, kl. 08.00",
            "author": "Kim Flyvbjerg",
            "related_links": [],
            "attachments": []
        }
    }
}