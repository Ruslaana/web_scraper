{
    "version": "1.0",
    "document": {
        "id": 1148,
        "title": "Hvordan det tyske parti AfD tæmmede de sociale medier",
        "content": " Berlin.For tyskere, som i de seneste måneder har været ude på de sociale medier, har det været svært at overse et ganske bestemt politisk parti. Det højreekstreme Alternative für Deutschland, AfD, som vil melde Tyskland ud af EU og sende indvandrere hjem til deres oprindelseslande med fly, dominerede internettet i slutfasen af søndagens tyske valg til forbundsdagen, hvis man skal tro Unicepta, et uafhængigt analyseinstitut i Köln. Brugere af sociale medier reagerede på opslag fra AfD 17,5 millioner gange mellem 1. januar og 17. februar på Facebook, Instagram, TikTok og X, flere end noget andet politisk parti præsterede og mere end centrum-højrepartiet den kristelig-demokratiske union (CDU) og det socialdemokratiske centrum-venstre (SPD) tilsammen, oplyser Unicepta. Analytikerne mener, at denne massive påvirkning kan være en af forklaringerne på AfDs overraskende gode valgresultat, hvor partiet fordoblede sin andel af stemmerne, fik større fremgang ned noget andet parti og endte på førstepladsen i mange socialt-økonomiske grupperinger, deriblandt skatteydere, vælgere under 50 år og industriarbejdere. I et land, hvor en tredjedel af vælgerne får nyheder gennem de sociale medier, som det oplyses af Reuters Institute for the Study of Journalism, kan politiske partier, som forstår at udnytte disse platforme, få enorme fordele med hensyn til at præge den offentlige mening. »Når man opretter en ny TikTik-konto, skal man scrolle igennem fem-seks AfD-klip. Sommetider 400 gange mere AfD-indhold« end indhold fra andre partier, oplyser Rüdiger Maas, der er stifter af Institut für Generationenforschung, en tænketank i Augsburg. Enhver tysker, der bruger over 90 minutter på sociale medier, kan komme til at se på AfD-opslag i to tredjedele af tiden, forklarer Maas. Veltalende, hårdtslående videoer filtreret igennem et system af partimedlemmer og uafhængige influencere skaffede AfD mange millioner flere seere end noget andet parti, og populariteten bredte sig til tv-talkshows og medvirkede til at forme den offentlige debat i Tyskland omkring indvandring og ytringsfrihed. AfDs internetkampagne bekræftede partiets status som en besværlig opkomling. Det blev grundlagt i 2013 for at modarbejde den forhenværende kansler Angela Merkels økonomiske politik. Men nu har det fået helt nye og andre vælgergrupper end de traditionelle vælgere i den østtyske arbejderklasse. AfDs ledere offentliggør som regel uddrag af ophedede debatter eller taler, mens græsrodsinfluencerne fokuserer på følelsesprægede udfald mod terrorangreb i Tyskland, kritiserer formodede overgreb på ytringsfriheden eller deltager i polemiske debatter, ofte med venstreorienterede aktivister som modstandere. »Det er den samme følelse, som hvis man brød ud af Matrix,« siger Naomi Seibt, en 24-årig tysker, der bor i USA. Naomi poster videoer, der kritiserer indvandringen i Berlin og den tyske sproglovgivning, og har flere hundrede tusind følgere på X. »I Tyskland er alting meget traditionsbundet … meget konformistisk. Ingen har lyst til at træde uden for geleddet,« siger Naomi. Naomi Seibt oplyser, at hun ikke er betalt af AfD, og at hun først er kommet i kontakt med partiets ledere, efter at hun sidste år hjalp dem med at få forbindelse til Elon Musk. »Sandheden er nok, at AfD er en smule uorganiseret på de sociale medier,« siger hun. Ikke desto mindre mener 55 procent af Tysklands unge vælgere, at AfD er bedst til at nå ud til dem på sociale medier. Partiet De Grønne ligger på andenpladsen med 14 procent, ifølge en undersøgelse foretaget af Maas’ institut for nylig. AfD tredoblede sin vælgertilslutning blandt vælgere i alderen mellem 18 og 24 i sidste weekend sammenlignet med valget i 2021, en stigning fra 7 til 21 procent. Andelen af vælgere i alderen 25 til 44 blev fordoblet til cirka 25 procent, ifølge Infratest dimap. Det bredere vælgergrundlag betyder, at partiet har større sandsynlighed for at klare sig bedre ved valgurnerne. AfDs kampagne på de sociale medier er »meget strategisk, og man må indrømme, at den virker«,« siger Jörg Müller-Lietzkow, der er bestyrelsesmedlem og talsmand for cnetz, en internetpolitisk forening knyttet til det konservative CDU. »Der er ikke noget overbevisende modsvar fra de traditionelle partier lige nu.« AfDs budskaber giver genlyd på de sociale medier, fordi partiet præsenterer sig på en naturlig måde »og ikke som talende politiske robotter«, siger Leonard Jäger, en kristen influencer, som lægger AfD-positive videoer ud på nettet til sin halve million følgere på YouTube. I en af disse videoer, der er blevet set næsten 800.000 gange på YouTube, går Jäger en tur i det traditionelt venstreorienterede Berlins gader med en plakat, hvorpå der står »Jeg er højreorienteret«. For nylig interviewede han AfDs næstformand Alice Weidel om kristendom. AfDs fokus på sociale medier stammer fra partiets første tid, da det blev chikaneret af traditionelle medier og kæmpede for at få sit budskab igennem på alternative måder. Partiets ledere optræder efterhånden jævnligt i tv, men påstår stadig, at deres holdninger ofte bliver forvansket eller fremlægges på en negativ måde. Partiets »retorik er, at det udtaler sig i folkets navn, og at de sociale medier hævdes at være beviset på det,« siger Maik Fielitz, der er analytiker ved Institut für Demokratie und Zivilgesellschaft i Thüringen. Influencere som Jäger og Seibt nedtoner ikke partiets holdninger til indvandring eller forsøger at lægge afstand til dets mest kontroversielle skikkelser, hvoraf nogle har forbindelser med nynazister. De fremhæver tværtimod omtalen af højreekstreme synspunkter, tilrettelægger den for et bredere publikum og sørger for, at den får opmærksomhed uden for Tysklands grænser. Denne maksimalistiske  strategi kan minde om Donald Trumps strategi i 2024, der medvirkede til, at han vandt med en større margen end i 2016. Trumps valgsejr viste tyskerne »at der er håb for dem, der går imod strømmen«, siger Naomi Seibt. De færreste tyskere havde regnet med, at han ville vinde. AfDs »vigtigste valgsejre har fundet sted … hvor de havde de mest radikale lokalafdelinger, dvs. i de østtyske delstater, så det opfattes naturligt nok som en opskrift på succes«, siger Johannes Hillje, der er politisk konsulent og tidligere valgmedarbejder hos partiet De Grønne. Andre højreorienterede europæiske partier i Frankrig og Italien har nedtonet deres program i et vellykket forsøg på at nå ud til flere vælgere. Til forskel fra det tyske AfD ligger Marine Le Pens Rassemblement National ofte øverst i meningsmålingerne i Frankrig. Trods AfDs gode valg i Tysklands i søndags har omkring 80 procent af de tyske vælgere forkastet partiet og dermed afskåret det fra indflydelse på nationalt niveau. Den konservative CDU-leder Friedrich Merz, hvis parti gik af med sejren i søndagens valg, har udelukket ethvert samarbejde med AfD, selvom de to partier tilsammen har flertal og mange af deres politiske synspunkter ligger tæt på hinanden. Tom Fairless, The Wall Street Journal Oversat fra den originale engelske version af Claus Bech ",
        "metadata": {
            "source": "https://www.berlingske.dk/synspunkter/hvordan-det-tyske-parti-afd-taemmede-de-sociale-medier",
            "image_url": "https://berlingske.bmcdn.dk/media/cache/resolve/image_x_large_vertical/image/189/1896738/24904094-us-tech-billionaire-and-businessman-elon-musk-l.jpg",
            "publication_time": "Søndag d. 09. marts 2025, kl. 15.52",
            "author": null,
            "related_links": [],
            "attachments": []
        }
    }
}