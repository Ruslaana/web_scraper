{
    "version": "1.0",
    "document": {
        "id": 11431,
        "title": "Spilbranchen presses af virkelighedens krise",
        "content": "Spilproducenter verden over bliver nu presset af virkelighedens krise. Salget falder, og folk bruger mindre tid i spilverdenen,fordi den økonomiske krise kradser, og de daglige omkostninger stiger. Producenter af spilkonsoller, spil og chip til spiludstyrberetter samstemmende om faldende efterspørgseli det seneste kvartal, skriver den britiske finansavis Financial Times. Dermed ser spilbranchen alligevel ikke ud til at være så teflonbelagt, som det tidligere har set ud. Der var kronede dage i spilverdenen, da den virkelige verden blev lukket ned under coronaepidemien i 2020 og 2021. Appetitten på at spille og lade sig underholde derhjemme nåede rekordhøjder, og der blev købt stort ind af udstyr og spil. Men hvorspilkonsolgiganterne Sonymed sin Playstation og Microsoft med sin Xbox dengang red på en bølge af succes, måtte Sony i juli rapportere om en 15 procents tilbagegang for Playstation sammenlignet med året før. Chipgiganten Nvidia, som er specialist inden for spilchip, meldte i sidste uge om et omsætningsfald på 44 procent i forårskvartalet sammenholdt med sidste år, mens spilgiganten Activision Blizzard, som Microsoft har budt omkring 70 milliarder dollar for, har mistet 15 procents omsætning i april-juni som følge af lavere efterspørgsel på både konsol- og pc-markedet, hvilket har ramt det nyeste »Call of Duty«-spil. Topchef Strauss Zelnick fra spilgiganten Take-Two Interactive med »Grand Theft Auto« (GTA) sagde i sidste uge, at han ikke tror på, at »underholdningsbranchen er sikret mod recession eller blot er resistent over for recession«. Han skruede samtidig ned for forventningerne til årets salg. »Hvis man føler inflationen nive, især med hensyn til udgifter som brændstof og mad, kan man forestille sig, at hvis man spiller et spil, vil man vælge at bruge en smule mindre eller oftere bruge mindre,« sagde Strauss Zelnick. Også Electronic Arts,som står bag FIFA- og Sims-spillene, forudser faldende indtægter. Særligt hårdt ramt synes mobilmarkedet for spil at være. Det er ellers her, at der for alvor er blevet satset gennem de seneste år, hvor store opkøb af mobilspilselskaber er blevet gennemført. Forbruget på spil gennem Google Play til Android-telefoner og -tablets er i første kvartal 2022 faldet med 14,8 procent i forhold til året før, mens det i Apple App Store til iOS-telefoner og -tablets er faldet med 0,8 procent. Flere går efter de gratis spil for at spare penge. Flere analytikere påpeger, at der skal nye successpil til for at vende markedet. Og adskillige topchefer tror da også stadig på, at mobilsatsningen er den rigtige for at udvide markedet fra de traditionelle konsol- og pc-områder. De hæfter sig også ved, at antallet af spillende hele tiden vokser, hvorfor de nok skal vende tilbage igen.",
        "metadata": {
            "source": "https://www.berlingske.dk/virksomheder/spilbranchen-presses-af-virkelighedens-krise",
            "image_url": "https://berlingske.bmcdn.dk/media/cache/resolve/image_x_large/image/158/1580759/24173553-pix-spil.jpg",
            "publication_time": "Mandag d. 15. august 2022, kl. 08.25",
            "author": "Thomas Breinstrup",
            "related_links": [],
            "attachments": []
        }
    }
}