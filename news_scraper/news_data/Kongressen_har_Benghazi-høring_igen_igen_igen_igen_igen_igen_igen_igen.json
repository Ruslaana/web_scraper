{
    "version": "1.0",
    "document": {
        "id": 8208,
        "title": "Kongressen har Benghazi-høring igen igen igen igen igen igen igen igen",
        "content": "WASHINGTON: De amerikanske medier var spændte fra morgenstunden. USAs tidligere udenrigsminister Hillary Clinton skulle igennem endnu en kongreshøring om terroraktionen mod det amerikanske konsulat i den libyske by Benghazi den 11. september 2012, hvor fire amerikanere blev myrdet, deriblandt ambassadør Chris Stevens. Dagens høring blev i modsætning til en række af de øvrige set som et forsøg fra republikansk side på at stikke en kæp i hjulet på Clintons muligheder for at blive præsident ved valget næste år. Det var nemlig den ottende af slagsen, og ingen troede, at noget nyt ville komme ud af endnu en høring. For de tidligere har ikke kunnet bevise, at Hillary Clinton på nogen måde havde et ansvar for det, der skete i Benghazi ud over det overordnede ansvar, der ligger i at være udenrigsminister. Der kom forsåvidt heller intet nyt frem under dagens høring. Republikanerne mener dog stadig, at Hillary Clinton svigtede ledelsemæssigt ved ikke at sikre konsulatet godt nok. Men det er aldrig blevet påvist, at hun på nogen måde personligt har nedprioritetet spørgsmålet om sikkerhed.  Hillary Clinton gentog flere gange under høringen, at spørgsmål om sikkerhed blev sendt til en særlig enhed i udenrigsministeriet, og at ambassadør Chris Stevens aldrig rejste spørgsmålet om sikkerhed over for hende. Selv blandt republikanerne har der været kritik af høringen. For få dage siden antydede en af republikanerne, Kevin McCarthy, at høringen handlede om at få ram på Clinton af politiske årsager. Det fik høringens formand, republikaneren Trey Gowdy, til at forsvare, at endnu en høring skulle gennemføres. »Den her høring handler ikke om Dem, Hillary Clinton, den handler om de fire amerikanere, der blev dræbt i aktionen«, sagde Gowdy ved indledningen af høringen. Republikanerne fandt efter de første fire timer heller ikke den rygende pistol, der kunne påvise,  at Hillary Clinton havde udvist dårlig ledelse i udenrigsministeriet og dermed havde forårsaget drabene på de fire amerikanere. Interne undersøgelser i Udenrigsministeriet har tidligere peget på en række personer, som ikke gjorde deres arbejde godt nok, når det drejede sig om sikkerheden. Men ingen har kunnet påvise, at Hillary Clinton bar hovedansvaret for det, der skete. Og de amerikanske tv-stationer fik dennegang heller ikke muligheden for at vise en Hillary Clinton, der totalt tabte fatningen og kom i skænderi med republikanerne under høringen som sidst, hvor hun frustreret begyndte at skændes med republikanerne på høringen.  Demokraternes præsidentkandidat bevarede fatningen, selv om hun flere gange måtte beherske sig og tøjle temperamentet ved at bladre i dokumenter, slå en latter op eller tage sig diskret til hovedet for ikke at miste sit temperament. Men hun blev udspurgt om en række punkter. 1. Hendes emails. Hillary Clinton havde en privat email, som hun brugte. Det var der andre, der også gjorde i offentlige stillinger. Men Clinton havde også en privat server, således at udenrigsministeriet ikke direkte kunne arkivere disse mails. Disse er først offentliggjort nu til Kongressen, og derfor sagde formanden for høringen. Trey Gowdy, at der var grund til endnu en høring. De private emails viste ikke, som republikanerne havde håbet, at hun havde modtaget en direkte henvendelse fra den amerikanske ambassadør om at få forbedret sikkerheden. Hillary Clinton benægtede ikke, at hun var bekendt med, at der havde været mange forespørgsler om sikkerheden ved ambassaden, men fastholdt, at spørgsmålet blev klaret i ministeriets sikkerhedsafdeling. 2. Clintons forhold til en rådgiver ved navn Sidney Blumenthal, som ikke var en del af udenrigsministeriet, men en privat person, der var venner med Clinton. Han sendte masser af emails til Hillary Clinton om netop sikkerheden i Libyen - mails som hun sagde hun sendte videre til sin sikkerhedsafdeling. Republikanerne på høringen ville vide, om Blumenthal var hendes rådgiver, hvilket hun benægtede. »Han er en ven, og jeg modtog mange mails fra ham og sendte nogle af dem videre - dem jeg synes lød interessante«, sagde hun.  Årsagen til at republikanerne borede i det private forhold er, at Blumenthal også arbejder for Clinton Foundation i forskellige roller. Republikanene forsøgte derfor at vise, at Clinton i sin tid som udenrigsminister mere tog imod råd fra sine venner uden for ministeriet end lyttede til sine egne folk. Og hvorfor er det interessant? Jo, for Blumenthal havde private interesser i Libyen, og hvis man kunne påvise, at Clinton på nogen måde var involveret i at modtage og at give råd til en privat forretningsmand, som ovenikøbet er en af vennerne, så ville det kunne få konsekvenser for Hillary Clinton. Men heller ikke det lykkedes i de første fire timer, hvor Clinton gentog, at Blumenthal ikke på nogen måder var rådgiver, men blot en bekendt, der sendte hende masser af emails.",
        "metadata": {
            "source": "https://www.berlingske.dk/internationalt/kongressen-har-benghazi-hoering-igen-igen-igen-igen-igen-igen-igen-igen",
            "image_url": "https://berlingske.bmcdn.dk/media/cache/resolve/image_x_large/image/6/69449/11117066-us-vote-clinton-libya-attacks-congress.jpg",
            "publication_time": "Torsdag d. 22. oktober 2015, kl. 21.13",
            "author": "Kristian Mouritzen",
            "related_links": [],
            "attachments": []
        }
    }
}