{
    "version": "1.0",
    "document": {
        "id": 14680,
        "title": "Rocklegender gør comeback på Grøn Koncert",
        "content": "Sol og sommer betyder også, at nogle af Danmarks mest populære bands sætter sig i tourbussen og kører landet rundt for at optræde på Grøn Koncert og støtte Muskelsvindfonden. Og til sommer kan publikum blandt andet opleve rockorkestret D-A-D, der torsdag blev offentliggjort som det første navn på årets plakat. - Denne gang kan publikum glæde sig til at høre et legendarisk D-A-D-album i sin fulde længde - enten \"No Fuel Left For The Pilgrims\" eller \"Riskin' It All\", alt afhængig af, hvilken koncert man ser. Begge koncerter bliver spækket med ikonisk scenografi, lyder det i en pressemeddelelse, hvor frontmanden for bandet, Jesper Binzer, lover, at gruppen vil overgå sig selv. Den ene koncert er således bygget op omkring gennembrudsalbummet fra 1989, der rummer klassiske numre som \"Jihad\", \"Sleeping My Day Away\" og \"Girl Nation\". Den anden tager udgangspunkt i albummet, der udkom to år senere, hvorpå man finder evergreens som \"Bad Craziness\", \"Grow Or Pay\" og \"Laugh 'N' A ½\". - Vi har fundet al den gamle scenografi, der har overlevet, og desuden bygget masser af nye, store ting. Så de to koncerter er totalt forskellige fra hinanden - både musikalsk og i forhold til sceneudsmykningen - derudover fyrer vi et par ekstranumre af, fortæller Jesper Binzer. I år starter turnéen den 21. juli i Kolding og slutter den 31. juli i København, og traditionen tro runder den grønne karavane otte danske byer. De øvrige syv navne på optrædende kunstnere offentliggøres løbende hen over foråret. /ritzau/FOKUS",
        "metadata": {
            "source": "https://www.berlingske.dk/kultur/rocklegender-goer-comeback-paa-groen-koncert",
            "image_url": "https://berlingske.bmcdn.dk/media/cache/resolve/image_x_large/image/62/629955/12676399-hvnvn.jpg",
            "publication_time": "Torsdag d. 17. marts 2016, kl. 09.26",
            "author": null,
            "related_links": [],
            "attachments": []
        }
    }
}