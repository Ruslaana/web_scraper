{
    "version": "1.0",
    "document": {
        "id": 14192,
        "title": "Svenske bob hund gjalder atter uforligneligt",
        "content": "Svenske bob hund (skrives altid med småt!) har i mere end 20 år været det skæveste gadekryds på den skandinaviske rockscene. Navnlig ved bandets vanvittige koncerter har den sekshovede køter altid har været et bizart og knuselskeligt kraftcenter uden lige. På albumfronten har hunden imidlertid haltet lidt på de seneste par udspil, der ikke helt har levet op til karrierens tidlige albums høje klasse. Men efter at have nulstillet sig selv som orkester i 2013, hvor bandet solgte alt sit gear på auktion, er svenskerne på nærværende »Dödliga Klassiker« tilbage på sporet.  Ikke mindst sekstettens maskeklædte skånskgjaldende forsanger, Thomas Öberg, er i sit umiskendelige weirdo-es på skæringer som den krautrockede »RockaBilligt« og den melankolsk resignerede »Din Pinata«. »Dödliga Klassiker« er måske ikke nogen nyklassiker, men anarkiet og vitaliteten strutter atter på uforlignelig bob hundsk manér. Og det er i sig selv ganske vidunderligt. Hvad;bob hund, Dödliga Klassiker.Hvem:Whoa Dad!/Border.",
        "metadata": {
            "source": "https://www.berlingske.dk/musikanmeldelser/svenske-bob-hund-gjalder-atter-uforligneligt",
            "image_url": "https://berlingske.bmcdn.dk/media/cache/resolve/image_x_large/image/23/233573/14753444-bob-hund.jpg",
            "publication_time": "Torsdag d. 15. september 2016, kl. 20.45",
            "author": "Mads Hendrich",
            "related_links": [],
            "attachments": []
        }
    }
}