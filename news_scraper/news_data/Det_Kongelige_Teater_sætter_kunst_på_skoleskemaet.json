{
    "version": "1.0",
    "document": {
        "id": 11788,
        "title": "Det Kongelige Teater sætter kunst på skoleskemaet",
        "content": "Et besøg i Det Kongelige Teater er langtfra den selvfølge i dag, som det var for bare få generationer siden, hvor et vist kendskab til klassiske kunstarter som skuespil, opera og ballet for mange var en del af almindelig dannelse. Men kommer publikum ikke til teatret, må teatret komme publikum i møde. Det er filosofien bag den såkaldteoutreach-indsats, som nationalscenen har praktiseret i en årrække, ikke mindst med fokus på børn og unge. Siden sommeren 2017 har teatret haft et målrettet samarbejde med skoler på Amager og i Sønderborg, og takket være en donation fra Det Obelske Familiefond er det nu blevet muligt at udvide det engagement med skoler i Vanløse, Brønshøj, Himmerland, Jammerbugt og Rebild kommuner.  »Det er vigtigt for os, at børn og unge over hele landet oplever kunsten, når den er allerbedst. Der er langt fra de fleste danske folkeskoler til Det Kongelige Teater – både i kilometer og i overført betydning,« siger direktør i Det Obelske Familiefond, Michael Bjørn Nellemann. I alt 45 såkaldte partnerskabsskoler er nu omfattet af ordningen – 26 i Jylland og 19 i Københavns Kommune. »Vi tilbyder skolerne en palet af forskellige aktiviteter. Det kan være såkaldte »pixi«-forestillinger for de mindste, f.eks. en lille børneopera med et par sangere og en pianist, mens mellemtrinnet og de ældste elever tilbydes længere læringsforløb,« fortælleroutreach-chef Dorthe Paulli. Teatret inviterer stadig skoleklasser på besøg i de tre teaterhuse i København, men de senere år er der blevet stadig mere fokus på, at teatret også skal ud i landet, siger hun og forklarer: »Det er altid skønt, når der kommer unge i vores huse, men dels er der langt til København, hvis man bor i Brønderslev, og dels er det også begrænset, hvor mange gæster vi kan have i husene om dagen, hvor der jo arbejdes i prøvesalene og på scenerne. Vi vil også gerne sikre os, at vi ikke bare er en sjov oplevelse på en skoleekskursion, og derfor vi blevet mere ambitiøse omkring dannelse og læring.« Det har blandt andet ført til konceptet »Ballet på skoleskemaet« henvendt til elever på mellemtrinnet, som får mulighed for selv at prøve kræfter med en af de klassiske balletter som skoleforestilling. Amager Fælled Skole har været med i projektet fra starten, og gymnastiklærer Vivi Nielsen er begejstret. »Alle vores 4. klasser – ca. 100 børn i alt – er med og hele lærerteamet, dansklærer, musiklærer, idrætslærer, billedkunstlærer osv. kommer på en todages superintensiv workshop på Det Kongelige Teater, hvor vi lærer alle trin, alle scener og alle roller. Vi får et kompendium med hjem, hvor det hele er skrevet ned, også forslag til kulisser og kostumer, som børnene selv kan lave. Og musikken på en fil. Og så går vi i gang,« foræller hun. Det er op til den enkelte skole, hvor meget man gør ud af det. Men på Amager Fælled Skole giver de den fuld gas. »Det er vores juleforestilling, som vi viser for forældrene og for alle elever på hele skolen over to dage,« siger Vivi Nielsen og fortsætter: »Bagefter er børnene meget trætte, men på den mest fantastiske måde, fordi de er så tilfredse og har været så opslugt af processen.«  Foreløbigt har skolen prøvet kræfter med både »Svanesøen« og »Nøddeknækkeren«, og i år gælder det »Napoli«. Undervejs får de respektive klasser mulighed for at se den rigtige forestilling opført på Det Kongelige Teater. »Det er også fantastisk,« siger Vivi Nielsen og fortsætter: »Mange af børnene har aldrig før været i Det Kongelige Teater, og nogle kommer det måske heller ikke igen lige med det samme. Men jeg kan mærke, at de har fået både øjne og ører op for, at der er en verden uden for Amager.« På Det Kongelige Teater anslår Dorthe Paulli, at teatret via partnerskabsordningen vil komme i kontakt med 5.000-6.000 børn årligt. »Men ringene spredes i vandet, f.eks. når børnene viser deres forestilling for søskende, forældre og bedsteforældre. Så på denne måde når vi ud til mange flere, end hvis vi bare laver en workshop for en enkelt skoleklasse inde på teatret,« siger hun. Partnerskaberne indgås for to år ad gangen og skal køre i et rullende forløb, så projektet – forhåbentligt – ad åre har været rundt i hele landet. Foreløbigt er der dog kun givet midler til de kommende tre år.",
        "metadata": {
            "source": "https://www.berlingske.dk/kultur/det-kongelige-teater-saetter-kunst-paa-skoleskemaet",
            "image_url": "https://berlingske.bmcdn.dk/media/cache/resolve/image_x_large/image/98/987704/21989946-ballet-p-skoleskemaet.jpg",
            "publication_time": "Mandag d. 03. september 2018, kl. 17.25",
            "author": "Trine Munk-Petersen",
            "related_links": [],
            "attachments": []
        }
    }
}