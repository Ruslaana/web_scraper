{
    "version": "1.0",
    "document": {
        "id": 9912,
        "title": "Palæstina, Simon Spies og en britisk slavehandler: Navne på veje, gader og pladser skaber bitre stridigheder",
        "content": "Når en plads skal navngives, er det normalt en kommunalbestyrelse eller et byråd, der foretager valget. I Københavns Kommune kaldes det Borgerrepræsentationen. Kommuner må ikke bedrive udenrigspolitik, og det er i dette lys, at Venstre og Dansk Folkeparti har indbragt en klage over forslaget om at navngive en plads på ydre Nørrebro for Palæstinas Plads som foreslået af Enhedslisten, SF, Alternativet og Radikale Venstre. Et flertal på 29 af Borgerrepræsentationens 55 medlemmer har stemt for forslaget, mens Socialdemokratiet, Venstre, Liberal Alliance og Dansk Folkeparti (26) har stemt imod. Begrundelsen for at vælge navnet Palæstinas Plads er at hædre de mange københavnere med palæstinensiske rødder, der kunne trænge til en anerkendelse af deres stat netop nu på grund af den igangværende krig med Israel, og at der allerede findes en Israels Plads i København. Den blev på 25-årsdagen i 1968 for redningen af de danske jøder under Besættelsen omdøbt fra Linnés Torv til Israels Plads. Redningen af jøderne var fra Danmark til Sverige og blev iværksat af danske modstandsfolk, hvilket må kaldes et indenrigspolitisk anliggende, selvom Sverige er involveret. Krigen mellem Israel og Hamas derimod foregår i Gazastriben og blev forårsaget af et terrorangreb og gidseltagning af civile israelere iværksat af Hamas. Det er vanskeligt at se denne krig som andet end udenrigspolitisk, men selvfølgelig er venstrefløjens forslag om Palæstinas Plads vinklet som en håndsrækning til de herboende palæstinensere. Denne plads kommer muligvis til at hedde Palæstinas Plads.Fold sammenLæs mereFoto: Asger Ladefoged. Teknik- og Miljøudvalget skal have sagen forelagt med henblik på en eventuel ændring af navneforslaget Palæstinas Plads, og hvis ikke der kræves en ændring af navnet, kan forslaget endeligt vedtages engang i 2025. Personligt har jeg ikke et problem med en Palæstinas Plads, men timingen er forkert. Man kan ikke hædre Pælæstina, mens en krig begyndt ved et palæstinensisk terrorangreb er i gang. Da den svenske statsminister Olof Palme blev i skudt i 1986, fik vi en Olof Palmes Gade i Østervoldkvarteret i København, hvor vejnavnene er opkaldt efter svenske byer og personer som for eksempel Stockholmsgade og Dag Hammerskjölds Allé. Selvom Olof Palme jo ikke var dansk statsminister, opfattes svenske socialdemokrater nok ikke som så fremmede, at man tænker på dem som udenrigspolitiske. Det skabte i hvert tilfælde ingen kontroverser, da gaden blev opkaldt efter Olof Palme, men var snarere en sympatierklæring på grund af det uforståelige og uopklarede mord. Navnet på en plads opkaldt efter en kendt landsmand kan også blive kontroversielt. I Helsingør blev en plads, der tidligere hed Svingelport Plads, omdøbt til Simon Spies Plads i 1993 i forbindelse med en renovering af pladsen. Et flertal i Helsingør stemte for at bevare navnet Simon Spies Plads. Murmaleriet af Simon Spies er dog siden blevet overmalet med et nyt motiv.Fold sammenLæs mereFoto: Jens Nørgaard Larsen. Ejeren af det populære rejsebureau Spies Rejser var født og opvokset i Helsingør, og Helsingør Kommune ansøgte om midler til renoveringen hos Simon Spies Fonden, som betalte mod, at pladsen blev navngivet efter Simon Spies. Efter en DR-dokumentar om selvsamme rejsekonge, der viste, at han betalte sine meget unge, kvindelige ansatte for seksuelle ydelser, fik borgmesteren i Helsingør moralske kvababbelser efter at blandt andet graffiti på et murmaleri af Simon Spies på pladsen udtrykte kritik af bybarnet som pædofil. Simon Spies forsøgte nu aldrig selv at skjule sine seksuelle tilbøjeligheder, og han var bevidst provokerende og grænseoverskridende. Helsingør Kommune gav derefter byens borgere mulighed for at stemme for/imod at bevare pladsens navn som Simon Spies Plads. Resultatet blev, at et flertal stemte for at bevare navnet. Murmaleriet af Simon Spies er dog siden blevet overmalet med et nyt motiv. I disse woke tider, hvor forargelse over og fordømmelse af tidligere tiders handlinger ofte fører til demonstrationer og selvtægt, er offentlige statuer af berømte personer også blevet problematiske. Tidligere institutleder for Kunstakademiet i København Katrine Dirckinck-Holmfeld smed således i 2020 sammen med en gruppe anonyme billedkunstnere en buste af kong Frederik 5. i havnen som en kunstnerisk happening, fordi kongen repræsenterede dansk kolonialisme og slavehandel. Ved denne aktion skulle vi danskere tvinges til at tænke over vores blakkede fortid. Frederik 5. var konge af Danmark og Norge fra 1746 til1766 og grundlagde Kunstakademiet. Han regerede samtidig over de danske øer i Vestindien, hvor slaveri var en væsentlig faktor i samhandlen med Danmark. Denne »ikke-brug af historien«, hvor man bedømmer fortiden i bagklogskabens klare lys og ser på datiden med nutidens øjne, er ofte for unuanceret. I Bristol i England smed man i kølvandet på raceoptøjerne efter episoden med den sorte borger George Floyd, der døde efter at være blevet arresteret af en hvid politibetjent i USA, en statue af den britiske forretningsmand Edward Colston (1636-1721) i havet. Colston havde været slavehandler på de britiske øer i Vestindien og var blevet rig blandt andet på denne handel. Han blev med andre ord skændet som hvid kapitalist og racist, hvilket han også må have været. I Bristol var han imidlertid blevet hædret med en statue i sin tid, fordi han var filantrop og brugte mange af sine penge på at bygge gratis skoler til fattige børn, hjem til de fattige og hospitaler både i London og i sin hjemby. Bristols byråd har nu fisket statuen op af havet og stillet den i sikkerhed i et museum. Det er helt i sin orden, hvis der er enighed om ikke længere at hædre en person med en statue på en offentlig plads, hvis hæderen ikke længere er i overensstemmelse med det gængse syn på sagen, men at nogle personer i et demokrati vandaliserer og ødelægger historiske monumenter, fordi de føler trang til at udtrykke deres politiske holdninger, er totalt uacceptabelt. På det mere fredsommelige plan kan der også gå partipolitik i kommuners navngivning. I det såkaldte digtervejskvarter i Næstved er villavejene alle opkaldt efter kendte danske forfattere. Der er en Herman Bangs Vej, Georg Brandes Vej, Gustav Wieds Vej, Tove Ditlevsens Vej, Thit Jensens Vej, Kjeld Abells Vej, H.C. Andersens Vej og Karen Blixens Vej for blot at nævne nogle af dem. Næstved Kommune har længe været en socialdemokratisk kommune, og det bemærkelsesværdige er, at de tre eneste danske forfattere, der har fået Nobelprisen i litteratur: Johannes V. Jensen (1944), Karl Gjellerup og Henrik Pontoppidan (de to sidste delte prisen i 1917) netop ikke har fået veje opkaldt efter sig i kvarteret. Ud over at være fremragende forfattere er det eneste, de tre ellers har tilfælles at være udtalt højreorienterede. Det er måske at gå i lige lovlig små sko, hvis kommunen sætter partipolitik over faglig anerkendelse på denne måde. I øvrigt gælder det samme for nogle af de kendte kommunistiske forfattere. Hverken Martin Andersen Nexø, Hans Scherfig eller Hans Kirk har fået en vej opkaldt efter sig i Næstved; men indtil videre har det ikke skabt en kontrovers. Karin Louise Sigurskjold er pensioneret gymnasielærer og medlem af Den Danske Sprogkreds ",
        "metadata": {
            "source": "https://www.berlingske.dk/kronikker/palaestina-simon-spies-og-en-britisk-slavehandler-navne-paa-veje-gader",
            "image_url": "https://berlingske.bmcdn.dk/media/cache/resolve/image_x_large_vertical/image/185/1851263/24821032-pladsen-der-mske-skal-navngives-til-palstinas-p.jpg",
            "publication_time": "Mandag d. 04. november 2024, kl. 19.50",
            "author": null,
            "related_links": [],
            "attachments": []
        }
    }
}