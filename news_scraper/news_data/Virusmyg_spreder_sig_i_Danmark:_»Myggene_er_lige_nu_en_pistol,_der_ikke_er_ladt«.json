{
    "version": "1.0",
    "document": {
        "id": 4202,
        "title": "Virusmyg spreder sig i Danmark: »Myggene er lige nu en pistol, der ikke er ladt«",
        "content": "Myggen kan i sig selv være ret irriterende. Men i den nærmeste fremtid er der grund til at være ekstra opmærksom, hvis et af de små bæster sætter sig på en bar arm hen over sommeren. Den såkaldte nilfebermyg, som kan bære vestnilvirussen, er nemlig i gang med at sprede sig over hele landet. Det skriverTV 2. Dog er det værd at bemærke, at de nilfebermyg, der allerede befinder sig i Danmark, endnu ikke bærer vestnilvirussen, men Rene Bødker, der er seniorforsker på Institut for Veterinær- og Husdyrvidenskab ved Københavns Universitet, siger til TV 2, at det kun er et spørgsmål om tid. »Myggene er lige nu en pistol, der ikke er ladt, for den er ufarlig, så længe den ikke bærer virussen. Det er næsten umuligt at forestille sig, at det ikke sker. Det ville i så fald være rent held. Måske er virussen her allerede i en fugl et eller andet sted, uden at vi har opdaget det,« siger han. Eksperter har monitoreret myggens vækst i Danmark, og de har siden 2014 konstateret, at den yngler i stor stil i og omkring Greve og på strandenge på Vestamager i København. Vestnilfeber, som myggene syd for Danmark allerede er bærere af, skyldes en såkaldt flavivirus. Det er eksempelvis den samme type virus, som flåter herhjemme allerede er bærer af. Bliver man bidt af flåt er der hjælp at hente i form af en vaccine. Sådan én findes imidlertid ikke, hvis man skulle blive stukket af en nilfebermyg, der er bærer af vestnilvirussen. Ifølge Statens Serum Institut er det dog de færreste, der egentlig bliver syge, hvis de bliver inficeret med vestnilvirus. Er man derimod oppe i årene eller på anden måde immunsvækket er der risiko for at udvikle alvorlig sygdom, og i værste tilfælde kan man dø af virussen.",
        "metadata": {
            "source": "https://www.berlingske.dk/indland/virusmyg-spreder-sig-i-danmark-myggene-er-lige-nu-en-pistol-der-ikke-er",
            "image_url": "https://berlingske.bmcdn.dk/media/cache/resolve/image_x_large/image/180/1803158/24721997-en-ny-potentiel-farlig-myggeart-spreder-sig-i-dan.jpg",
            "publication_time": "Fredag d. 07. juni 2024, kl. 11.34",
            "author": "Mads Hørkilde",
            "related_links": [],
            "attachments": []
        }
    }
}