{
    "version": "1.0",
    "document": {
        "id": 10909,
        "title": "Flyselskab vil have passagerer på vægten før afgang",
        "content": "Måske har du stået og ventet nervøst på, om den kuffert, du har placeret på skranken ved dit flyselskab, ikke overstiger de 20 kilo. Det giver dog nok ikke samme angstfølelse som selv at skulle op på vægten og stå til skue. Ikke desto mindre er det realiteten for passagerer, der flyver med finske Finnair, skriverCNN. I et projekt søsat i denne uge har flyselskabet nemlig vejet rejsende, der har meldt sig frivilligt, ved gaten, inden de steg ombord. Formålet er at beregne gennemsnitsvægten af passagerer og deres håndbagage »med henblik på flybalance og præstationsberegninger, der er nødvendige for sikker drift af flyvninger,« lyder det fra Päivyt Tallqvist, der er Finnairs senior vicepræsident for kommunikation. Samtidig forsikrer han, at de indsamlede data ikke er forbundet med passagerernes personlige data. Det er altså kun medarbejderen ved vægten, der kan se ens vægt. Som almindelig praksis skal flyselskaber regne på den samlede last ombord, før flyet sendes i luften, og det indebærer blandt andet også bagage og catering. Den samlede vægt kan nemlig påvirke, hvor passagerer kan fordeles i flyet og i nogle tilfælde også hvor mange passagerer, der må være ombord ifølge CNN. Det kræver, at man kender vægten for de rejsende, og her kan flyselskaber vælge at bruge tal fra de europæiske luftfartsmyndigheder, men kan også bruge deres egne tal og få dem godkendt af myndighederne, som Finnair nu er i gang med. MedietAirlineRatings, som leverer sikkerhedsvurderinger af 385 flyselskaber rundt om i verden, har Finnair på ottendepladsen i deres Top 25 over de mest sikre. Her er deres top 10. Skandinaviske SAS indtræder som nummer 11. 1. Air New Zealand 2. Qantas 3. Virgin Australia 4. Etihad Airways 5. Qatar Airways 6. Emirates 7. All Nippon Airways 8. Finnair 9. Cathay Pacific Airways 10. Alaska Airlines",
        "metadata": {
            "source": "https://www.berlingske.dk/internationalt/flyselskab-vil-have-passagerer-paa-vaegten-foer-afgang",
            "image_url": "https://berlingske.bmcdn.dk/media/cache/resolve/image_x_large/image/176/1763563/24635540-helsinki-lufthavn.jpg",
            "publication_time": "Lørdag d. 10. februar 2024, kl. 12.24",
            "author": "Joachim Ploug Hansen",
            "related_links": [],
            "attachments": []
        }
    }
}