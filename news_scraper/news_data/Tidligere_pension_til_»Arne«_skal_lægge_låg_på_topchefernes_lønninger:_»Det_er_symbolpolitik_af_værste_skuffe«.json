{
    "version": "1.0",
    "document": {
        "id": 9649,
        "title": "Tidligere pension til »Arne« skal lægge låg på topchefernes lønninger: »Det er symbolpolitik af værste skuffe«",
        "content": "Tidligere pension til »Arne« kan sende tusinder af danskere ud af arbejdsmarkedet før tid og skal samtidig lægge et låg på lønningerne til topcheferne i landets største virksomheder. Som en del af finansieringenaf den tidligere pensionbliver det fremover sådan, at virksomhederne ikke længere skal have fradrag for bruttolønninger på over syv mio. kr. »Det vil bidrage til at modvirke en skæv lønudvikling for direktører mv. i særligt store selskaber,« hedder det i aftalen om den tidligere pension. Professor i økonomi ved Copenhagen Business School Niels Westergård-Nielsen tvivler stærkt på effekten af det nye loft. Han fremhæver, at det bestemt ikke er normalt, at man fra politisk hold griber ind i løndannelsen på den måde, men at det tidligere er forsøgt over for lønninger i den finansielle sektor under finanskrisen. »Det vil gøre, at det bliver dyrere for virksomheder at have lønninger ud over et vist beløb. Men der er andre måder at aflønne på end bruttolønninger. Det kan være i form af aktier eller aktieoptioner. Vi vil på papiret få en indsnævring i løngabet på virksomhederne, men der vil ikke komme en indsnævring i indtægtsgabet, hvis det går virksomheden godt,« siger Niels Westergård-Nielsen, der kalder det nye loft over direktørlønningerne for ren symbolpolitik. »Alt det, som ligger uden for de formelle lønninger, kan man ikke styre. Reglerne vil få den ulempe, at vi får en endnu dårligere statistik på, hvor store lønforskelle der er. Lønforskellene bliver skjult, og det vil i så fald skyldes lovgivningen. Det er ikke særlig smart at gøre det på den måde,« siger Niels Westergård-Nielsen. Ifølge aftalen om den tidligere pension omfatter begrebet bruttoløn også andre personalegoder. Det kan eksempelvis være opsparing til pension, fri bolig, fri bil og lignende. Bruttolønnen skal opgøres på koncernniveau. En gennemgang, som Berlingske har lavet, viser, at det nye loft vil ramme alle topcheferne i landets største virksomheder i C25-indekset på Københavns Fondsbørs. Hos Dansk Industri advarer man kraftigt mod det nye loft. »Normalt kan man fratrække lønnen i virksomhedens overskud ligesom med alle mulige andre udgifter. Det vil man ikke kunne fremover for den del af lønnen, som ligger over syv millioner kroner. Det svarer i virkeligheden til, at virksomhederne har udgifterne til lønnen, og derefter skal de betale skat af den. Det er meget usædvanligt, at man skal betale skat af en udgift,« siger vicedirektør for Dansk Industri Steen Nielsen, der frygter, at virksomhederne vil begynde at placere de højtlønnede job uden for Danmark.  »Det har mange virksomheder mulighed for. De kan placere hovedkvarteret uden for Danmark. Vi mener, at det er en fordel, at virksomhedernes hovedkvarter ligger her i landet, fordi det skaber arbejdspladser. Det, som er tænkt som et finansieringsforslag, kan ende med slet ikke at give nogle penge til statskassen, men derimodkomme til at koste penge,« siger Steen Nielsen. »Vi mener generelt, at den tidligere pension er udtryk for en ret erhvervsfjendtlig politik. Man sender raske på tidligere pension, og derudover vil man lade virksomhederne betale for det. Det er virkelig ikke en politik, der skaber arbejdspladser herhjemme,« siger Steen Nielsen. Det er regeringen samt Enhedslisten, SF og Dansk Folkeparti, der har indgåetaftalen om tidligere pension. Erhvervsordfører for Dansk Folkeparti René Christensen fremhæver, at med loftet på de syv mio. kroner er der tale om en kraftig stramning i forhold til regeringens oprindelige udspil. Oprindeligt var loftet sat til ti mio. kroner René Christensen er enig med Niels Westergaard-Nielsen i, at det nye loft i praksis ikke vil betyde mindre forskelle i indkomsterne. »Det her er ikke noget, der er groet i vores baghave, men det er at give og tage i en forhandling. Der var ikke så meget tilbage til Enhedslisten, efter at vi havde fået stigningen i aktieskatten ud. Men det er symbolpolitik af værste skuffe,« siger René Christensen. »Det er relativt få personer, som det rammer. Jeg tror, at virksomheder finder ud af, hvordan de kan tilgodese de her chefer på en anden måde. Derfor er jeg hellere ikke så bange for, at virksomhederne flytter ud. Det kan laves på alle mulige andre måder inden for lovgivningen,« siger René Christensen.",
        "metadata": {
            "source": "https://www.berlingske.dk/oekonomi/tidligere-pension-til-arne-skal-laegge-laag-paa-topchefernes-loenninger",
            "image_url": "https://berlingske.bmcdn.dk/media/cache/resolve/image_x_large/image/134/1345248/23550386-billede.jpg",
            "publication_time": "Onsdag d. 14. oktober 2020, kl. 17.36",
            "author": "Frederik M. Juel",
            "related_links": [],
            "attachments": []
        }
    }
}