{
    "version": "1.0",
    "document": {
        "id": 21436,
        "title": "Her er den musik, vi streamede mest i 2024 – en rapper fra Rødovre topper listen",
        "content": "At vi danskere er vilde med dansk musik, er der ikke noget nyt i. Det er faktisk mere reglen end undtagelsen. Alligevel er det værd at bemærke, at vi bliver vildere og vildere med lyden af egen andedam. For det gør vi. Det viser dugfriske tal fra musikstreamingtjenesten Spotify, der traditionen tro, nu, hvor endnu et musikår er ved at gå på hæld, ser tilbage på, hvad vi danskere har lyttet mest til i året, der er gået. Således har hele otte ud af de ti mest streamede kunstnere i Danmark i 2024 (sidste år var det syv ud af ti) et dansk pas. Og igen i år er det en rapper fra Rødovre, nemlig den 32-årige Kian Frostholm, bedre kendt som Gilli, der topper listen. Det er der som sådan heller ikke noget nyt i. Det er nemlig sjette år i træk, at tallene fra Spotify kårer Gilli som den mest lyttede artist på dansk jord, hvor han i skrivende stund har 882.686 Spotify-lyttere pr. måned. Det er ikke bare vilde tal, men givetvis også tal, der kan få mere end én læser af denne kommentar til at ryste på hovedet, og ja, holde sig for ørerne.  Personligt har jeg da også selv gevaldigt svært ved at se den musikalske fidus ved lyden af Gilli. Den føles nemlig mest af alt som et stressfremkaldende miks af rap fra en trappeopgang tilsattropical beatsmed bas på bagsmækken. Fidusen bliver hellere ikke lettere at få øje på, hvis man ser på det, Gilli synger om, og indledningen på et af hans utallige megahit, »Bølgen«, siger ligesom det hele: »Ey, Molo vi' bølgen / Du kan følg' den, ellers drukner du / Har du et kilo, bror, så skub det nu / Han henter 'pagne, bror, så åbner du« Men selvom Gilli på mange måder er indbegrebet af en strafbar lyd af en Soundboks, der i bund og grund burde forbydes, så kan man ikke andet end at lette på hatten og bøje sig i støvet, og med respekt konstatere, at Gilli er en lyd, som især blomsten af Danmarks ungdom bare ikke kan få nok af. Gillis koncert på Orange Scene ved dette års Roskilde Festival mindede til tider om en Coldplay-koncert på en nytårsaften, men koncerten var først og fremmest folkefest, der vidnede om Gillis enorme popularitet på dansk jord.Fold sammenLæs mereFoto: Liv Latricia Habel. Ikke bare på Spotify, men også i levende live. Dem, der var så (u)heldige at overvære Gillis nattekoncert på Orange Scene i forbindelse med dette års udgave af Roskilde Festival, er i hvert fald ikke i tvivl. Koncerten var nemlig et femstjernet festfyrværkeri af en folkefest, der skabte et uforglemmeligt minde til en hel generation. Aldrig før, nogen som helst steder i verden, er der blevet råbt »Jetski« så højt, som der blev den nat på Dyrskuepladsen. Og nej, selvom jeg gjorde alt, hvad jeg kunne for at lade være, så kunne jeg til syvende og sidst, ligesom alle andre midaldrende medlemmer af det bølgende folkehav foran »Orange«, ikke undgå at synge bare en anelse med: »Brr, jetski – tro mig, brormand, det' jetski (Wuh!)« Men tilbage til Spotifys tal. For med sange som »555« og »Hva' Du På« og albummet »Kiko Club« er Gilli også at finde på listerne over de ti mest streamede sange og album i Danmark i 2024. Det samme er venner og kollegaer som KESI, ICEKID, Gobbs, Noah Carter og Tobias Rahim. For slet ikke at tale om den tidligere akademifodboldspiller Lamin, der ligesom Gilli gav koncert på Orange Scene under 2024-udgaven af »Roskilde«. Faktisk fik den 29-årige, dansk-gambiske rapper fra Brønshøj æren af at åbne Danmarks mest ikoniske musikscene. Lidt af etstatement,der, ligesom Spotifys tal – og netop på grund af disse – vidner om, at dansk poprap er og bliver det nye sort, og ja, lyden af Danmark 2024. Det er ikke hvem som helst, der får lov til at åbne Orange Scene på Roskilde Festivalen. I år tilfaldt æren Lamin, og den dansk-gambiske rapper fra Brønshøj leverede en præstation, som Berlingskes musikanmelder kvitterede for med fem stjerner.Fold sammenLæs mereFoto: Liv Latricia Habel. Men selvom dette års udgave af »Roskilde« fra arrangørernes side var et åbenlyst(og rock-fattigt)ønske om at være ung med de unge, der drikker sig i hegnet med Spotify koblet til deres Soundboks, så er det, når alt kommer til alt, vigtigt at havein mente, at lyden af Spotify ikke er lig med lyden af Danmark. Eller rettere; lyden af hele Danmark. For nok er Spotify store på det danske marked for musikstreamingtjenester, men den svenske gigant er ikke den eneste aktør. Og ja, der findes stadig levende mennesker, der udelukkende sværger til vinyl ogcompact disc. Jeg har spurgt Spotifys danske pr-afdeling om, hvor mange danske abonnenter de har. Det vil de af uvisse årsager ikke svare på. Til gengæld vil Spotify gerne ud med, at de har 252 millioner abonnenter på verdensplan, hvor det i øvrigt, og ikke spor overraskende, er Taylor Swift, der topper listen over de mest streamede kunstnere. Nå, men hvorom alting er, og uanset hvor stor en markedsandel Spotify har i Danmark, så taler tallene for sig selv: Gilli er (stadig) størst. På Spotify, altså. Og det er bare »Jetski«.  ",
        "metadata": {
            "source": "https://www.berlingske.dk/kulturkommentar/her-er-den-musik-vi-streamede-mest-i-2024-en-rapper-fra-roedovre",
            "image_url": "https://berlingske.bmcdn.dk/media/cache/resolve/image_x_large_vertical/image/186/1864398/24845116-i-sommer-vltede-den-danske-rapper-gilli-roskilde.jpg",
            "publication_time": "Onsdag d. 04. december 2024, kl. 14.03",
            "author": "Jakob Genz",
            "related_links": [],
            "attachments": []
        }
    }
}