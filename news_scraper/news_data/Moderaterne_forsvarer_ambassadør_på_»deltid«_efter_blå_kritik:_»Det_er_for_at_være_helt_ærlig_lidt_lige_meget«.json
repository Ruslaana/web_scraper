{
    "version": "1.0",
    "document": {
        "id": 22511,
        "title": "Moderaterne forsvarer ambassadør på »deltid« efter blå kritik: »Det er for at være helt ærlig lidt lige meget«",
        "content": "Én tese går igen, når man taler med de blå oppositionspolitikere på Christiansborg. Det er primært udenrigsminister Lars Løkke Rasmussen og Moderaternes skyld, at der skulle gå over 800 dage, fra en konventionsambassadør blev skrevet ind i regeringsgrundlaget, til vedkommende begyndte i job 1. april i år. Og så opstodet nyt problem, mener en samlet blå blok: Diplomat Nicolaj Hejberg Petersen, der har fået stillingen, er kun konventionsambassadør på »deltid«, og derudover varetager den tidligere Afghanistan-ambassadør også jobbet som migrationsambassadør. Og opgaven? Han skal sikre, at »Danmark engagerer sig i arbejdet med konventionerne, herunder hvordan de anvendes og fortolkes« – eller med andre ord: Konventionerne skal udfordres. De danske dommere skal i vidt omfang udvise kriminelle udlændinge, hvis de begår vold, voldtægt eller drab. Men problemet med kriminelle udlændinge er presserende, fordi det i mange tilfælde er nærmest umuligt at udvise kriminelle udlændinge. Det betyder blandt andet, at Danmark i 2024 lagde hus til hele157 udlændinge på tålt ophold– mennesker, som myndighederne vurderer kan være i fare for dødsstraf, tortur eller anden umenneskelig behandling, hvis de tvinges hjem. Og det er dét udlændingepolitiske dilemma, som Moderaterne beskyldes for ikke at tage alvorligt nok. »Det kan være, at nogen synes, at det er vigtigt, og at vi så har en udenrigsminister, der ikke synes, at det er særligt vigtigt. Hvorfor har han ellers siddet så længe, før vi kom i gang,« lød det retorisk fra Liberal Alliances Steffen Larsen mandag. Steffen Larsen (LA) har stillet forslag om, at Danmark bør skrive menneskerettighedskonventionen helt ud af dansk lov.Fold sammenLæs mereFoto: Niels Ahlmann Olesen. Politisk ordfører for Moderaterne Mohammad Rona er blevet mødt med mistanken før, siger han, da Berlingske møder ham til et interview i Vandrehallen på Christiansborg: Mistanken om, at det er Moderaterne, der i regeringen forhaler, at man kan teste de konventioner, som i nogle tilfælde eksempelvis beskytter drab,- vold,- og voldtægtsmænd. Men det har altså ikke noget på sig, lader han forstå. »Jeg ved ikke, hvorfor det har taget så lang tid. Jeg synes bare, det er vigtigt, at vi får en nu, som kommer til at undersøge, hvor langt vi kan gå i forhold til konventionerne, for det er der jo bare rigtig meget debat om,« siger Mohammad Rona. Han tilføjer af egen drift, at ingen andre regeringer på samme måde har udnævnt en konventionsambassadør. Synes du ikke, det er gået for langsomt? »Vi har et regeringsgrundlag, som vi bestræber os på at komme igennem. Vi har jo nået fem sjettedele allerede. Og der er halvandet år til valg. Så jeg synes faktisk, at mange ting er gået ret hurtigt.« Så du synes, at tempoet har været fint? »Tempoet har været fint i forhold til, at vi har et regeringsgrundlag, hvor vi har nået rigtig meget. Man blev jo også nødt til at finde en, som man ved kan det.« Hvis opgaven er så vigtig, hvorfor har man så ikke ansat en, der skal lave det som det eneste? »Det kan jeg ikke komme med et konkret svar på. Nu har vi i hvert fald ansat en. Det kan godt være, at det lyder lidt dumt og tosset, men jeg vil til enhver tid have en på halv tid end slet ikke at have nogen på den her post,« siger Rona og tilføjer: »For mig handler det jo også om, hvad han kan. Det er langt vigtigere, end om han arbejder 30, 40 eller 17 timer. Det er for at være helt ærlig lidt lige meget.« Er den her opgave ikke så stor og vanskelig, at det er vigtigt at have en på posten, der ikke skal koncentrere sig om andet? »Det er en stor og vigtig opgave. Jeg synes, vi har fundet en fin balance og ansat en, som skal ud og finde ud af, hvordan og hvorledes vi sådan set kan arbejde med konventionerne på en anden måde.« Mohammad Rona (M) er i bund og grund bare glad for, at der er blevet ansat en ambassadør, som man kan komme i gang med arbejdet.Fold sammenLæs mereFoto: Ida Marie Odgaard/Ritzau Scanpix. Er det en topprioritet for Moderaterne at få udfordret konventionerne? »Alt, hvad der står i regeringsgrundlaget, er jo i princippet en topprioritet for alle tre partier. Og det her står i regeringsgrundlaget, så der er ikke nogen, der kommer til at spænde ben for noget som helst her.« Men er det en topprioritet for Moderaterne? »Alt, der står i regeringsgrundlaget, er en topprioritet.« For Moderaterne? »Ja.« Var det jeres idé, at vi skulle have en konventionsambassadør? »Jeg var desværre ikke inviteret til Marienborg, så det kan jeg ikke sige.« Der er jo snakke om, at det er på grund af jer, at det gik langsomt med at få ham ansat. »Der er snak om mange ting. Det har jeg ikke hørt noget om.« Så du kan ikke afvise, at I har en blødere udlændingepolitik end eksempelvis Socialdemokratiet og Venstre? »Vi har en stram udlændingepolitik, men vi har ikke en skør udlændingepolitik. Vi er klar til at lempe der, hvor der skal lempes, og stramme der, hvor der skal strammes.« Var det væsentligt for Moderaterne at få udfordret konventionerne, som regeringen lægger op til, at man skal? »Det er jo ikke noget, vi er gået til valg på. Det er det jo ikke. Men vi synes, at det er vigtigt.«",
        "metadata": {
            "source": "https://www.berlingske.dk/politik/moderaterne-forsvarer-ambassadoer-paa-deltid-efter-blaa-kritik-det-er-for",
            "image_url": "https://berlingske.bmcdn.dk/media/cache/resolve/image_x_large_vertical/image/191/1916395/24940930-mohammad-rona-er-udlndinge--og-integrationsordfr.jpg",
            "publication_time": "Onsdag d. 30. april 2025, kl. 06.07",
            "author": "Daniel Tidemann",
            "related_links": [],
            "attachments": []
        }
    }
}