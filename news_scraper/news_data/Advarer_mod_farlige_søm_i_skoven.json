{
    "version": "1.0",
    "document": {
        "id": 17999,
        "title": "Advarer mod farlige søm i skoven",
        "content": "Det gælder om at kigge sig for, hvis man går tur i Hareskoven ved Værløse nord for København. Politiet og Naturstyrelsen advarer således om et problem med farlige søm, som man håber, skovens gæster kan hjælpe med at opklare. Det drejer sig ifølge politiet om søm, som nogen har hamret ind i trærødder og derefter klippet hovedet af sømmet. Således er sømmet blevet til et »metalspyd«, der potentielt kan trænge igennem fodtøj og op i gæsternes fod, hvis de træder på det. De farlige søm er opdaget på visse stier i Lille Hareskov, som ofte bruges af mountainbikere. - Umiddelbart får man den tanke, at det er gjort for at genere mountainbikerne, og det har da også resulteret i punkteringer. Men sømmene er langt farligere for de almindelige skovgæster, som går eller løber på stierne. Derfor vil vi meget gerne have dette uvæsen til livs, siger skovrider Kim Søderlund, Naturstyrelsen, i en pressemeddelelse. Samme problem i Hirtshals og ved Silkeborg Det er ikke kun i Hareskoven, man har oplevet, at der bliver banket farlige søm ned i trærødderne - muligvis for at chikanere mountainbikerne. Også i Tornby Klitplantage ved Hirtshals og i skovene omkring Silkeborg har man oplevet samme problem. Desuden blev en elev på Himmelbjergegnens Natur- og Idrætsefterskole, der var ude at køre mountainbike på en sti i Gammel Ry, sidste weekend ramt af en snor, der var spændt ud over stien. Snoren sad i halshøjde og rev den unge mountainbiker af cyklen. At sætte farlige søm op i skoven er en overtrædelse af straffelovens § 252 om i grov kådhed eller på anden hensynsløs måde at udsætte andre for fare, oplyser Nordsjællands politi, der opfordrer til, at man kontakter politiet, hvis man ser noget mistænkeligt. Hvis man ser et søm i trærødderne, beder Naturstyrelsen om, at man uskadeliggør det, for eksempel ved at bukke det. Ellers skal man give Naturstyrelsen besked om, hvor sømmet er.",
        "metadata": {
            "source": "https://www.berlingske.dk/samfund/advarer-mod-farlige-soem-i-skoven",
            "image_url": "https://berlingske.bmcdn.dk/media/cache/resolve/image_x_large/image/60/605276/5604279-hareskoven.jpg",
            "publication_time": "Mandag d. 17. september 2012, kl. 15.42",
            "author": null,
            "related_links": [],
            "attachments": []
        }
    }
}