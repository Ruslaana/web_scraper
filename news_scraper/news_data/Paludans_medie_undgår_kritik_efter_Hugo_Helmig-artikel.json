{
    "version": "1.0",
    "document": {
        "id": 12718,
        "title": "Paludans medie undgår kritik efter Hugo Helmig-artikel",
        "content": "Pressenævnet udtaler ikke kritik af mediet Frihedens Stemme for offentliggørelsen af sangeren Hugo Helmigs død. Det fremgår af en kendelse fra Pressenævnet. Hugo Helmigs forældre, Thomas Helmig og Renee Toft Simonsen, klagede til nævnet over, at mediet udgav en artikel om dødsfaldet, før familien selv havde offentliggjort det. Forældrene mente, at det krænkede privatlivets fred, at mediet bragte nyheden. Nævnet lægger i kendelsen vægt på, at afdøde var en offentlig kendt musiker, at oplysningen om dødsfaldet stammede fra en offentlig myndighed, og at oplysningen var korrekt. Frihedens Stemmes ansvarshavende redaktør er Rasmus Paludan. Mediet bragte nyheden 27. november – fire dage efter dødsfaldet. Andre medier ventede med at bringe nyheden om sangerens død, til familien selv bekræftede det, hvilket var fem dage efter nyheden fra Frihedens Stemme. Af Pressenævnets kendelse fremgår det, at oplysningen om dødsfaldet som udgangspunkt hører under privatlivets fred. Men i den samlede vurdering finder nævnet, at hensynet til informations- og ytringsfriheden i sagen vægter højere end hensynet til beskyttelse af retten til privatlivets fred. Desuden mener nævnet, at omtalen af dødsfaldet fra mediets side har været skånsom i forhold til både Hugo Helmig og hans efterladte. Hugo Helmig døde 24 år gammel den 23. november 2022. Efter sangerens dødsfald fortalte journalist og musikanmelder Anders Houmøller Thomsen, at sønnen lykkedes med noget, som Thomas Helmig aldrig gjorde. At slå igennem internationalt. »Jeg var især imponeret over, at der sad et par elverspidse popører på Hugo Helmig, og at han derfor virkede som en dansk rival til navne som Justin Bieber og Katy Perry,« lød det fra anmelderen. /ritzau/ ",
        "metadata": {
            "source": "https://www.berlingske.dk/danmark/paludans-medie-undgaar-kritik-efter-hugo-helmig-artikel",
            "image_url": "https://berlingske.bmcdn.dk/media/cache/resolve/image_x_large/image/166/1660189/24383585-hugo-helmigs-gravsted-p-nordr.jpeg",
            "publication_time": "Fredag d. 24. marts 2023, kl. 14.27",
            "author": null,
            "related_links": [],
            "attachments": []
        }
    }
}