{
    "version": "1.0",
    "document": {
        "id": 15299,
        "title": "Ung iværksætter kan blive næste Facebook-milliardær",
        "content": "Hun er 36 år men allerede i gang med sin tredje virksomhed, som nu kan gøre hende til milliardær, hvis Facebook - som rygterne antyder - køber den. Victoria Ransoms Wildfire Interactive står ifølge Businessinsider.com til at blive købt af Facebook for 250 millioner dollars (1,48 milliarder kroner). Selskabet arbejder i forvejen tæt sammen med Facebook. Det sælger markedsføringsværktøjer til sociale medier som Facebook, Twitter, YouTube og LinkedIn. Hold øje med hende Victoria Ransom blev i både 2010 og 2011 udnævnt som en af de »25 kvinder i teknologibranchen, som man bør holde øje med«. Hun har været iværksætter, siden hun var i tyverne og har indtil nu sat tre virksomheder i søen.Få job gennem LinkedIn  Wildfire er på kun et år blevet overskudsgivende, har 250 ansatte og otte kontorer verden over. På kundelisten står netop Facebook, Pepsi, Unilever, Sony og USAs største teleselskab AT&T. Facebook har hårdt brug for at finde måder at tjene flere penge på. Trods de - efter eget udsagn - henved 900 millioner brugere er omsætningen pr. bruger sølle 1,17 dollars (6,96 kroner) om måneden, og en nylig meningsmåling viste, at 34 procent af Facebook-brugerne bruger mindre tid på Facebook, end de gjorde for seks måneder siden. Raslet ned i værdi Oveni er Facebooks værdi raslet ned siden børsnoteringen 18. maj. For en uge siden var der skåret over 30 milliarder dollars i værdi af Facebook. Facebook forsøger derfor at købe sig til en bedre forretning. Facebook lagde for nylig et bud på en milliard dollars for fotodelingstjenesten Instagram, der skal være med til at forny Facebook og fastholde brugernes interesse, men de amerikanske konkurrencemyndigheder har indledt en længerevarende undersøgelse af overtagelsen. Victoria Ransom har en MBA-grad fra Harvard Business School i 2008 og en bachelor i kunst fra Macalester College fra 1999. I fritiden står hun på snowboard, surfer og tager på opdagelsesrejser. Hun har således tilbragt seks uger blandt en fjern stamme i Amazonas-junglen og har boet i fem måneder i en slumbebyggelse i Brasilien.",
        "metadata": {
            "source": "https://www.berlingske.dk/virksomheder/ung-ivaerksaetter-kan-blive-naeste-facebook-milliardaer",
            "image_url": "https://berlingske.bmcdn.dk/media/cache/resolve/image_x_large/image/28/289471/5254108-pix-victoria-ransom.jpg",
            "publication_time": "Onsdag d. 13. juni 2012, kl. 08.08",
            "author": "Thomas Breinstrup",
            "related_links": [],
            "attachments": []
        }
    }
}