{
    "version": "1.0",
    "document": {
        "id": 10112,
        "title": "De fleste museer har fattet, at kunden er kongen. Men Frederiksberg har et problem",
        "content": "De danske museer er ved at have fanget den. Det er sjældnere end nogensinde, at man spilder sin tid på dårlig kvalitet og uoplagte udstillinger. Museerne erin it to win. Langt de fleste museer har efterhånden forstået, at de er til for kunderne og ikke omvendt. Det er såre enkelt, men der findes faktisk en opskrift på succes. I 2023 havde Danmarks museer samlet 17,4 millioner besøgende, hvilket er det højeste besøgstal nogensinde registreret af Danmarks Statistik. Der må altså være noget, virkelig mange museer gør rigtigt. I denne uge har der dog været en smule turbulens i den museumsverden, der ellers burde være i gang med at glæde sig over det dårlige sommervejr, der uden tvivl vil bringe endnu flere gæster inden for dørene. Frederiksbergmuseerne meddelte, at deres relativt nyudnævnte direktør, Maria Gadegaard,var taget på sommerferie, og at hun ikke ville komme tilbage. Hendes ansættelse stopper med udgangen af juli, og hun nåede altså ikke engang at få et helt år på posten. Hvilke uenigheder, der har været mellem bestyrelsen og direktøren, skal jeg ikke gøre mig klog på. Når man ser på tallene, er det klart, at Frederiksbergmuseerne, der er en sammenlægning af institutionerne Cisternerne, Bakkehuset, Møstings Hus og Storm P. Museet (som i parentes bemærket nu bare hedder Storm), har et stort forbedringspotentiale. Cisternerne havde i 2023 over 100.000 besøgende, hvilket er nydeligt uden at være prangende, mens Storm måtte klare sig med omkring 20.000 gæster og både Bakkehuset og Møstings Hus med cirka 10.000. Man kan naturligvis ikke sammenligne de små »enstrengede« institutioner med det store orgel Louisiana, som med over 700.000 gæster i 2023 topper listen, men måske er der alligevel et og andet, Frederiksbergmuseerne – og andre museer med ondt i tælleapparatet – kunne lære dér. Og som altid handler det om at tage kunderne alvorligt. Jeg kommer i embeds medfør ofte på Louisiana, og hver gang fascinerer det mig, at så mange turister begiver sig ud på en kompliceret rejse med kystbanen og en lille gåtur gennem »downtown« Humlebæk for at komme ud og se på avanceret moderne kunst langt væk fra København. Selvom museet er en arkitektonisk perle og ligger helt fænomenalt på sin skrænt ved Øresund, er det ikke naturgivent, at alle og enhver orker over en halv times togrejse hver vej for at komme derhen. Der må altså være noget andet på spil. Personligt tror jeg, at det er den gamle opskrift fra museets stifter og grundlægger, Knud W. Jensen, der gør udslaget. Louisiana formår gang på gang at blande »kioskbaskerne«, der trækker det store publikum, med smalle specialudstillinger, der mest er for de dedikerede kunstelskere. De brede udstillinger skaffer pengene, og de smalle giver institutionen den troværdighed, der på langt sigt er lige så vigtig som de mange gæster. Louisiana har formået at være både et folkeligt og et elitært museum. Det er det dobbeltgreb, der er nøglen til stedets succes. Her er det Elmgreen og Dragsets »Powerless Structures, Fig. 11«.Fold sammenLæs mereFoto: Bjarke Ørsted/ Lousiana Museum of Modern Art. Louisianas aura af »stort nummer« er en platform, der er bygget op over mange, mange år, men historien viser også, at selv en så sikker position kan være skrøbelig. Fra 1995 til 1998 var svenske Lars Nittve direktør for Louisiana, og selvom han lavede nogle vildt interessante udstillinger, var det tydeligt, at han ikke interesserede sig så meget for den »brede« del af repertoiret. Hans udstillinger var mest for specialisterne, og det kunne straks ses på besøgstallene. Det, man kan lære, er altså den banale sandhed, at man aldrig må hvile på laurbærrene, og at publikum er troløst. Hvis det, man tilbyder, ikke er relevant, går folk et andet sted hen. Ud over forvaltningen af Knud W. Jensens udstillingsopskrift har folkene på Louisiana været dygtige til at skabe en hel masse aktiviteter, der ligger mere på kanten af museets kerneaktiviteter. Louisianas nuværende direktør, Poul Erik Tøjner.Fold sammenLæs mereFoto: Asger Ladefoged. Der er naturligvis skulpturparken, cafeen og museumsbutikken, men dertil kommer koncerter, foredrag, en litteraturfestival og alle mulige andre arrangementer, der er med til at understøtte museets grundfortælling om tilgængelig moderne kunst af den ypperste kvalitet. I Aarhus har Aros haft stor succes med samme model. Masser af gæster kommer kun til Aros for at besøge Olafur Eliassons »Your Rainbow Panorama« på taget, men de er alligevel med til at skabe den fornemmelse af overskud, Aros udstråler. På Frederiksberg har man gennem årene haft stor succes med de underjordiske udstillinger i Cisternerne under Søndermarken, men til forskel fra »Louisiana-modellen« har man nok lullet sig selv lidt i søvn og antaget, at enhver ting, man puttede ned i de spektakulære lokaler, ville trække et stort publikum. Og der gør man altså regning uden vært. De seneste to udstillinger har ikke haft den brede appel, der er nødvendig for stedets gennemslagskraft, og derfor har besøgstallene skuffet. Man har heller ikke formået at supplere selve udstillingsoplevelsen med noget, der kunne udvide og uddybe turen gennem mørket og give den en bredere appel. I det hele taget kan museerne nok med fordel kigge lidt på filmbranchen, når de skal arbejde med at få kunder i butikken. Som den svenske filminstruktør Ingmar Bergman engang sagde det (her citeret efter hukommelsen). »Film er en dybt kommerciel kunstart. Hvis jeg ikke kan få folk til at gå i biografen, kan jeg ikke få lov til at lave film. Det må jeg respektere. Det vigtige er så at smugle kunsten derind – og det er det, jeg arbejder med.« Sådan tror jeg også, at museerne skulle tænke – og sådan tror jeg, Louisiana tænker: Respekter publikum, respekter markedet – og sørg så for at smugle kunsten indenfor, når ingen opdager det. Så skal det nok gå. Danskerne har i hvert fald vist, at de er klar til at besøge museerne. Så længe museerne sørger for, at der er noget at komme efter.",
        "metadata": {
            "source": "https://www.berlingske.dk/kunst/de-fleste-museer-har-fattet-at-kunden-er-kongen-men-frederiksberg-har-et",
            "image_url": "https://berlingske.bmcdn.dk/media/cache/resolve/image_x_large_vertical/image/181/1815728/24749103-verdenskunst-og-verdensklasse-udsigt-der-er-ikke.jpg",
            "publication_time": "Søndag d. 14. juli 2024, kl. 15.19",
            "author": "Holger Dahl",
            "related_links": [],
            "attachments": []
        }
    }
}