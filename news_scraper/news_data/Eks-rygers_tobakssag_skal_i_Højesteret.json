{
    "version": "1.0",
    "document": {
        "id": 18073,
        "title": "Eks-rygers tobakssag skal i Højesteret",
        "content": "Den fynske eks-ryger Allan Lykke får nu mulighed for at føre sin sag mod tobaksfirmaerne helt til tops i Højesteret. Han fik i første omgang afvist sin ansøgning om fri proces, men nu har procesbevillingsnævnet altså omgjort afgørelsen med henvisning til, at der er tale om en principiel sag. Det skriver Fyens Stiftstidende. Allan Lykke kæmper for at få erstatning for de skader, som han mener, at cigaretterne har givet ham. Han har blandt andet anket sagen med påstand om, at producenten House of Prince og Skandinavisk Holding (tidligere Skandinavisk Tobakskompagni) har »fiflet« med cigaretterne, så de har en kraftigere virkning på rygerne, end varedeklarationen angiver. Allan Lykke glæder sig over afgørelsen. - Så vidt jeg har forstået på min advokat, har nævnet lyttet til alle punkter i vores ansøgning. Nævnet mener stadig, at sagen er principiel, siger han til Fyens Stiftstidende. Allan Lykkes advokat, Karsten Høj, har i sin ansøgning om fri proces for sin klient også peget på, at det er første gang, at en dansk domstol skal tage stilling til erstatningsansvar for personskade forvoldt af cigaretrygning. Desuden har argumenterne for at føre sagen været, at den tjener offentlighedens interesse, da rygning udgør et stor samfundsproblem. Allan Lykke tabte sagen mod tobaksproducenterne i Landsretten i december 2011.",
        "metadata": {
            "source": "https://www.berlingske.dk/samfund/eks-rygers-tobakssag-skal-i-hoejesteret",
            "image_url": "https://berlingske.bmcdn.dk/media/cache/resolve/image_x_large/image/62/621328/5533781-eksrygeren-allan-lykke-jensen-fr-alligevel-fri-proces.jpg",
            "publication_time": "Fredag d. 31. august 2012, kl. 17.12",
            "author": null,
            "related_links": [],
            "attachments": []
        }
    }
}