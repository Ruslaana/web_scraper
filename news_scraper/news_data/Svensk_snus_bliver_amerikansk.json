{
    "version": "1.0",
    "document": {
        "id": 9709,
        "title": "Svensk snus bliver amerikansk",
        "content": "Det er slut med svensk snus – for nu er den amerikansk. Den amerikanske tobaksgigant Philip Morris overtager nu kontrollen med Swedish Match, som er Sveriges store producent af snus. Philip Morris havde oprindelig i maj, da købstilbuddet første gang kom på bordet, gjort det klart, at man ønskede mindst 90 procent af aktierne i Swedish Match, før en handel kunne blive endegyldig. I weekenden valgte investeringsselskabet Elliott Investment, som er den største aktionær i Swedish Match med over ti procent af aktierne, alligevel at sælge, selv om selskabet først havde været imod. Nu går det derfra med en gevinst på omkring 730 millioner kroner. Dermed ejer Philip Morris nu 82,6 procent af aktierne og har forlænget sit tilbud til de resterende aktionærer til 25. november, skriver det svenske nyhedsbureau TT. Så snart Philip Morris når de 90 procent, vil Swedish Match blive afnoteret fra børsen, og topchef Jacek Olczak opfordrer derfor de resterende aktionærer til også at sælge deres aktier. Swedish Match er nu værdisat til 110 milliarder kroner. Philip Morris meldte i 2016 ud, at det langsigtede mål er at ophøre med at sælge cigaretter og i stedet satse på mindre skadelige alternativer. Ifølge det norske erhvervsmedie E24.no kommer 65 procent af indtægterne i Swedish Match i dag fra røgfrie produkter. En ny statistik fra den svenske sundhedsmyndighed Folkhälsomyndigheten viser, at det i dag er færre end halvdelen af alle svenskere, som ryger, sammenholdt med 2006. Knap syv procent af befolkningen ryger hver dag. Til gengæld tager mange flere snus end før. I dag gælder det omkring 24 procent af den mandlige befolkning og seks procent af den kvindelige. Ifølge Swedish Match bruger hver svensker, der tager snus, omkring fire doser om ugen.",
        "metadata": {
            "source": "https://www.berlingske.dk/virksomheder/svensk-snus-bliver-amerikansk",
            "image_url": "https://berlingske.bmcdn.dk/media/cache/resolve/image_x_large/image/161/1613189/24256604-pix-snus.jpg",
            "publication_time": "Tirsdag d. 08. november 2022, kl. 07.53",
            "author": "Thomas Breinstrup",
            "related_links": [],
            "attachments": []
        }
    }
}