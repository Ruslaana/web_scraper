{
    "version": "1.0",
    "document": {
        "id": 15422,
        "title": "Italiensk nedrykker kan tjene kassen på nederlag",
        "content": "Nedrykningsreglerne i den italienske Serie A er udformet så uheldigt, at de i weekenden kan tilskynde bundproppen Verona til at tabe. Det skriver flere italienske fodboldmedier. Blandt andet calciomercato.com. Ligesom mange andre ligaer har Serie A indført de såkaldte \"faldskærmspenge\", der gives til nedrykkere, så omstillingen til den økonomiske virkelighed i den næstbedste række bliver nemmere at overkomme. Efter hver sæson udløses en pulje på 60 millioner euro svarende til 450 millioner kroner til de tre nedrykkere. Det er fra denne pulje, at Verona måske kan sikre sig en ekstra stor bid af kagen, hvis bundproppen på søndag taber til nedrykningstruede Palermo, så Palermo bliver oppe i Serie A. Det er nemlig ikke i Veronas interesse at få sicilianerne med ned i den næstbedste række. Helt præcist kan Verona indkassere fem millioner euro (35 millioner kroner) på et nederlag, men pengene vil først tikke ind på kontoen om et år.  Før sidste spillerunde på søndag har Verona 28 point, Frosinone 31 point, Carpi 35 point og Palermo 36 point, og der skal findes tre nedrykkere. Hvis Verona taber udekampen til Palermo, så følger Carpi og Frosinone med garanti Verona ned i Serie B, hvilket er i Veronas interesse. Da Carpi og Frosinone blot har optrådt en enkelt sæson i Serie A, er de kun berettiget til den mindste sats fra faldskærmspuljen. De får derfor 10 millioner euro (75 millioner kroner) hver. Palermo er med to sæsoner i Serie A berettiget til 15 millioner euro (110 millioner kroner) i tilfælde af nedrykning, mens Verona med tre sæsoner på øverste hylde indkasserer 25 millioner euro (185 millioner kroner). Når regnskabet gøres op på søndag, vil de tre nedrykkere få en samlet udbetaling på enten 45 eller 50 millioner euro fra faldskærmspuljen - alt afhængigt af om Carpi eller Palermo følger Verona og Frosinone ned i Serie B. Restbeløbet på 10 eller 15 millioner euro kan Verona stikke i lommen om et år - men det udbetales kun, hvis Verona har en skidt sæson og misser en hurtig tilbagevenden til Serie A. Den italienske faldskærmsaftale tilgodeser de etablerede Serie A-hold. Det er derfor kun klubber, der har været i den bedste række i minimum tre år, der har mulighed for at score restbeløbet. Det vil sige, at Verona som den eneste af nedrykkerne kan nappe alle pengene.  /ritzau/",
        "metadata": {
            "source": "https://www.berlingske.dk/sport/italiensk-nedrykker-kan-tjene-kassen-paa-nederlag",
            "image_url": "https://berlingske.bmcdn.dk/media/cache/resolve/image_x_large/image/62/620481/13282535-fbl-ita-seriea-verona-juventus.jpg",
            "publication_time": "Onsdag d. 11. maj 2016, kl. 06.59",
            "author": null,
            "related_links": [],
            "attachments": []
        }
    }
}