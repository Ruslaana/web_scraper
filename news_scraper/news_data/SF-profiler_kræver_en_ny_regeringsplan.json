{
    "version": "1.0",
    "document": {
        "id": 18279,
        "title": "SF-profiler kræver en ny regeringsplan",
        "content": "Statsminister Helle Thorning-Schmidt (S), økonomiminister Margrethe Vestager (R) og udenrigsminister Villy Søvndal (SF) skal i det kommende folketingsår sætte sig sammen for at formulere en ny politisk plan med en mere rød og grøn profil. Sådan lyder kravet fra en række fremtrædende SFere, hvoraf flere hæfter sig ved, at centrale elementer i regeringsgrundlaget allerede er gennemført. - Der er rekordhøj arbejdsløshed i Europa, og gælden er vokset. Det samlede billede er en trussel mod vækst og arbejdspladser i Danmark. Det skal en ny plan tage bestik af. Man kan skrive ind, at den fortsatte håndtering af krisen har højeste prioritet, og at man går endnu mere målrettet efter at skabe arbejdspladser i Danmark, siger SFs europaparlamentariker Emilie Turunen. Også medlem af SFs landsledelse Meta Fuglsang mener, det er en god idé at lave en ny politisk plan med flere grønne aftryk. - Man skal sætte sig ned og aftale, hvad der bør være regeringens samlede plan for det næste stykke tid, siger hun. I store dele af SFs bagland er kravet endnu mere markant. - SF må stille et krav om, at man vil genforhandle regeringsgrundlaget. Det nye program skal give bedre mulighed for, at SF kan profilere sig, siger tidligere SF-folketingsmedlem Leif Hermann. SFs lokalformand i Tønder, Henrik Jensen Møller, er helt enig. Han mener, der er »grund til at revidere hele regeringsprojektet«. Partiets politiske ordfører, Jesper Petersen, erkender, at SFs værdier fremover skal markeres tydeligere, men han tror ikke, at et nyt regeringsgrundlag er den rigtige medicin. - Det er helt rimeligt, at regeringen åbenlyst har nogle udfordringer, men man skal ikke regne med, at Vestager, Søvndal og Thorning leverer et nyt regeringsgrundlag, når de møder på arbejde i august, siger han. Samme toner lyder fra Socialdemokraterne. - Tiden er slet ikke inde til at skulle revurdere regeringsgrundlaget, siger fungerende politisk ordfører John Dyrby Paulsen.",
        "metadata": {
            "source": "https://www.berlingske.dk/politik/sf-profiler-kraever-en-ny-regeringsplan",
            "image_url": "https://berlingske.bmcdn.dk/media/cache/resolve/image_x_large/image/65/653991/5322832-sf.gif",
            "publication_time": "Fredag d. 06. juli 2012, kl. 06.00",
            "author": "Morten Henriksen",
            "related_links": [],
            "attachments": []
        }
    }
}