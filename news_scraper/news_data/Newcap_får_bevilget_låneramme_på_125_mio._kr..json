{
    "version": "1.0",
    "document": {
        "id": 15871,
        "title": "Newcap får bevilget låneramme på 125 mio. kr.",
        "content": "Lånene skal ifølge selskabet sikre, at Newcap kan udvikle og beskytte sine svenske forretningsaktiviteter. Og der er tilsyneladende opkøb på dagsordenen. - Det er bestyrelsens opfattelse, at en organisk vækst alene ikke er tilstrækkelig for at sikre koncernens position og fortsatte værdiskabelse, men at der er behov for til- og/eller opkøb både i distributionsledet og også i virksomhedens samlede værdikæde, som skal gøre selskabet i stand til at videreudvikle og beskytte sine svenske forretningsaktiviteter, skriver Newcap og uddyber: - Formålet med lånerammen er at sikre, at koncernen både har finansiering til rådighed og kan agere med den troværdighed, der følger af at have de nødvendige ressourcer til rådighed.  Betalingen for lånene, der forfalder med udgangen af 2017, udgøres af stiftelses- og tilsagnsprovision samt rente af lånet, hvis der trækkes på lånerammerne. Den samlede tilsagnsprovision for at få stillet finansiering til rådighed udgør i hele perioden 5,2 mio. kr. Stiftelsesprovisionen er fastsat til 0,75 pct., og tilsagnsprovisionen er på 2 pct. om året, som afregnes kvartalsvist. Trækkes der på lånerammen, udløser det desuden en rente på 9,5 pct. om året til långiverne, der også har fået pant i Newcaps ejerandele i Monyx Financial Group og de eventuelle selskaber, der stiftes eller erhverves for lånerammen. Lånene, der er ydet af Terra Nova A/S, der kontrolleres af Niels-Henrik Henriksen, samt af Driftsselskabet af 28. december 2001, der kontrolleres af Mogens de Linde, kan i øvrigt ikke annulleres før tid. - Låneaftalerne er godkendt af en enig bestyrelse, idet det bemærkes, at Mogens de Linde og Niels-Henrik Henriksen ikke har deltaget i beslutningsprocessen. Bestyrelsen har modtaget ekstern rådgivning med henblik på at sikre, at lånevilkår er markedskonforme og rimelige, skriver Newcap i meddelelsen. Udgifterne til lånerammen ventes at påvirke Newcaps EBITDA-resultat negativt med omkring en kvart million kr. i 2015 samt med lige under 3 mio. kr. i 2016. Forventningerne til 2015 om et EBTDA fastholdes i intervallet 19-26 mio. kr. Niels-Henrik Henriksen og Mogens de Linde kontrollerer gennem deres respektive selskaber henholdsvis 18,27 pct. og 20,31 pct. af aktiekapitalen i Newcap.",
        "metadata": {
            "source": "https://www.berlingske.dk/aktier/newcap-faar-bevilget-laaneramme-paa-125-mio.-kr.",
            "image_url": "https://berlingske.bmcdn.dk/media/cache/resolve/image_x_large/image/40/407945/11554466-new.jpg",
            "publication_time": "Onsdag d. 02. december 2015, kl. 15.19",
            "author": null,
            "related_links": [],
            "attachments": []
        }
    }
}