{
    "version": "1.0",
    "document": {
        "id": 10295,
        "title": "Mærsk-containerskib angrebet af pirater",
        "content": "Pirater fra Nigeria forsøgte lørdag at angribe det Singapore-flagede containerskib Maersk Cotonou. Maersk Contonou blev ifølge sikkerhedsfirmaet Asket angrebet af en gruppe på otte bevæbnede pirater ud for Nigerias kyst. Den bevæbnede piratgruppe havde nærmet sig containerskibet i en speedbåd. Men ifølge Asket undslap Maerks-skibet efter at have foretaget nogle sikkerhedsforanstaltninger, og skibet kunne fortsætte, og det ligger nu i Port Harcourt, Nigeria. Det skriver Ships & Ports - et kommunikationsbureau med speciale i shipping.  I en mail til Berlingske Business bekræfter Mikkel Elbek Linnet, pressemedarbejder hos Maersk Line, hændelsen. »Vi kan bekræfte, at den 19. november 2016 ca. 13.00 lokal tid efter endt lasteoperationer i Onne, Nigeria, at kriminelle forsøgte at gå ombord på Maersk Cotonou, mens det var på vej til Walvis Bay, Nambia. Angrebet mislykkedes. Besætningen og fragten er i sikkerhed, og fartøjet har genoptaget sin rejse. Vores bekymring er først og fremmest sikkerheden for vores besætning, og vi bliver ved med at følge situationen nøje. Af hensyn til vores besætnings sikkerhed vil vi ikke afsløre konkrete sikkerhedsforanstaltninger i forhold til pirateri«.  Samme dag havde piratgruppen også angrebet en konvoj af forsyningsskibe i samme område. Under det angreb havde et sikkerhedsfartøj, der eksorterede konvojen, forfulgt båden med piraterne og kom under beskydning. Sikkerhedsfartøjet besvarede ilden, og angrebet blev afbrudt.  Maersk Cotonou er et 4496 TEU-skib, og det blev bygget i 2011. Containerskibet sejler under Singapores flag og opererer på Maersk Lines rute mellem Kina og Vestafrika.",
        "metadata": {
            "source": "https://www.berlingske.dk/virksomheder/maersk-containerskib-angrebet-af-pirater",
            "image_url": "https://berlingske.bmcdn.dk/media/cache/resolve/image_x_large/image/11/112952/15524669-nigeria-transport-port.jpg",
            "publication_time": "Mandag d. 21. november 2016, kl. 16.35",
            "author": "Malene Kruse",
            "related_links": [],
            "attachments": []
        }
    }
}