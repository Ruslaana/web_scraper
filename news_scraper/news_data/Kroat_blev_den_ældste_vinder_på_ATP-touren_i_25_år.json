{
    "version": "1.0",
    "document": {
        "id": 19158,
        "title": "Kroat blev den ældste vinder på ATP-touren i 25 år",
        "content": "En af verdens bedste kvindelige tennisspillere Caroline Wozniacki var end ikke født, da Jimmy Connors i 1989 vandt en turnering på herrernes ATP-tour som 37-årig. Den bedrift står stadig ved magt, men søndag nærmede en af de nuværende spillere sig amerikaneren. Blot en uge før sin 36-års fødselsdag tog servekanonen Ivo Karlovic titlen ved Delray Beach Open, og det gør verdensranglistens nummer 29 til den ældste vinder af en ATP-turnering i 25 år. »Det er utroligt. Det er virkelig tilfredsstillende for mig at vinde i denne alder, og det giver mig et rygstød, når jeg nu skal til at gå ind i nye turneringer i Indian Wells og Miami,« siger den 2,11 meter høje Ivo Karlovic til ATPs officielle hjemmeside. »Sidste år var jeg i fire finaler og tabte dem alle, så jeg havde virkelig brug for denne her. Jeg var fokuseret, jeg gjorde mine ting, og det betalte sig,« tilføjer den nu ældste vinder ved Delray Beach Open efter finalesejren på 6-3, 6-3 over en spiller med det i dette tilfælde pudsige efternavn Donald Young. Titlen som alle tiders ældste vinder tilhører stadig amerikanske Pancho Gonzales, der i en alder af 43 år vandt Pacific Southwest Open i 1971.",
        "metadata": {
            "source": "https://www.berlingske.dk/sport/kroat-blev-den-aeldste-vinder-paa-atp-touren-i-25-aar",
            "image_url": "https://berlingske.bmcdn.dk/media/cache/resolve/image_x_large/image/72/727305/8333105-australia-tennis-australian-op.jpeg",
            "publication_time": "Mandag d. 23. februar 2015, kl. 08.51",
            "author": null,
            "related_links": [],
            "attachments": []
        }
    }
}