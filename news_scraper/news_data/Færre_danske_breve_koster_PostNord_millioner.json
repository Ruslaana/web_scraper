{
    "version": "1.0",
    "document": {
        "id": 12045,
        "title": "Færre danske breve koster PostNord millioner",
        "content": "Der sendes færre breve i Danmark. Det betyder ikke kun mindre arbejde til postbudene. Det gør også ondt i regnskabet hos PostNord, der ejer Post Danmark. Det er en af konklusionerne fra selskabets regnskab for tredje kvartal. Selskabet har mellem juli og september tabt 101 millioner svenske kroner - svarende til omkring 75 millioner danske kroner.  En af hovedårsagerne er, at der i Danmark er blevet sendt 17 procent færre breve i perioden. PostNord Danmark står for et driftsunderskud på 209 millioner svenske - svarende til 157 millioner danske kroner. - Nedgangen skyldes især dårligere resultater i Danmark og Sverige som følge af faldet i brevmængder, hvor der ikke fuldt ud er sket tilpasning på omkostningssiden, siger administrerende direktør Håkan Ericsson.  Mængden af breve, der bliver sendt i Danmark, er faldet støt siden slutningen af sidste år. Det er særligt mængden af A-post, der gør ondt på PostNords regnskab. Her blev der sendt omkring 50 millioner breve i de tre sidste måneder af 2015.  Fra juli til september i år var antallet af breve nede på 20 millioner. Fra 1. juli blev A-brevet afskaffet og erstattet med den nye tjeneste Quickbrev. Den faldende brevmængde har kostet flere hundrede stillinger. Så sent som september blev 770 ansatte afskediget fra Post Danmark.",
        "metadata": {
            "source": "https://www.berlingske.dk/virksomheder/faerre-danske-breve-koster-postnord-millioner",
            "image_url": "https://berlingske.bmcdn.dk/media/cache/resolve/image_x_large/image/15/157752/15248211-mathias-lvgreen-bojesen---201.jpeg",
            "publication_time": "Fredag d. 28. oktober 2016, kl. 09.46",
            "author": null,
            "related_links": [],
            "attachments": []
        }
    }
}