{
    "version": "1.0",
    "document": {
        "id": 317,
        "title": "Nordsøaftale hænger i tynd tråd kun tre uger inden deadline",
        "content": "I foråret 2016 fremsatte Mærsk årets udgang som deadline for at blive enige om nye rammevilkår, der skal forhandles mellem olieindustrien og regeringen. Mærsk truer med at lukke det synkende Tyra-felt, hvis ikke aftalen kommer i hus inden. Det skriverBørsen. - Altså hvis Tyra lukker ned, så svarer det til, at du lukkede Rådhuspladsen. Så sander det hele til, vurderer Martin Næsby fra Olie Gas Danmark.  På trods af at der kun er godt tre uger til årets udgang, har der ikke fundet reelle forhandlinger sted mellem nordsøaftalens parter. - Der sker intet. Det ligger helt stille. Og det er ekstremt skadeligt for industrien - og det gavner da heller ikke ligefrem Danmark, at den industri, der årligt tjener 19 mia. kr. (i 2014, red.) på Nordsøen, ikke får afklaret sin fremtid, udtaler en kilde centralt placeret i olieindustrien til Børsen. Dog udtaler både politikere og repræsentanter fra olieindustrien til Børsen, at parterne er i dialog med hinanden. Indtjeningen i oliesektoren generelt har også været noget mere under pres gennem de seneste to år, hvor oliepriserne har været markant lavere end tidligere.  ",
        "metadata": {
            "source": "https://www.berlingske.dk/virksomheder/nordsoeaftale-haenger-i-tynd-traad-kun-tre-uger-inden-deadline",
            "image_url": "https://berlingske.bmcdn.dk/media/cache/resolve/image_x_large/image/9/96409/15712802-ap-mller---mrsk-skuffer-i-andet-kvartal-lav-oliepris-koste.jpg",
            "publication_time": "Fredag d. 09. december 2016, kl. 09.29",
            "author": null,
            "related_links": [],
            "attachments": []
        }
    }
}