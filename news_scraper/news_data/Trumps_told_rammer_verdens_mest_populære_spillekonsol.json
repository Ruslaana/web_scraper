{
    "version": "1.0",
    "document": {
        "id": 21622,
        "title": "Trumps told rammer verdens mest populære spillekonsol",
        "content": "Den japanske spilgigant Nintendo forventer at kunne sælge 15 millioner af sin nye spillekonsol Switch 2 i det kommende år. Det er mindre end forventet, for analytikerne havde regnet med et salg på 16,8 millioner styk, men Nintendo forudser, at den amerikanske toldkrig vil skære »et tocifret milliardbeløb i yen« af overskuddet. Den længe ventede Switch 2kommer på markedet om en måned, og den kommer til at koste mere end forventet i USA, som er et afde helt store markeder for spil. 450 dollar eller 3.000 kroner bliver prisen i USA på den håndholdte konsol, som efterfølger succesen med Switch, der kom på markedet i 2017. Dette til trods har der været et stort antal forudbestillinger. Switch 2 bliver leveret fra 5. juni og lander dermed midt i Donald Trumps sværm af straftold på varer fra hele verden, der importeres til USA. Situationen har gjort det meget vanskeligt for virksomheder at vurdere, hvor meget de kan sælge i den kommende tid, og adskillige store amerikanske koncerner har direkte opgivet at fremlægge forventninger. Switch-konsollen har til dato solgt i 150,01 millioner eksemplarer, hvorved den sidder på 58,1 procent af det globale salg af spillekonsoller, viser tal fra analysefirmaet VGChartz. JapanskeSonys PlayStation 5har med 75,28 millioner solgte konsoller erobret 29,2 procent af konsolmarkedet, mensMicrosofts Xbox Series X/S med 32,77 millioner solgte konsoller sidder på 12,7 procent. Nintendo står også bag den ikoniske spilfigur Super Mario. Nintendos bestyrelsesformand, Shuntaro Furukawa, advarede ifølge den britiske finansavis Financial Times torsdag om, at hvis der kommer yderligere straftold, vil prisen på Switch 2 blive nødt til at stige, hvilket kan føre til faldende salg i USA. Sammen med Switch 2 lancerer Nintendo flere nye spil, heriblandt den nyeste udgave i den storsælgende Mario Kart-serie. Switch 2 minder betydeligt om forgængeren, med aftagelige styrehåndtag (controllere), men med en større skærm. Controllerne, der kan bruges som en mus eller kobles fra og holdes i hånden, fæstnes denne gang med magneter, og selve styrepinden (joysticket) bliver opgraderet. Alle tidligere Switch-spil kan også spilles på den nye Switch 2. Switch var den første konsol, der kunne anvendes alene eller tilkoblet et fjernsyn. Den afløste Wii U, der blev set som et flop efter succesen med den første Wii. Nintendo kom ind på spilmarkedet i 1997 med sin Nintendo 64, der anses som en klassiker.  ",
        "metadata": {
            "source": "https://www.berlingske.dk/virksomheder/trumps-told-rammer-verdens-mest-populaere-spillekonsol",
            "image_url": "https://berlingske.bmcdn.dk/media/cache/resolve/image_x_large_vertical/image/191/1919790/24947772-fans-poserer-foran-et-kmpe-billede-af-den-nye-swi.jpg",
            "publication_time": "Fredag d. 09. maj 2025, kl. 13.13",
            "author": "Thomas Breinstrup",
            "related_links": [],
            "attachments": []
        }
    }
}