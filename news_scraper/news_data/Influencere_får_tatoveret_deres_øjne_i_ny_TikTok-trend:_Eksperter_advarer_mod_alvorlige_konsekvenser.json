{
    "version": "1.0",
    "document": {
        "id": 15365,
        "title": "Influencere får tatoveret deres øjne i ny TikTok-trend: Eksperter advarer mod alvorlige konsekvenser",
        "content": "Det har altid været populært for mennesker at ændre deres udseende i større eller mindre grad. Man kan eksempelvis træne sig stærkere, spise sig mere slank og få fillers i læberne eller botox i ansigtet. Men ens øjenfarve har altid været den samme. Indtil for nylig. For i en ny og voksendeTikTok-trendvil influencere nu ændre på dette. Detskriver den engelske avis The Guardian. En trend, som flere eksperter nu advarer mod: Flere folk får i stigende grad tatoveret deres hornhinder. Udelukkende af kosmetiske årsager. Operationen er relativt ny, og dens egentlige formål er at forbedre øjets og hornhindens udseende, hvis de er blevetbeskadiget af en infektion, sygdom eller skade.Operationen bruges også til at hjælpe de mennesker, der lider af den sjældne sygdomaniridi, som er en tilstand, hvor øjets iris er deform eller ufuldstændig. Men nu benytter et stigende antal mennesker sig af operationen af rent kosmetiske årsager. Oftest for at ændre på deres øjenfarve. Trenden har spredt sig på appen TikTok, hvor influencere deler videoer af resultaterne af indgrebet. Især er det populært, at den brune øjenfarve skiftes ud til fordel for den grønne eller den blå, da det ifølge influencerne er pænere. Du kan se, hvordan operationen foregår i videoen nedenfor:  Det permanente skift i øjenfarve er dog langtfra ufarligt. Flere eksperter advarer nu mod trenden. Til avisen The Guardian udtrykker flere eksperter stor bekymring over tendensen på de sociale medier. Øjenkirurg og øjenlæge på Moorfields private øjenhospital i London Alex Dayforklarer til avisen, at operationen ikke er mulig at foretage i Storbritannien, hvis formålet kun er æstetisk. Derfor må folk, der vil have ændret deres øjenfarve, rejse udenlands for at få foretaget operationen. Men det er ikke problem- eller konsekvensfrit at få foretaget indgrebet, understreger han. Det kan i værste fald føre til blindhed. »Det er mennesker, der har sunde øjne, de har ingen problemer med deres syn, og så går de ud og får foretaget en operation, som kan have enorme, langsigtede konsekvenser, hvad angår øjensundhed og synet, og det vil påvirke dem resten af deres liv,« siger han til The Guardian og understreger derfor: »Ingen bør risikere deres syn ved at gennemgå en operation for at ændre deres øjenfarve.« Operationen foregår sådan, at patienten bliver lokalbedøvet, før en kirurg laver et snit i hornhinden med en laser eller en nål. Det skaber en lille lomme i hornhinden, hvor pigmentfarve derefter bliver sprøjtet ind. Den kunstige farve vil permanent dække over den naturlige farve i øjets iris, også kaldet regnbuehinden, som er den, der angiver øjenfarven.  På trods af, at flere eksperter nu råber vagt i gevær, er det langtfra første gang, at man advarer mod »øjetatoveringer«, som det også kaldes. Det amerikanske akademi for oftamologi, som er det medicinske speciale, der beskæftiger sig med øjensygdomme,advarede allerede i januar mod tendensen. Her italesatte man risikoen for permanent synstab, infektioner, lækage af den kunstige farve i øjet, inflammation i øjet og andre komplikationer som følge af indgrebet. »Patienter, der overvejer disse procedurer alene af kosmetiske årsager, skal veje de alvorlige risici op imod den potentielle gevinst af operationen,« skriver organisationen på deres hjemmeside. I stedet bør man søge et alternativ, hvis man absolut vil have en anden øjenfarve. Alex Day kommer med en relativt simpel løsning i The Guardian: Brug farvede kontaktlinser. Det er dog ikke alle slags kontaktlinser, han anbefaler. Det er nemlig vigtigt, at de er godkendt og udleveret af en læge, der har undersøgt personen, inden linserne købes og tages i brug. Han fraråder derfor, at man køber linserne online.",
        "metadata": {
            "source": "https://www.berlingske.dk/kultur/influencere-faar-tatoveret-deres-oejne-i-ny-tiktok-trend-eksperter-advarer",
            "image_url": "https://berlingske.bmcdn.dk/media/cache/resolve/image_x_large/image/179/1796677/24707237-xxx.jpg",
            "publication_time": "Lørdag d. 18. maj 2024, kl. 16.15",
            "author": "Malthe Håkonssen",
            "related_links": [],
            "attachments": []
        }
    }
}