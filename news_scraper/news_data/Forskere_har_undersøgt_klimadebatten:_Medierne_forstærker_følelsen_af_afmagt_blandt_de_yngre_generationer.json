{
    "version": "1.0",
    "document": {
        "id": 1706,
        "title": "Forskere har undersøgt klimadebatten: Medierne forstærker følelsen af afmagt blandt de yngre generationer",
        "content": "De unge råber fra toppen af den smeltende isblok, mens de ældre står nede på jorden med hænderne for ørerne. Sådan reduceres generationskløften ofte i mederne. Klimakrisen er her, og vi kan mærke dens konsekvenser hver dag. Men hvis vi skal finde løsninger, der rækker længere end vores egne liv, er vi nødt til at tale sammen – ikke kun som enkeltindivider, men som generationer. For klimakampen er ikke et løb, som én generation kan vinde alene. Det er et stafetløb, hvor stafetten kun kan gives videre, hvis vi forstår hinandens bekymringer, frygt og håb. Klimaforandringerne fylder i den offentlige debat, og et fremtrædende tema er netop forskelle mellem generationerne – både i forhold til deres holdninger til klimaforandringer og deres deltagelse i klimakampen. Vi har undersøgt begreberne »generationer« og »klima« i avisdatabasen Infomedia og kan se, at der er klare mønstre i mediernes fremstilling af generationernes rolle i klimadebatten. »De ældste generationer er vokset op i en tid præget af fremskridt, økonomisk vækst og teknologiske gennembrud. For dem har den materielle rigdom og de teknologiske fremskridt været synonymt med en bedre fremtid,« skriver kronikørerne. På billedet ses klimaaktivister demonstrere foran Christiansborg,Fold sammenLæs mereFoto: Mathias Svold. De unge bliver ofte fremstillet som idealister, der ønsker at forandre verden. De taler for en ny samfundsorden, hvor bæredygtighed er en kerneværdi, og de portrætteres som en modsætning til ældre generationer. Mediefremstillingen viser dog også et klart billede af en ung generation, der på trods af deres engagement ofte føler sig marginaliseret og uden reel indflydelse på de politiske beslutningsprocesser. De unge har adgang til debatten og interagerer aktivt, men opnår sjældent reel indflydelse i beslutningsprocesserne. De ældste generationer er vokset op i en tid præget af fremskridt, økonomisk vækst og teknologiske gennembrud. For dem har den materielle rigdom og de teknologiske fremskridt været synonymt med en bedre fremtid. Det er derfor ikke så underligt, hvis mange ældre har svært ved at acceptere, at disse fremskridt nu anses som en trussel mod klodens fremtid. Men betyder det, at de ældre generationer er ligeglade med klimaet? Nej. Mange ældre forstår udmærket, at deres livsstil og forbrug har konsekvenser for de kommende generationer. Seneste eksempel er Foreningen »Bedsteforældrenes Klimaaktion«, hvor 700 »klimabedster« vil sikre børnebørnenes fremtid. De ældres løsning på klimakrisen adskiller sig ofte fra de unges; hvor de unge ønsker radikale og hurtige forandringer, foretrækker mange ældre gradvise tiltag, der ikke nødvendigvis vender op og ned på hele samfundet. Klimaangst er et begreb, der især er blevet brugt om den yngre generation. Mange unge er opvokset med bevidstheden om, at klimaforandringer er en reel trussel mod deres fremtid. De ser, hvordan de stigende temperaturer, ekstremt vejr og tab af biodiversitet allerede påvirker verden voldsomt, og angsten opstår ved frygten for, at konsekvenserne vil blive uoverstigelige, hvis vi ikke handler nu. Den magtesløshed, som mange kan opleve, understreges i et debatindlæg fra Jyllands-Posten fra marts 2023, hvor en ung studerende advarer om, atden såkaldte »generationskontrakt«er ved at blive brudt. Indlægget fremhæver, hvordan den nuværende generation af politikere ikke tager de nødvendige skridt for at imødekomme klimaforandringerne, og at den yngre generation derfor står over for en usikker fremtid. Dette indlæg er blot ét af mange eksempler på den måde, hvorpå medierne kan forstærke følelsen af afmagt blandt de yngre generationer ved at fremstille dem som afhængige af de ældre beslutningstagere, der har magten. »I stedet for at understøtte polariseringen mellem generationerne, bør de skabe plads til nuancer og fremhæve de fælles værdier,« skriver kronikørerne. På billedet Extinction Rebellion ved Christiansborg.Fold sammenLæs mereFoto: Mathias Svold. På den anden side ser vi i medierne også en fremstilling af den ældre generation som videnspersoner og kritikere af egne handlinger. Mange ældre borgere tager i debatten afstand fra deres generations manglende handlinger i klimakampen og giver udtryk for støtte til de unges krav om forandring. Generationskløften bliver yderligere tydelig i mediernes behandling af spørgsmålet om individuelt versus kollektivt ansvar. Medierne fremstiller ofte de ældre generationer som kritikere af de unge for ikke selv at leve op til de høje idealer om bæredygtighed. Som modtræk til denne kritik peger de unge på behovet for systemiske forandringer, som kun kan gennemføres på et politisk niveau. Denne spænding mellem individuelt og kollektivt ansvar illustrerer en af de centrale konflikter i klimadebatten og forstærker billedet af en kløft mellem generationerne, som medierne er med til at fastholde. Medierne fungerer både som en platform for deltagelse i klimadebatten og som en arena, hvor generationskløfterne kan forstærkes. De forskellige former for fremstillinger af generationernes roller i klimadebatten skaber et komplekst billede af samfundets håndtering af klimaforandringerne, hvor både unge og ældre forsøger at gøre deres stemme hørt – men ofte uden at opnå reel indflydelse. For at løse klimakrisen er det afgørende, at vi finder en måde at bygge bro mellem generationerne på. Vi kan ikke kun fokusere på de konflikter, der opstår, men må også anerkende de områder, hvor der er fælles fodslag. Det er tydeligt, at både unge og ældre ønsker en bedre fremtid, men deres veje til målet er forskellige. Medierne spiller en vigtig rolle i denne debat. I stedet for at understøtte polariseringen mellem generationerne, bør de skabe plads til nuancer og fremhæve de fælles værdier. Vi bør se flere eksempler på, hvordan generationer kan arbejde sammen for at skabe en bæredygtig fremtid, i stedet for at fokusere på konflikterne. I nyhedsmedierne er der også eksempler på dialog imellem generationerne. Et eksempel på dette eret debatindlægmed overskriften »Vi skal ikke tro, ældre generationer er imod forandring. Vi skal spørge dem, hvordan man gør« i Berlingske 9. juni 2023. Her påpeger debattøren, at det er en fejlagtig antagelse, at de ældste medborgere er imod forandring. »Her er det ikke nødvendigvis mere viden om emnet, der er brug for, snarere er der brug for viden om formidlingsformer og måder at kommunikere på,« skriver kronikørerne. På billedet ses Lyndby Strand, 22. december 2023. Højvande og oversvømmelser i Roskilde Fjord efter stormen Pia.Fold sammenLæs mereFoto: Thomas Traasdahl/Ritzau Scanpix. Hans pointe er, at ældre generationer faktisk har oplevet og deltaget i betydelige forandringer gennem deres liv. I foråret 2023 besvarede 180 gymnasieelever og medievidenskabsstuderende en række spørgsmål om mediebrug og bæredygtighed i vores undervisning. Et spørgsmål lød for eksempel: » I hvilken grad er du optaget af klimaudfordringerne?« Her svarede 31 procent, at de »føler sig tynget af bekymring over klima og miljø«. Et andet spørgsmål lød: »Ved du, om streaming af film, serier, sport m.m. medvirker til klimaudfordringerne?« Her svarede 70 procent af de unge »ja«, men samtidig svarede 84 procent, at de ikke taler med venner, familie eller øvrige om dette. Selvom der her blot er tale om en stikprøve, vidner tallene om, at emnet ikke er til debat i familier og i vennekreds. Dette taler for, at vi skal øge interessen for at ville samtale om emnet. Her er det ikke nødvendigvis mere viden om emnet, der er brug for, snarere er der brug for viden om formidlingsformer og måder at kommunikere på. Vi forestiller os, at vi ved at reflektere på tværs af generationer vil kunne flytte hinandens synspunkter i en givende retning og sammen finde flere og bedre løsninger. Anette Grønning er forskningsleder, lektor og ph.d. på Institut for Design, Medier og Uddannelsesvidenskab ved Syddansk Universitet, og Amalie Søgaard Nielsen er postdoc på Institut for Design, Medier og Uddannelsesvidenskab ved Syddansk Universitet. Ovenstående nedslag er fra en søgning i avisernes dækning af klimadebatten i februar-august 2023, som indgår i bogen »Medier og bæredygtighed« (Syddansk Universitetsforlag, 2024) ",
        "metadata": {
            "source": "https://www.berlingske.dk/kronikker/forskere-har-undersoegt-klimadebatten-medierne-forstaerker-foelelsen-af",
            "image_url": "https://berlingske.bmcdn.dk/media/cache/resolve/image_x_large_vertical/image/186/1861872/24840296-extinction-rebellion-arrangerer-befri-jorden-grupp.jpg",
            "publication_time": "Tirsdag d. 03. december 2024, kl. 11.43",
            "author": null,
            "related_links": [],
            "attachments": []
        }
    }
}