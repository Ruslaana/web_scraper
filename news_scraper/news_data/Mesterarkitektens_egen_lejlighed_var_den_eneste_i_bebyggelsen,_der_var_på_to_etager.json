{
    "version": "1.0",
    "document": {
        "id": 21238,
        "title": "Mesterarkitektens egen lejlighed var den eneste i bebyggelsen, der var på to etager",
        "content": "Den 300 meter lange facade mod Sankt Jørgens Sø er en af mine absolutte yndlingsfacader i København: Den musikalske takt, de hvide altaner, de dybe nicher, den tunge, lækkert taktile mursten og de dybtliggende fuger er alle dele af den både enkle og komplekse komposition. Det er 'Vestersøhus', jeg taler om. Opført mellem 1935 og 1939 og tegnet af C. F. Møller og Kay Fisker i fællesskab, de to arkitekter, som blandt meget andet også tegnede »strygejernet« på Vodroffsvej og naturligvis Aarhus Universitet. For sin tid var Vestersøhus noget af det mest moderne, man kunne forestille sig. I salgs- eller udlejningsprospekterne ser man elegante damer promenere langs søen, og bebyggelsen var i det hele taget symbolet på den nye arkitektur, der passede til de nye, højteknologiske tider. Det var slut med små mørke rum og store klodsede møbler. Nu kaldte tiden på lys, luft og vand. Arne Jacobsen dyrkede de samme idealer med sin Bellavistabebyggelse fra 1934, så det må have været meget tydeligt for samtiden, at en ny tid var ankommet. Jeg har altid elsket Vestersøhus – også før jeg besluttede mig for at blive arkitekt. Den lange, lange facade, der bare bliver ved og ved og samtidig bliver ved med at folde sig ud, har altid fascineret mig. Det er kun en meget dygtig arkitekt, der kan få noget så potentielt kedeligt til at fungere så suverænt. Når man går ned ad gaden langs Vestersøhus, bemærker man de mange detaljer. Der er faktisk skodder til opgangenes entrédøre, og selv fortovsbelægningen har arkitekterne bestemt. Den består af gule klinker i stedet for de traditionelle københavnske betonfliser og brosten. Selvom facaden mod Vester Søgade er langt den mest berømte, går Vestersøhus faktisk rundt om hjørnet og har også en lille smule facade mod Gyldenløvesgade. Denne del har ikke samme relief, ikke de markerede opgangsnicher, ikke de dybtliggende fuger, og den fremstår da også derfor langt mere kedelig og almindelig end pragtfacaden mod søen. Til at fungere som ‘hængsel’ mellem disse to forskellige inkarnationer af Vestersøhuskonceptet indføjede Møller og Fisker et lille tårn med saddeltag. Et tårn, der formidler overgangen mellem de to måder, huset ytrer sig på, og et tårn, der med sit motiv af lillehus med saddeltag på en stilfærdig måde skruer lidt ned for kompositionens allermest hvinende moderne udtryk. Den vinklede trappe i den dobbelthøje hall fører op til 'kommandobroen': Kay Fiskers eget arbejdsværelse.Fold sammenLæs mereFoto: Anders Sune Berg/Realdania By & Byg. Fisker var en mand af sin tid og stod derfor med et ben i både bedre byggeskik og i funkis. Ifølge alle beskrivelser var der ikke nogen revolutionær i ham på det personlige plan, og det er da også meget karakteristisk, at han valgte at tegne en lejlighed til sig selv i det fornemme kompleks. En lejlighed, der kunne fungere både som bolig for familien og som et magtfuldt, repræsentativt centrum for hans arkitektaktiviteter. Lejligheden er på ikke mindre end 256 kvadratmeter, og den er på alle måder en sjov oplevelse, der næsten giver den besøgende et indtryk af personen Kay Fisker. Arkitekten sørgede naturligt nok for, at opgangen i nummer 78, på hjørnet, hvor han selv havde sin lejlighed øverst oppe, også er bebyggelsens største. Hvor den elegante sorte terrazzotrappe i de andre opgange snor sig rundt om elevatorkernen som i en normal moderne opgang, er der i Fiskers opgang et langt bredere trapperum med en durchsicht og en bred repos ud for elevatordøren, en statelig ankomst med andre ord. Allerede i trapperummet introducerer Fisker og Møller det formsprog, der dominerer hele bebyggelsen: Den kantede, skarptskårne funkis blødgjort af kvartcirkelslaget, som bruges både på de udvendige altaner, på overgangene mellem væg og døråbning i trapperummet og i rundingerne på trappens værn. Disse rundinger er tydeligvis lavet som håndarbejde af mureren, og der er noget sjovt ‘hjemmelavet’ over dem, når man ser dem i dag, hvor vi har vænnet os til, at alle bygningsdetaljer har industriel præcision. De mange rundinger og hele det beskrevne formsprog er med til at ‘menneskeliggøre’ den maskinelle modernisme, som Vestersøhus ellers let kunne have været et eksempel på. Tilgangen, som C. F. Møller og Kay Fisker deler med både Mogens Lassen og Arne Jacobsen, er meget karakteristisk for den tidlige danske funktionalisme, og er, tror jeg, den stærkeste årsag til, at stilarten trods alt har fået en stor folkelig gennemslagskraft i Danmark. Der er en venlighed over disse arkitekters værker. En venlighed, man ikke finder på samme måde i deres forbilleder i Tyskland og Frankrig. Det er kun i nummer 78, Fiskers opgang, at trappen slynger sig om en durchsicht og har en bred ankomstrepos ved elevatordørene.Fold sammenLæs mereFoto: Anders Sune Berg/Realdania By & Byg. For de tidlige funktionalister blev skibet, især luksuslineren, en stærk metafor. De fandt megen form i skibenes svungne, men præcise linjer, i deres minimalkonstruktioner, i materialekombinationerne og i hele den måde, de udtrykte bevægelse på. Selvom huse står stille, var bevægelse et af de stærkeste udtryk for den moderne arkitektur, da funktionalismen brød igennem. Alle arkitekter var vilde med hurtige biler, med flyvemaskiner og speedbåde, og man skal da heller ikke knibe øjnene meget sammen for tydeligt at kunne opfatte Vestersøhus som en gigantisk damper, der har lagt til kaj ved Sankt Jørgens Sø. Skibsmetaforikken fortsætter ind i opgangen: I den teaktræsforede niche omkring hoveddøren, i trapperummets hvidhed, i messingbalystrene på gelænderet og i de smukke egetræsdøre ind til de enkelte lejligheder. I Fiskers tilfælde fortsætter søfartsdrømmene helt ind i lejligheden, hvor den store arkitekts arbejdsrum på toppen af den dobbelthøje entré nemt kan opfattes som intet mindre end en kommandobro, hvorfra Kay Fisker kunne styre hele sin verden. Man ser dog ikke den imponerende lobby, lige når man træder ind i lejligheden. På den anden side af indgangsdøren er nemlig en normal entre, hvorfra man til venstre har adgang til familiens private afdeling med fire soveværelser og et badeværelse. Går man til højre, kommer man imidlertid ind i lobbyen, der strækker sig helt til hjørnetårnets top, og som er et overraskende højt og stort rum i en bygning, der udefra ligner en flot, men dog almindelig beboelsesejendom. I lobbyen slynger en trappe sig op langs to af rummets sider, op til Fiskers arbejdsværelse med himmeludsigt og en lille altan, han kunne træde ud på, når han skulle kigge nærmere på sin by. Fisker havde en lille altan i sit arbejdsværelse. Brystningen er med vilje gjort så høj, at man kun ser himlen, når man sidder ved arbejdsbordet. På den måde bliver man ikke så let distraheret.Fold sammenLæs mereFoto: Anders Sune Berg/Realdania By & Byg. Vinduesbrystningen er med vilje lavet så høj at man kun ser himlen, når man sidder ved tegnebordet, som stod lige for enden af trappeløbet. På den måde blev den store arkitekt ikke distraheret af cykelbude, sporvogne, reklamebannere og almindeligt gadeliv, når han arbejdede. Gennem en lille dør heroppe på kommandobroen havde Fisker direkte adgang til sin tegnestue, der holdt til på loftsetagen inde ved siden af i den del af huset, der vender ud mod Gyldenløvesgade. En såre praktisk foranstaltning: Kay Fisker kunne tage imod sine store bygherrer i det imponerende arbejdsværelse med udsigten, han kunne udarbejde de overordnede løsninger der og så gå ind og sætte sine medarbejdere i gang med projekterne eller bestille de ændringer, han gerne ville have foretaget. I lejlighedens stueniveau kan man fra lobbyen gå ind i den store dagligstue med udgang til en lang og overraskende bred altan. Allerede udefra ser man tydeligt, at de øverste lejligheders altaner er dobbelte, og det er altså virkelig noget, der gør en forskel. Det er et skønt uderum, man har her, og det kan møbleres på mange måder, enten som et stort rum eller opdelt i flere små sektioner. Altanerne har indbyggede plantekasser, og Kay Fisker specificerede for ejendommens ejere og lejere, hvilke planter de burde have i altankasserne, ligesom han også informerede om de markisestoffer, han kunne acceptere. Stribede markiser var ikke tilladt, og i det hele taget var det vigtigt for Kay Fisker, at facaden fremstod som en gennemtænkt helhed, også når den var beboet af hundredvis af forskellige mennesker. Fisker skrev i øvrigt også til beboerne, at landskabsarkitekten C. Th. Sørensen stod til rådighed med vejledning, hvis de var i tvivl om, hvilke planter, de skulle sætte i altankasserne. Hjørnevinduerne i stuen var dobbelte med en bred karm imellem de to lag glas. Ideen var, at de kunne bruges til planter. Under trækarmene er der dybe kummer til jord.Fold sammenLæs mereFoto: Anders Sune Berg/Realdania By & Byg. I dagligstuen er det store vindue i karnappen dobbelt med glas på hver side af en fyrre centimeter bred karm, der også dublerer som plantekasse. Den kan dækkes med et bræt og fungere som almindelig vindueskarm, men ideen var i sin tid, at den skulle være til blomster. At gå rundt i lejligheden, der kun har haft ganske få ejere, siden familien Fisker flyttede ud i 1944, er som at komme tættere på den tid, den blev til i, og i høj grad også som at komme tættere på Fisker selv. Man fornemmer selvfølelsen, den fine mand og også den omhyggelige, præcise formgiver. Lejligheden er ikke på nogen måde et stykke udadvendt artisteri, som for eksempel Poul Henningsens hus til sig selv, der også viser stor selvfølelse, og som tydeligvis er tegnet for at imponere omgivelserne. Fiskers lejlighed har en anden værdighed – en ‘herskabelighed’, der egentlig var de funktionalistiske dogmer fremmed, men som giver perfekt mening i tilfældet Kay Fisker. Vestersøhus, Kay Fiskers lejlighedVester Søgade 78, 1601 København To gange om året holder Realdania By & Byg åbent hus i deres ejendomme. Hold øje på www.realdania.dk Kay Fiskers egen lejlighed var den øverste lejlighed på hjørnet. I 'tårnet' havde han sit arbejdsværelse.Fold sammenLæs mereFoto: Anders Sune Berg/Realdania By & Byg.",
        "metadata": {
            "source": "https://www.berlingske.dk/arkitektur/mesterarkitektens-egen-lejlighed-var-den-eneste-i-bebyggelsen-der-var",
            "image_url": "https://berlingske.bmcdn.dk/media/cache/resolve/image_x_large_vertical/image/169/1696620/24479513-top.jpg",
            "publication_time": "Tirsdag d. 18. juli 2023, kl. 21.09",
            "author": "Holger Dahl",
            "related_links": [],
            "attachments": []
        }
    }
}