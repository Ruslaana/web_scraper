{
    "version": "1.0",
    "document": {
        "id": 15439,
        "title": "Jysk ejendomsfirma venter ordrebog på halvanden milliard i 2015",
        "content": "Familieejede NRE Group, Nordic Real Estate, gør ikke meget væsen af sig i medierne, men med en stribe mellemstore projekter inden for butikker, kontorer og boliger er det Ikast-baserede selskab nået op på ticifrede beløb i ordrebeholdning. »Til foråret fremlægger vi 2014-regnskab med vores første koncerntal og samlede omsætning. Vores ordrebog kommer i løbet af 2015 op på halvanden milliard kroner. Nogle projekter er klar i løbet af året, mens andre strækker sig over et par år,« siger Jacob Eiskjær Olesen, der er direktør, uddannet cand.merc. og fylder blot 27 år til maj. Han etablerede firmaet i 2010 sammen med sin bror, Jonas Anders Olesen, som er ejendomsmægler og står for udlejning, samt deres far, Bo Anders Olesen, der arbejder med salg.  Olesen senior er uddannet tømrer og blev medejer af det lokale Ikast Byggeindustri eller IBI, som blev oprettet i 1972 og gradvis ekspanderede med byggeri og projektudvikling over hele Danmark og flere nabolande. I 2006, da omsætningen var tæt på en milliard, blev virksomheden solgt til Sjælsø Gruppen, så Olesen-familien er økonomisk velpolstret. Det samlede JJO Invest-selskab havde ved udgangen af 2013 en egenkapital på over 100 millioner og en omsætning omkring en kvart milliard, dog inklusive andre aktiviteter end NRE Group. Og de nærmere tal herfra må vi altså vente lidt på endnu.  Aktiviteterne og forholdet til kunderne fortæller Jacob Eiskjær Olesen dog gerne om. »Vi er et moderne entreprisehus og lægger vægt på langsigtede relationer til vores kunder, som ofte kommer igen og igen. Vores hovedopgave er at få entrepriser, men vi tager også gerne del i processen med at stille forslag, udvikle ideer, få udarbejdet lokalplaner og skaffe finansiering. Kolleger i branchen kommer nogle gange til os, fordi de selv mangler en, to eller måske tre brikker i det samlede puslespil.« Blandt de faste kunder er adskillige landsdækkende kæder både herhjemme og i Sverige, og aktuelt er NRE i gang med flere butikker for jem & fix og Rema 1000. De typiske opgaver ligger på 50-300 millioner og omfatter især nybyggeri, men indimellem også renoveringer. »Vi tilpasser os, hvad kunderne efterspørger,« understreger Jacob Eiskjær Olesen. Firmaet har stadig hovedkontor i hjembyen Ikast, selv om opgaverne mest ligger i Aarhus/Østjylland og Storkøbenhavn – og så småt i Stockholmsområdet. Det er da også blevet til kontorer i såvel den danske som den svenske hovedstad. Kontoret i København flyttede for nylig fra Amerika Plads til Nordhavn – klos op ad to byggefelter, hvor NRE skal opføre boliger for to investorer.  Ifølge Jacob Eiskjær Olesen er NRE selektiv med de opgaver, den 35 mand store organisation påtager sig, for målet er altid at have tilfredse kunder og at holde ord, ja, helst at »levere lidt bedre end aftalt i forhold til service, terminer og kvalitet,« som der står i præsentationsmateriale fra selskabet. NRE har ingen håndværkere ansat, men bruger en vifte af underleverandører. I de første knap fem leveår er 15-20 projekter leveret eller igangsat, og NRE kan udmærket håndtere en del projekter samtidig og har især kig på Storkøbenhavn, som i øjeblikket oplever den største vækst, siger Jacob Eiskjær Olesen. »Vi kan sagtens have flere ting i gang, og vi vil gerne vokse.«",
        "metadata": {
            "source": "https://www.berlingske.dk/virksomheder/jysk-ejendomsfirma-venter-ordrebog-paa-halvanden-milliard-i-2015",
            "image_url": "https://berlingske.bmcdn.dk/media/cache/resolve/image_x_large/image/29/295749/8285165-nre-group.jpg",
            "publication_time": "Tirsdag d. 10. februar 2015, kl. 17.00",
            "author": "Nils-Ole Heggland",
            "related_links": [],
            "attachments": []
        }
    }
}