{
    "version": "1.0",
    "document": {
        "id": 15935,
        "title": "Det, vi ikke lærte under corona (men det er ikke for sent)",
        "content": "Beskytter ansigtsmasker mod covid-19, eller er de blot til gene for bæreren og for miljøet? Er testning og smitteopsporing en del af Danmarks værktøjskasse, eller har vi brugt to milliarder kroner om måneden på noget, der ikke rigtig flyttede noget, andet end folk ind i køer eller ind i isolation? Er vacciner supervåbnet, eller kan de skade nogle mere, end de gavner? Det er blot en række af de spørgsmål, vi stadig ikke kender svaret på efter en pandemi, hvor der har været mange beslutninger baseret på løst grundlag og gætteri. Inden pandemien tror jeg, at de fleste opfattede myndighedernes anbefalinger på sundhedsområdet som velunderbyggede: At det er resultatet af mange års forskning, når myndighederne anbefaler et bestemt vaccinationsprogram, en bestemt sammensætning af kosten, en bestemt screening for kræft. Langt hen ad vejen er der grund til tilliden. Under pandemien har vi stået i en situation, hvor der ikke var meget forskning at bygge anbefalinger på. Der var behov for granskning af den eksisterende forskning: Var der noget, man kunne bruge i den nye situation? For eksempel så man på studier af ansigtsmasker mod influenza. Her var fortolkningen af forskningen noget skiftende. I første omgang varSundhedsstyrelsens konklusion, at de ikke ville beskytte mod covid-19, men i august 2020 ændrede man fortolkningen, ogder kom maskepåbud. »Skrækscenariet er, at der kan blive indført sundhedstiltag, som viser sig ikke at have nogen effekt eller være direkte skadelige,« skriver professor Christine Stabell Benn.Fold sammenLæs mereFoto: Thomas Lekfeldt. Danske forskere tog teten og udførte et lodtrækningsforsøg af, om masker kunne beskytte bæreren mod infektion. Forsøgets »power« til at vise en effekt var desværre lille. Resultatet blev derfor uklart, der varen beskeden beskyttelse af maskebæreren på 15-20 procent, men studiet kunne ikke udelukke, at maskerne ikke beskyttede bæreren – og studiet besvarede ikke, om der ville være effekter på omgivelserne. De danske forskeres forsøg var ikke klokkeklart, og det var uheldigt, for det, som de havde gang i, er præcis det, som pandemien har kaldt på, at vi skulle gøre: Teste effekten af sundhedstiltagene i lodtrækningsforsøg. Skrækscenariet er, at der kan blive indført sundhedstiltag, som viser sig ikke at have nogen effekt eller være direkte skadelige. Hvis ikke sundhedstiltagene testes for deres effekt, kan vi komme til at gøre det forkerte – eller det rette på det forkerte tidspunkt – eller vi kan vælge det dyre og mindre virksomme tiltag frem for det billige virksomme.  I den forbindelse må det nævnes, at mange af de beslutninger, der er truffet under pandemien, kun er undersøgt retrospektivt i såkaldte »observationelle studier« – hvor man for eksempel sammenligner lande med og uden strenge lockdowns. Som de fleste har erfaret, er der mange fejlkilder i sådanne studier – og de kan fortolkes og bruges af stort set alle, som de finder det bedst. Ligeledes er mange beslutninger underbygget med brug af modelleringer. Men igen gælder det, at man kan få stort set hvad som helst ud af de studier. Ingen af de to typer studier giver højkvalitetsdata om effekten af sundhedsinterventioner, og ofte måler de også kun på delmål, såsom covid-19-smitte, selvom det relevante er, om man samlet set bliver sundere. Vejen frem når man overvejer at udrulle et godkendt sundhedstiltag, men er i tvivl om, hvad den helt konkrete effekt og gevinst vil være, er at udrulle det på en måde, der sikrer et validt mål for »cost-effektiviteten«: Er der forskel på den samlede sundhed (risiko for død og sygdom) hos dem, der får sundhedstiltaget versus dem, der ikke får det? Det kan man få, hvis man sikrer, at der er sammenlignelige grupper, der får og ikke får sundhedstiltaget – og det kan man sikre på flere forskellige måder, hvoraf lodtrækningsforsøget er det mest kendte. Her kan man ved lodtrækning fordele individer (individuelt lodtrækningsstudie) eller grupper, for eksempel arbejdspladser, skoler, kommuner eller regioner (»cluster-lodtrækningsstudie«) til at modtage et bestemt sundhedstiltag eller ikke og derefter sammenligne, hvordan det går. Lodtrækning kan i pandemisammenhæng lyde som en ubehagelig tombola-lignende tilgang, hvor man leger med folks velbefindende. Det yder ikke lodtrækningsforsøg den anerkendelse, som det fortjener, for det er ikke det, der er på spil. Lodtrækningsforsøg er derimod et solidt og validt greb i forskerens værktøjskasse, der ikke behøver at volde nogen skade: Et eksempel er vaccinerne. Vi – tre kolleger og jeg – var i december 2020 fremme medet forslag til, hvordan man kunne rulle vacciner udpå en lodtrækningsbaseret måde, der ville tillade en evaluering af vaccinernes effekt på den samlede sundhed. Vaccineudrulningen kunne for eksempel gøres på en måde, der udnyttede, at ikke alle kan vaccineres på samme tid – den naturlige forsinkelse kunne bruges til vores fordel. I foråret 2021 ville det have været smart at fortælle alle de raske og sunde 20-50-årige, at hvis de ønskede vaccination, ville deved lodtrækning blive fordelt til at få den i foråret eller i efteråret. Det ville have givet os seks måneder til at sammenligne de vaccinerede med de uvaccinerede, og få et mål for effekten af vaccinerne på den samlede sundhed. Det ville have forsinket vaccination af nogle – men det havde faktisk været en fordel for dem samlede pandemikontrol, hvis vi havde fordelt de nyvaccinerede hen over året, så ikke alle var udsatte igen til efteråret. Det ville også have været smart atfordele folk ved lodtrækning til de forskellige vaccinetyper, for at kunne sammenligne effekten af de forskellige vacciner på den samlede sundhed. Vaccinerne er blot et eksempel – vi kunne have lavet denne form for befolkningsbaserede lodtrækningsforsøg for alle de sundhedstiltag, som har været implementeret under pandemien. Det er ret simpelt og enkelt. I Danmark er vi faktisk i en unik position til at gøre det pga. vores gode befolkningsregistre. Det er en lavthængende frugt. Når man skal vælge, hvad der skal undersøges i lodtrækningsstudier, er det et godt sted at starte, hvor der er stor uenighed om et sundhedstiltag. Her er det vigtigt at huske, at det ikke er en demokratisk afgørelse. Flertallet har ikke altid ret. »Havde vi testet ansigtsmasker, testning/smitteopsporing og vacciner for deres effekt på den samlede sundhed, mens vi udrullede dem, havde vi stået et langt bedre sted i dag.«Fold sammenLæs mereFoto: Mads Claus Rasmussen. Jeg har personligt været i mindretal på nogle områder, som viste sig i bakspejlet at have relevans. For eksempel foreslog jeg allerede i foråret 2020, atansigtsmasker kunne spille en rollepå et tidspunkt, hvorSundhedsstyrelsen afviste det. I starten af november 2020 foreslog jeg brug afhurtigtest på plejehjem, men Statens Serum Institut var måneder om at udarbejde en rapport, derkonkluderede, at hurtigtest ikke var valide, og det var først i sidste halvdel af december 2020, atSundhedsstyrelsen anbefalede hurtigtest, og da til de unge– og vi ved jo desværre alle, hvordandet endte på plejehjemmene i januar 2021. Men man ville i november 2020 sagtens, ved lodtrækning, have kunnet fordele plejehjem (eller kommuner eller regioner) til at bruge eller ikke bruge hurtigtest, og i løbet af kort tid kunne man opgøre resultaterne og få et mål for effekten på sygelighed og dødelighed. Sådan et lodtrækningsstudie ville med stor sandsynlighed have vist, at det var cost-effektivt at indføre hurtigtest på plejehjem. Jeg har været en af de varmeste fortalere for at udføre lodtrækningsforsøg af sundhedstiltag, så jeg har også stiftet bekendtskab med, hvor modstanden ligger. Når jeg taler med forskerkollegaer, er alle enige om, at det ville være den bedste vej frem, men svaret er ofte, at Sundhedsstyrelsen er imod at udføre lodtrækningsforsøg. Når jeg taler med folk fra Sundhedsstyrelsen, siger de, at politikerne ikke vil være med. Når jeg som medlem af ekspertgruppen taler med embedsmændene i departementet,er der ingen interesse. De argumenter mod lodtrækningsforsøg, jeg har hørt fremført, vil jeg beskrive nedenfor, med mine tanker om hvert af dem. Det kan synes urimeligt, hvis man gerne vil have et sundhedstiltag, men en lodtrækning afgør, at man først får det senere end andre. Man skal huske på, at det ikke altid er det rette tiltag, og at det rette tiltag også kan blive givet på det forkerte tidspunkt. Det havde for eksempel været en fordel at blive vaccineret i efteråret fremfor i foråret 2021, så man var bedre beskyttet over vinteren. Jeg tror, den danske befolkning, veluddannet og kritisk, kan gennemskue, at der tit er meget lidt evidens bag de anbefalinger, der er kommet under pandemien. Jeg tror ikke, at det er en bombe for dem, at der ikke er 100 procent vished om, hvad der er det bedste at gøre. Mit postulat er, at det vil skabe tryghed, hvis det bliver tydeligt, at myndighederne tester, om det, de nu gør, virker og giver valuta for pengene. I marts 2020 stod vi på en brændende platform, og nedlukningen var en god løsning til at købe tid. Men vi har ikke på noget tidspunkt efterfølgende stået på så brændende en platform, at der ikke havde været mulighed for at teste, om det, vi nu gjorde, var det rette. Igen: Skrækscenariet er, at vi i hastværket kommer til at gøre noget, der er skadeligt. Set fra forskerperspektiv er det ubegribeligt, at der ikke har været interesse for at teste effekten af pandemiens sundhedstiltag i lodtrækningsforsøg. Havde vi testet ansigtsmasker, testning/smitteopsporing og vacciner for deres effekt på den samlede sundhed, mens vi udrullede dem, havde vi stået et langt bedre sted i dag. Vi kunne have undladt tiltag, der ikke virkede. Vi kunne have præsenteret klare data på effekten til tvivlerne af andre tiltag. Vi ville have haft et mål for »cost-effektiviteten« af de forskellige tiltag, så vi kunne sammenligne dem med hinanden og vurdere, hvilke der gav mest samlet sundhed for skattekronerne. Tilliden til myndighederne og sundhedstiltagene ville have været større. Vi ville have undgået de splittende diskussioner folk imellem og specielt meget af den vrede, der er opstået, når udokumenterede sundhedstiltag er blevet gjort ikke bare til anbefalinger, men til påbud. Vi ville have vigtig viden, hvis og når der kom en ny pandemi – ja, bare til næste vinter. Er der én ting, jeg håber, vil komme ud af pandemien, så er det et fokus på, at lodtrækningsforsøg kan og skal være en del af udrulning af alle nye sundhedstiltag. Det skal være slut med den blinde tillid til, at vi kan forudsige effekten af komplekse sundhedstiltag. Det skal være slut med bare at handle uden at teste vores antagelser. Hvis det står til troende, at det er politikerne, der forhindrer dette, så er tiden måske inde til at forklare politikerne, at befolkningen ønsker det anderledes. Christine Stabell Benn er professor i global sundhed på Syddansk Universitet ",
        "metadata": {
            "source": "https://www.berlingske.dk/kronikker/det-vi-ikke-laerte-under-corona-men-det-er-ikke-for-sent",
            "image_url": "https://berlingske.bmcdn.dk/media/cache/resolve/image_x_large/image/151/1511710/23997544-cs.jpg",
            "publication_time": "Tirsdag d. 01. februar 2022, kl. 20.00",
            "author": null,
            "related_links": [],
            "attachments": []
        }
    }
}