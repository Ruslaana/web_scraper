{
    "version": "1.0",
    "document": {
        "id": 13501,
        "title": "Skal du købe sommerhus? Her er der flest til salg",
        "content": "Da coronapandemien kom, og landet lukkede ned, tog danskerne på en vild sommerhusjagt, der skruede udbuddet af sommerhuse herhjemme helt i bund. Mellem efteråret 2019 og foråret 2021 faldt udbuddet af sommerhuse fra 9.500 til under 4.000. Samtidig steg priserne. Kigger du efter sommerhus, er der godt nyt. For nu er udbuddet på vej op igen. Detskriver Boligsidenpå baggrund af nye udbudstal. Fra april til maj er antallet af sommerhuse til salg steget med fire en halv procent, og derfor er der nu over 6.000 sommerhuse til salg i Danmark. Det er det højeste tal siden efteråret 2020. Ifølge boligøkonom og kommunikationsdirektør hos Boligsiden Birgit Daetz skyldes det, at der er »faldet lidt mere ro« på sommerhusmarkedet, samtidig med at flere sommerhuse sættes til salg. »Stille og roligt bevæger sommerhusudbuddet sig tilbage i retningen af tiden før coronaårene, som især er en fordel for sommerhuskøberne, fordi der nu er kommet væsentligt mere at vælge imellem,« siger hun til Boligsiden. Nogle steder er der dog mere at vælge imellem end andre. Ifølge Boligsidens udbudstal er der flest til salg-skilte i Gribskov Kommune og Odsherred Kommune. Her kan man finde henholdsvis 434 og 407 sommerhuse, der leder efter nye ejere. Her kan du se, hvordan til salg-skiltene fordeler sig i landet. ",
        "metadata": {
            "source": "https://www.berlingske.dk/oekonomi/skal-du-koebe-sommerhus-her-er-der-flest-til-salg",
            "image_url": "https://berlingske.bmcdn.dk/media/cache/resolve/image_x_large/image/179/1792140/24697348-sommerhus-i-odsherred.jpg",
            "publication_time": "Mandag d. 06. maj 2024, kl. 15.39",
            "author": "Anna Sofie Laue",
            "related_links": [],
            "attachments": []
        }
    }
}