{
    "version": "1.0",
    "document": {
        "id": 15189,
        "title": "Fans skaffer kultfilm i biografen",
        "content": "Det er langt fra alle nye amerikanske film, der får dansk premiere, men helt usædvanligt har en gruppe danske fans nu fået en dansk filmdistributør til at hente en bestemt film hertil, skønt distributøren oprindeligt havde besluttet ikke at ville importere den til vores biografer. Filmdistributører skal altid vurdere, om en amerikansk film kan kaste så mange billetindtægter af sig, at den kan indtjene de markedsføringsomkostninger, der er forbundet med at lade filmen få dansk biografpremiere. Det betød før sommeren, at filmdistributøren UIP besluttede, at den amerikanske komedie \"This Is The End\" ikke skulle have dansk premiere, skønt nogle af tidens største komiske filmstjerner er på rollelisten, heriblandt Seth Rogen, James Franco, Jonah Hill, Michael Cera, Rhianna og Emma Watson.  Filmen handler om en nytårsfest, hvor deltagerne pludselig indser, at Jorden er ved at gå under. I filmen spiller alle skuespillerne sig selv. Den beslutning faldt imidlertid ikke i god jord hos danske fans af instruktøren og filmens stjerner, der sammen har lavet en række tidligere kultfilm som \"Pineapple Express\" og \"Superbad\". Efter en omfattende kritik af beslutningen på en række websteder såsom kino.dk, omgjorde Sony beslutningen, og filmen får nu dansk premiere 17. oktober - med fire måneders forsinkelse. Den beslutning glæder blandt andre Cinemaxx' filmchef Rikart Købke, der selv har arbejdet for at få filmen til Danmark. Nu er det op til publikum \"Filmen er meget original og sjov. Jeg er meget begejstret for, at den får dansk premiere, og nu håber jeg virkelig, at dem, der har forlangt filmen til Danmark, også ser den i biografen; så kan det jo være, at filmdistributørerne er parate til at lytte til dem en anden gang,\" siger Rikart Købke.  Også i USA fik filmen et uventet andet liv, idet den - fem måneder efter sin premiere - fik endnu en omgang i biograferne. \"This is the end\" har desuden fået en anden stor fan i filminstruktøren Quentin Tarantino, der har sat filmen på sin top ti liste over årets film. Hos filmdistributøren UIP havde direktør Michael Berg i første omgang vurderet, at \"This is the End\" var for \"nørdet\" til at kunne appellere til tilstrækkeligt mange billetkøbere. En film skal ses af 10.000 betalende gæster, før det kan betale sig importere den, og denne film havde kun et potentiale på omkring 3.000, siger Michael Berg.  \"Jeg skal være mundskænk og vurdere, om en film har økonomisk potentiale, men jeg er også kun et menneske, der kan tage fejl. Nu lader vi tvivlen komme denne film til gode, og så håber jeg, at en masse biografgængere har lyst til at bevise, at jeg tog fejl,\" siger han.",
        "metadata": {
            "source": "https://www.berlingske.dk/filmanmeldelser/fans-skaffer-kultfilm-i-biografen",
            "image_url": "https://berlingske.bmcdn.dk/media/cache/resolve/image_x_large/image/28/284321/6860202-den-amerikanske-komedie-fr-premiere-i-bla-cinemaxx-takket-vre-pres-fra-fans-i-danmark-foto-claus-bjrn-larsen.jpg",
            "publication_time": "Onsdag d. 09. oktober 2013, kl. 12.00",
            "author": "Kristian Lindberg",
            "related_links": [],
            "attachments": []
        }
    }
}