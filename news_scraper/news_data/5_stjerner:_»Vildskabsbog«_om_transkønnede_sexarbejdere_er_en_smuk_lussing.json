{
    "version": "1.0",
    "document": {
        "id": 2991,
        "title": "5 stjerner: »Vildskabsbog« om transkønnede sexarbejdere er en smuk lussing",
        "content": "At smerte kan veksles til kunstnerisk skønhed har Gud og hvermand udtalt sig om (jeg nævner i flæng Marcel Proust og Bob Dylan). Men nogen selvfølge er det altså ikke. Vældig megen lidelse forbliver grim og ækel. »De forkerte« er Camila Sosa Villadas delvist selvbiografiske bog om det smertespækkede liv som transkvinde og sexarbejder i storbyen Córdoba. Romanen bringer læseren tæt på en selvudnævnt klan af transsøstre, der trækker i den lokale park. Her kaster kunderne sig savlende over Camila og co. for straks efter at banke og fornedre dem i skamfuldhed over eget begær. Tæv, hiv og fattigdom er hverdag i parken, og en bog om sådan et liv har ingen forpligtelse til at være smuk. Men dét er »De forkerte«, hvilket gør den til læseoplevelse, som aktiverer alle yderpunkter i læserens følelsesapparat. Den hæderkronede sydamerikanske magiske realisme er blandt de midler, Villada tager i brug for at mane blomstrende skønhed op af prostitutionsparkens kropsvæskemættede jord. Karakterer bliver til fugle eller går omkring uden hoved med samme selvfølgelighed, som de spiser empanadas, og hele bogens univers er eventyrligt. Dystert, som alle gode eventyr, men magisk. Før Camila blev Camila var hun landsbydrengen Cristian. I kan selv prøve at gætte, om der var opbakning til hendes transition fra den voldelige, alkoholiserede stedfar og underkuede, traditionsbundne mor. Camila flygter til storbyen, hvor hun til alt held møder transkvindernes ukronede dronning: den knap to hundrede år gamle Tante Encarna. Hendes faldefærdige lyserøde pensionat er en ø af sikkerhed og varme midt i den tornado af vold, som transkvinderne dagligt navigerer i på tårnhøje hæle. Foto: Skjødt. Tante Encarna, der med sine selvskabte kurver af hærdet flyolie er pansret mod bank, beskytter sine protegeer som en løvemor og står for alt fra gode råd (»du skal undgå at blive slået i nyrerne« og »pik smager ikke af noget«) til den månedlige doping og fastlænkning af fællesskabets transkvindevarulv. Det skrøbelige mikrokosmos omkring den fascinerende matriark forrykker sig dog, da hun finder et spædbarn i en busk og beslutter sig for at beholde det. Hittebarnet bringer lykke, men også frygt. Kombinationen barn og transkvinde er yderst tabubelagt, og det lyserøde pensionats beboere ved, at de kan regne med akut lynchstemning, hvis omverdenen får nys om situationen. For barnets skyld må selve dronningen Encarna, der har lært sine piger at stikke næsen i sky, gentrificere sig selv, dukke nakken og iføre sig et mandekostume, når hun færdes på gaden med barnet. Og det er selvfølgelig ikke engang godt nok for omverdenen. Tragedien er uundgåelig, for småligheden er uovertruffen, når det kommer til at få skovlen under folk. »De forkerte« er en vildskabsbog fra et miljø, der, lad mig være ærlig, var spændende og dragende for mig, fordi det er så komplet anderledes fra min brokfældige ciskønnede velfærdshverdag. Men det er også en bog med ekstremt almengyldige pointer. Den er meget fragmentarisk og består, ud over det gennemgående hittebarnsplot, af ukronologiske passager. Disse fragmenter minder sine steder næsten om bibelske lignelser, der leverer indsigtsfulde pointer om livets største temaer i velkomponerede, kompakte historier, som alle kan forstå, men få finde på. I et af disse fragmenter plejer Camila og de andre en pige, hvis kæreste har banket hende halvt ihjel, fordi hun har smittet ham med hiv. De svøber tæpper om offeret, synger, nusser og hjælper hende med at vakle ud at skide, indtil Villada afslutter passagen med disse ord: »Den mest jordnære magi. Som enhver kunne have udført men ikke gør.« Spot on. Ikke moraliserende. Ikke romantiserende. Bare en smuk og ligefrem illustration af John Steinbecks gamle pointe : »If you're in trouble or hurt or need – go to poor people. They're the only ones that'll help.« («Hvis du har problemer, er i smerte, eller i nød - så søg hjælp hos fattige mennesker. De er de eneste der vil hjælpe dig«, red.). Jeg vil varmt anbefale denne bog, der forener almenmenneskelig indsigt, politisk vrede og stor litterær skønhed. »De forkerte« ramte i hvert fald mig helt … rigtigt. De forkerteForfatter:Camila Sosa Villada.Oversætter:Liv Camilla Skjødt.Sider:242.Pris:280 kroner.Forlag:Skjødt",
        "metadata": {
            "source": "https://www.berlingske.dk/litteratur/5-stjerner-vildskabsbog-om-transkoennede-sexarbejdere-er-en-smuk",
            "image_url": null,
            "publication_time": "Søndag d. 27. august 2023, kl. 11.35",
            "author": null,
            "related_links": [],
            "attachments": []
        }
    }
}