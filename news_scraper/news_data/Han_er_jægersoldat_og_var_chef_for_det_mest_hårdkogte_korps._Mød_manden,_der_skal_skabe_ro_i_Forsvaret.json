{
    "version": "1.0",
    "document": {
        "id": 6666,
        "title": "Han er jægersoldat og var chef for det mest hårdkogte korps. Mød manden, der skal skabe ro i Forsvaret",
        "content": "Da fregatten »Iver Huitfeldt« torsdag morgen sejlede ind i Korsør Havn, stod Michael Hyldgaard klar på kajen til at tage imod. Med fire stjerner på uniformen og Jægerkorpsets bordeauxrøde baret på hovedet udtalte han sig for første gang i sit nye virke som chef for det danske forsvar. Direkte adspurgt af en journalist, hvad han kan bidrage med som ny forsvarschef, leverede han i et afmålt toneleje et ganske sigende svar: »Jeg er soldat, og jeg ved, hvad der foregår i Forsvaret.« Mens nyvalgte forsvarschefer tidligere er blevet kritiseret for at være »skrivebordsgeneraler«, kan man ikke ligefrem beskylde Michael Hyldgaard for at være fristet af en tilværelse på kontoret. Efter at endnu en skandalesag har ramt det danske forsvar, blev han onsdag aften indsat som ny forsvarschef efter hans vragede forgænger Flemming Lentfer. Med et cv, der tæller flere udsendelser til Afghanistan i spidsen for Jægerkorpset, får Forsvaret nu det, som længe er blevet efterspurgt på de indre linjer: En rigtig soldat. Generalmajor Michael Wiggers Hyldgaard mødte for første gang op som fungerende forsvarschef, da fregatten »Iver Huitfeldt« ankom til flådestationen Korsør torsdag.Fold sammenLæs mereFoto: Ida Marie Odgaard/Ritzau Scanpix. Tirsdag denne uge kunneOlfiafsløre, at danske soldaters liv kom i fare i marts måned, fordi Forsvaret havde sendt en fregat med adskillige fejl og mangler til Det Røde Hav. Ifølge Troels Lund Poulsen (V) selv blev han først informeret om episoden mandag i denne uge. Efter en lang periode med forskellige møgsager blev sagen tilsyneladende den udløsende årsag til, at Danmark nu skal have ny forsvarschef. Onsdag aften meddelte forsvarsministeren således på et pressemøde, at han har fritaget Flemming Lentfer fra tjeneste. Ind kommer i stedet Michael Hyldgaard. Med forfremmelsen til forsvarschef træder 59-årige Michael Hyldgaard ind på den store scene, og med sig har han både operationel og ledelsesmæssig erfaring. Så sent som i 2023 blev han udnævnt som chef for Specialoperationskommandoen, og han har dermed stået i spidsen for nogle af de mest krævende korps i hele forsvaret: Jægerkorpset, Frømandskorpset og Slædepatruljen Sirius. Selv er han også jægersoldat og har været udsendt flere gange. Blandt andet til Afghanistan, hvor han sidenhen blev næstkommanderende, inden han fik chefansvaret for de udsendte soldater. Blandt andet derfor er han egnet som forsvarschef, mener den pensionerede brigadegeneral og forsvarsanalytiker Carsten Rasmussen, der tidligere har arbejdet sammen med Michael Hyldgaard: »Jeg skal ikke sige noget dårligt om den forsvarschef, som lige er blevet fritstillet, men en af de ting, som er blevet brugt mod ham igen og igen, er, at han ikke har været udsendt i international tjeneste,« siger Carsten Rasmussen og tilføjer: »Det kan man ikke bruge mod Hyldgaard. Som jægersoldat har han været alle de rigtige steder. Og det styrker alt andet lige Forsvarets troværdighed.« Flere mener, at den nye forsvarschefs operative baggrund er en fordel. På billedet ses danske soldater i Helmand-provinsen i 2009, hvor Michael Hyldgaard var chef for jægerkorpset.Fold sammenLæs mereFoto: Søren Bidstrup (arkiv). Den nuværende næstkommanderende i Hæren og brigadegeneral Henrik Lyhne er af samme overbevisning. Ifølge ham spiller operativ erfaring en »stor rolle«, fordi det i sidste ende er forsvarschefen, der beslutter, hvem Danmark sender i krig. »Der mener jeg, at det er helt afgørende, at man selv har været udsendt, så man kender vilkårene,« siger Henrik Lyhne og uddyber: »For hvis ikke du selv har prøvet at være udsendt, og hvis ikke du har haft ansvaret for dine egne soldater i en længere periode – med alt, hvad der følger med militært og personligt for den enkelte – så er det vanskeligt at sætte sig ordentligt ind i.« Michael Hyldgaard har også erfaring fra andre steder end slagmarken. I en femårig periode arbejdede han blandt andet med diplomati som militærrådgiver ved Danmarks repræsentation hos FNs hovedkvarter i New York. Den nye forsvarschef beskrives af flere, som har arbejdet tæt på ham, som en dygtig officer. Han kaldes både skarp, velovervejet og kontant – og en mand, der siger tingene, som de er. Samtidig besidder han også andre kvaliteter end de klassiske, hårdkogte karaktertræk, som man kan forbinde med jægersoldater. Henrik Lyhne kalder dermed den nye fungerende forsvarschef for »en meget omgængelig og sympatisk officer«. En lignende beskrivelse giver formanden for officerernes fagforening (HOD) og oberstløjtnant Niels Tønning, der »kun har gode oplevelser« med Michael Hyldgaard som chef. »Jeg kender ham som en flink og lyttende mand, der er nem at tale med,« siger han og fastslår: »Men han er også klar til at træffe beslutninger, når det kræves«. Tilbage i 2009 gjorde Michael Hyldgaard sig bemærket, da sagen om den tidligere jægersoldat Thomas Rathsacks selvbiografi rullede. Den øverste forsvarsledelse mente, at selvbiografien var så farlig for Danmark, at bogen ikke måtte udkomme. Det mente Hyldgaard, som dengang stod i spidsen for Jægerkorpset, ikke. I dag kender mange formentlig den tidligere jægersoldat Thomas Rathsack som indpisker i tv-programmet »Korpset«.Fold sammenLæs mereFoto: Thomas Lekfeldt. Han gik således imod ledelsen, har Politiken beskrevet i et nyligt portræt. For godt nok mente hanifølge flere kilder, at der var problematiske forhold i bogen, men at de ikke var alvorlige nok til at forhindre en udgivelse. Bogen blev udgivet, og den endte med at afsløre to officerer i Forsvarskommandoen, som angiveligt selv fremstillede en arabisk oversættelse af bogen, der udviklede sig til en stor skandale i Forsvaret. På den vindblæste kaj i Korsør ville Michael Hyldgaard ikke selv kommentere de mildest talt kaotiske tilstande, der er gået forud for hans ansættelse. Det vigtigste for ham er at »se fremad«, som han sagde i et interview sendt på TV 2. Og med den seneste række af skandalesager i Forsvaret er der ingen tvivl om, at Michael Hyldgaard har udsigt til flere store udfordringer. Der skal genopbygges gode relationer i hele strukturen – fra det politiske, til det militære og helt ud i yderste spids, mener næstkommanderende i Hæren Henrik Lyhne. »Han skal genskabe roen omkring Forsvaret og give os muligheden for at løse de opgaver, vi skal løse. Og så skal han velsagtens også skabe sine egne positive relationer med det politiske niveau,« siger han. Ikke mindst står Forsvaret over for en historisk stor investering, hvor de tilføres noget nær 200 milliarder kroner over de kommende år. Og her kan det blive en fordel for ham, at han ikke har været tæt på de nylige skandaler, som er udsprunget, men derimod kommer »udefra«, vurderer den pensionerede brigadegeneral Carsten Rasmussen: »Jeg tror, at de mennesker, som har været med til at rådgive ministeren fra hans bagland, har identificeret ham som den mest oplagte kandidat, som både er dygtig og ikke sovset ind i de skandalesager, der har kørt i den senere tid,« siger han og fastslår: »Han er et rent kort i forhold til de andre, man kunne have valgt.« FAKTABlå bog om Michael Wiggers HyldgaardNavn:Michael Wiggers Hyldgaard.Født:18. juli 1964 (59 år) i Ringsted.Udvalgte perioder i tjenesteforløb:– Chef for Specialoperationskommandoen (2023).– Forsvarsstaben, chef for Operationsstaben (2020-2023).– Stabschef ved Specialoperationskommandoen (2015-2018).– Chef for Jægerkorpset (2007-2010).– Sagsbehandler, souschef og fungerende sektionschef i Forsvarskommandoens Materielstab (2003-2005).– Stabschef ved Jægerkorpset (2001-2003).– Jægerkorpset, operativ tjeneste (1993-1997).Udvalgte uddannelsesforløb i Forsvaret:– Operativ føringsuddannelse på Forsvarsakademiet (1999-2001).– Officersgrunduddannelsen på Hærens Officersskole (1985-1988).– Sergentuddannelse ved Sergentskolen i Sønderborg (1984).– Værnepligtig, Sjællandske Livregiment (1983).Udvalgte udsendelser:– Chef for Task Group 98 (Jægerkorpset) i Afghanistan (2009).– Næstkommanderende for Task Group Ferret (Jægerkorpset og Frømandskorpset) i Afghanistan (2002).– Operationsofficer, specialoperationer ved det danske forbindelseselement til US Central Command (2001).FOLD UD Navn:Michael Wiggers Hyldgaard. Født:18. juli 1964 (59 år) i Ringsted. Udvalgte perioder i tjenesteforløb: – Chef for Specialoperationskommandoen (2023). – Forsvarsstaben, chef for Operationsstaben (2020-2023). – Stabschef ved Specialoperationskommandoen (2015-2018). – Chef for Jægerkorpset (2007-2010). – Sagsbehandler, souschef og fungerende sektionschef i Forsvarskommandoens Materielstab (2003-2005). – Stabschef ved Jægerkorpset (2001-2003). – Jægerkorpset, operativ tjeneste (1993-1997). Udvalgte uddannelsesforløb i Forsvaret: – Operativ føringsuddannelse på Forsvarsakademiet (1999-2001). – Officersgrunduddannelsen på Hærens Officersskole (1985-1988). – Sergentuddannelse ved Sergentskolen i Sønderborg (1984). – Værnepligtig, Sjællandske Livregiment (1983). Udvalgte udsendelser: – Chef for Task Group 98 (Jægerkorpset) i Afghanistan (2009). – Næstkommanderende for Task Group Ferret (Jægerkorpset og Frømandskorpset) i Afghanistan (2002). – Operationsofficer, specialoperationer ved det danske forbindelseselement til US Central Command (2001).",
        "metadata": {
            "source": "https://www.berlingske.dk/politik/han-er-jaegersoldat-og-var-chef-for-det-mest-haardkogte-korps-moed-manden",
            "image_url": null,
            "publication_time": "Torsdag d. 04. april 2024, kl. 21.44",
            "author": "Marie Bebe",
            "related_links": [],
            "attachments": []
        }
    }
}