{
    "version": "1.0",
    "document": {
        "id": 9230,
        "title": "Piloter skifter guldstriberne på uniformen ud med pink",
        "content": "Hos Thomas Cook har piloterne i hele oktober valgt at skifte guldstriberne på skulderen ud med striber i pink. Det gør de for at vise, at de støtter op om ’Støt Brysterne’-kampagnen. Det er omkring 250 piloter hos flyselskabet, der via deres uniform og under sloganet FlyPink vil gøre opmærksom på brystcancer og skaffe penge til kampen mod kræftsygdommen.  Idéen med FlyPink kommer fra Australien, og den har det danske selskab altså også valgt at implementere, fortæller Torben Andersen, der er kommunikationschef hos Thomas Cook: »Danske Thomas Cook Airlines har ca. 1.100 ansatte. Da hver niende kvinde i Danmark rammes af brystkræft, er det naturligvis også en sygdom, som vi har tæt inde på livet i vores virksomhed,« siger han.  Også hos DFDS Seaways har man valgt at gå ind i kampen, både ved at sætte pink trailere på gaden hele oktober måned, som samler penge ind pr. kilometer, de kører, og ved at sælge cruises, hvor man støtter knæk cancer. Og for DFDS Seaways var det ikke svært at vælge, at man ville samle ind til lige netop ’Støt Brysterne’, fortæller Rikke Gransøe Lange, der er marketing director for brand innovation i DFDS Seasways: »Alle hos os kender en, der har været berørt af brystkræft, og derfor ville vi gerne støtte op om den sag,« siger hun.",
        "metadata": {
            "source": "https://www.berlingske.dk/rejser/piloter-skifter-guldstriberne-paa-uniformen-ud-med-pink",
            "image_url": "https://berlingske.bmcdn.dk/media/cache/resolve/image_x_large/image/9/91124/18723830-08rejbt-note-153445jpg.jpeg",
            "publication_time": "Fredag d. 06. oktober 2017, kl. 19.00",
            "author": null,
            "related_links": [],
            "attachments": []
        }
    }
}