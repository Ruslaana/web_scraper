{
    "version": "1.0",
    "document": {
        "id": 2338,
        "title": "Dansk-indisk forhold i bedring: Løkke mødes med premierminister",
        "content": "På grund af Niels Holck-sagen har forholdet mellem Danmark og Indien i en årrække været anstrengt. Men på det seneste har der været tegn på bedring. Torsdag formiddag annoncerede Statsministeriet, at statsminister Lars Løkke Rasmussen (V) skal deltage i et nordisk-indisk topmøde i Stockholm 17. april. Her vil han mødes med Indiens premierminister, Narendra Modi, og statsministre fra de andre nordiske lande. Mødet er det første nordisk-indiske topmøde nogensinde, oplyser Statsministeriet.  I 2017 var flere danske ministre på besøg i Indien, og dermed er statsministerens deltagelse i det nordisk-indiske topmøde det seneste af en række tegn på bedring i forholdet. »Indiens globale rolle er betydelig, såvel politisk som økonomisk, og Indien får i disse år en stadig større rolle i Asien og resten af verden,« siger Lars Løkke Rasmussen i en pressemeddelelse. »Jeg ser frem til sammen med mine nordiske kolleger at drøfte, hvordan vi på en række områder kan styrke samarbejdet med verdens største demokrati.«  Danske Holck var med til at kaste våben ned til en indisk oprørsgruppe i delstaten Vestbengalen i 1995. Indien har krævet Holck udleveret til retsforfølgelse, og indtil videre har Danmark afvist det krav. I december 2016 kunne Justitsministeriet oplyse, at Indien igen havde begæret Niels Holck udleveret. /ritzau/",
        "metadata": {
            "source": "https://www.berlingske.dk/politik/dansk-indisk-forhold-i-bedring-loekke-moedes-med-premierminister",
            "image_url": "https://berlingske.bmcdn.dk/media/cache/resolve/image_x_large/image/0/8206/20564455-belgium-eu-summit---2018040509.jpeg",
            "publication_time": "Torsdag d. 05. april 2018, kl. 10.12",
            "author": null,
            "related_links": [],
            "attachments": []
        }
    }
}