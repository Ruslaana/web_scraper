{
    "version": "1.0",
    "document": {
        "id": 20700,
        "title": "Hun fortalte om sin kræftdiagnose til hele verden. Så væltede det ind med had",
        "content": "Sydney Towles succes kom hurtigt. Med sine små fregner og sit store smil dansede hun til populære sange på TikTok. Hun delte flotte billeder og poserede i bikini på strande. Lagde minder op fra rejser rundtom i Europa. På bare et år voksede hendes følgerskare til hele 450.000 mennesker. Og i august 2023 delte hun en nyhed med sine følgere. »Jeg har kræft,« lød det grædende ind i kameraet. Den dengang 23-årige influencer var blevet diagnosticeret med galdeblærekræft. En sjælden og aggressiv kræftform. Langsomt blev opslagene mere personlige, og hun var nu en del af »cancertok« – folk, der deler deres kræftsygdom på TikTok. Hun filmede sig selv græde, kæmpe med udmattelse, opkast og sorgen over at miste et sorgløst liv. Opbakningen var tydelig fra hendes følgere, men på en anden del af internettet voksede en hær af vrede.  A post shared by Syd (@sydneytowle) På det sociale medie Reddit begyndte anonyme brugere at diskutere Sydney Towles troværdighed. »Jeg har bogstavelig talt lyst til at slå hende i ansigtet,« lød det fra en bruger. Modstanderne konkluderede hurtigt, at hun løj. Hun udnyttede sin sygdom til at få sympati og penge. Modstanden voksede sig større. I etlængere interviewtil The New York Times fortæller den nu 25-årige influencer om det massive had, der ramte hende. Om dødstrusler, tvivl og chikane. Sydney Towle er langtfra den første store influencer, som deler sin sygdom på sociale medier. Men tidligere er følgere blevet bedraget på det grummeste – også herhjemme. Den danske influencerFie Oppenhagenløj for sine følgere og familie om at være uhelbredeligt syg af livmoderhalskræft. I virkeligheden var hun psykisk syg, fortalte familien tilEkstra Bladet. Sagen med Sydney Towle får nu flere til at spørge, om man virkelig kan stole på folk online. Hvem manipulerer hvem? Influencerne, der tjener på en onlineøkonomi drevet af følelser og afhængighed. Eller anonyme brugere, som kollektivt går ind på at afsløre en influencers løgne. Sydney Towles sociale medier viser både sygdom og sol. Glæde, men også gråd. Den ene dag får hun kemoterapi, den næste bader hun i havet med sin lillebror. Kritikerne på Reddit mente, at kombinationen direkte afslørede hendes løgn. »Syd VIL blive afsløret,« skrev en person. »Bare rolig, hun er tilbage med den falske kvalme og babystemme på ingen tid,« svarede en anden.  Hehe Alle kritikere skrev anonymt. Ingen kunne afsløres i deres grumme ord. På seks måneder voksede flere og flere fora frem på Reddit, som udelukkende handlede om at angribe den kræftsyge Towle. »Er der noget, der føles forkert for dig ved Syd Towles kræfthistorie?« lød overskriften i et af de mange fora. Formålet var at afsløre, at hun er en kræftsvindler. Som reglerne lød: »Intet forsvar for Syd.« Kritikerne mente, at hun var for positiv, havde for langt hår, og at hendes kærlighed for rejser og træning var et tydeligt bevis på, at hun løj. »Jeg hader hendes giftige positivitet. Jeg tror ikke på et ord af, hvad hun siger,« skrev en anonym. Undervejs hævdede nogle af brugerne også at have sygejournaler, beviser og fakta, der afslørede hendes løgn. På intet tidspunkt blev der sået tvivl om de »afslørende« påstande. Som en skrev på Reddit: »At være en offentlig person kommer med granskning – det er en del af jobbet.« Sydney Towle opdagede for første gang en bule i maven, da hun var ude at løbe i 2023. To måneder senere tog hun på skadestuen, da hun fik voldsomme smerter. Omkring en måned senere fik hun diagnosen galdeblærekræft. Følgerne strømmede ind på hendes sociale medier. Kort tid efter havde hun over 760.000 følgere på tværs af sine sociale medier. Her heppede flere på hende: »Din positive indstilling gennem alt dette inspirerer mig dagligt,« lød det fra en på TikTok.   Sidney Towle fortæller til The New York Times, at videoerne på hendes sociale medier forbinder hende til andre unge, og hun kan ad den vej inspirere samt blive inspireret. Men de giver hende også en indtægt. Som mange andre influencere bliver Towle betalt af virksomheder for at vise deres produkter i sine videoer. Hun får også en indtægt fra TikTok ud fra antallet af visninger på sine videoer. Det sidste år har hun tjent 20.000 dollar – svarende til 131.758 danske kroner via det populære sociale medie. TikTok-fans har flere gange opfordret hende til at starte en GoFundMe (online indsamlingsplatform), så de kunne hjælpe med hendes behandling. »Jeg har aldrig tigget om penge. Jeg startede ikke på TikTok for at spørge, om folk ville betale mine hospitalsregninger,« siger Sydney Towle til The New York Times. Spørgsmålet om penge og indtjening har kun fået hadet til at koge over. »At se hende manipulere folk for penge, når der er RIGTIGE mennesker derude med RIGTIG kræft, der jonglerer med RIGTIGE problemer, afskyer mig,« skrev en Reddit-bruger for nylig. Den udbredte skepsis på Reddit over for Sydney Towle og hendes kræftsygdom har formentlig sit udspring i eksempler på personer, der på sociale medier har løjet om at have kræft og har opnået meget store følgerskarer.  Der er produceret flere dokumentarer som »Scamanda« og »Anatomy of Lies«, der begge omhandler kvinder, som løj sig kræftsyg for at få opmærksomhed og penge. For kort tid siden landede Netflix-serien »Apple Cider Vinegar« om Belle Gibson, der var en af de allerførste – og siden allerstørste – influencere i Australien. 200.000 fulgte med, mens den unge alenemor kurerede sig selv for terminal hjernekræft ved at spise grøntsager. Egentlig havde hun fået fire måneder at leve i, men tiden bare gik og gik. Imens red hun på en bølge af succes. Det viste sig at være en løgn, og den efterfølgende Netflix-serie viste, hvordan Belle Gibson bedrog hele verden. Sydney Towle fortæller til The New York Times, hvordan hun selv bed mærke i, hvordan kritikken mod hende blev værre, jo mere populær og omtalt serien blev. »Mine kommentarer er blevet oversvømmet med folk, der skriver: 'Du vil brænde i helvede. Du lyver,'« siger Towle. Sydney Towle beskriver, hvordan hun er havnet i en ond cirkel. En cirkel, hun selv har skabt. Stopper hun sit liv på sociale medier, vil folk tro, at hun skjuler noget. Fortsætter hun med at dele følelsesladede opdateringer, vil folk sige, at hun lyver for at få sympati. Hver gang hun er blevet beskyldt for at lyve, har hun vist ar og journaler for at modbevise påstandene om, at hun lyver. Men intet har hjulpet. »Jeg er ked af, at de er så vrede over, at det at leve med kræft kan se anderledes ud, end de tror, ​​det burde,« siger hun til The New York Times.  I will be framing this Hun er splittet. Skal hun give det, som hendes følgere vil have? Eller skal hun lukke helt ned for sit liv online, så hun kan undgå hadet? »Det har naturligvis bragt så mange gode ting med sig. Men der er bare så meget stress bag kulisserne, som folk ikke ser.« The New York Times har kontaktet flere af de anonyme brugere på Reddit. Flere har efterfølgende slettet deres konto, fjernet kommentarer eller udtrykt et ønske om ikke at blive inkluderet i artiklen. Nogles identiteter er også blevet afsløret. »Min viden om kræft er ekstremt begrænset,« svarede en af Towles mest hyppige kritikere til mediet. Kort efter blev forummet gjort forbudt på Reddit, og for nu har Sydney Towle fået lukket ned for det massive had.",
        "metadata": {
            "source": "https://www.berlingske.dk/kultur/hun-fortalte-om-sin-kraeftdiagnose-til-hele-verden-saa-vaeltede-det-ind-med",
            "image_url": null,
            "publication_time": "Tirsdag d. 13. maj 2025, kl. 21.13",
            "author": "Lisa Maria Bilgrav",
            "related_links": [],
            "attachments": []
        }
    }
}