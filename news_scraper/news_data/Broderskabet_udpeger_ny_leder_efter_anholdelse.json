{
    "version": "1.0",
    "document": {
        "id": 17467,
        "title": "Broderskabet udpeger ny leder efter anholdelse",
        "content": "EGYPTEN: Det Muslimske Broderskab har udpeget en fungerende chef, efter at broderskabets øverste leder, Mohamed Badie, tirsdag blev anholdt af egyptiske sikkerhedsstyrker. Broderskabets politiske parti, Friheds- og Retfærdighedspartiet, meddeler på sin hjemmeside, at næstkommanderende Mahmoud Ezzat midlertidigt overtager funktionen som leder, »efter at sikkerhedsstyrkerne fra det blodige militærkup arresterede øverste leder Mohamed Badie«.  Mohamed Badie blev arresteret i en lejlighed i bydelen Nasr i det nordøstlige Cairo. Han står sammen med fire andre medlemmer tiltalt for forbrydelser efter afsættelsen af tidligere præsident Morsi. Retssagen mod de fem medlemmer af Det Muslimske Broderskab begynder 25. august, har den egyptiske anklagemyndighed oplyst. Mohamed Badie er tiltalt for at have opfordret til uro og protester i landet. To af Badies næstkommanderende vil blive tiltalt for de samme forbrydelser. I retssagen mod Det Muslimske Broderskab bliver yderligere to medlemmer tiltalt for drab i forbindelse med demonstrationer. ",
        "metadata": {
            "source": "https://www.berlingske.dk/internationalt/broderskabet-udpeger-ny-leder-efter-anholdelse",
            "image_url": "https://berlingske.bmcdn.dk/media/cache/resolve/image_x_large/image/48/482089/6735331-egypt-politics-muslim-brotherhood-files.jpg",
            "publication_time": "Tirsdag d. 20. august 2013, kl. 14.24",
            "author": null,
            "related_links": [],
            "attachments": []
        }
    }
}