{
    "version": "1.0",
    "document": {
        "id": 20402,
        "title": "Brown fik hævn over kup-magere",
        "content": "LONDON:Hævnen er sød, siges det, og det kan meget vel være sådan, at den britiske premierminister Gordon Brown føler det i dag. Da TV-kanalen Channel 4 mandag aften gik i luften med undercover-optagelser af flere politikere, som fortalte om, hvordan de gerne lod sig betale med store pengebeløb for i al hemmelighed at udføre lobbyarbejde i det britiske parlament, var to af dem kupmagerne, som forsøgte at vælte Gordon Brown i januar. Læs også:Labour fyrer tre grådige eks-ministre Umiddelbart efter udsendelsen mandag blev de to tidligere Labour-ministre, Geoff Hoon og Patricia Hewitt, suspenderet af Gordon Brown.I begyndelsen af januar, mens Gordon Brown svarede på spørgsmål i Parlamentet, havde de to kupmagere travlt med at sms'e rundt til kolleger for at få dem med på at kræve en hemmelig afstemning om Gordon Browns lederskab. Det var en lignende manøvre, der tvang premierminister Margaret Thatcher til at afgive sin post til John Major i 1990. »Partiet er så dybt splittet, at det skader os i forsøget på at få vores budskab igennem«, sagde Patricia Hewitt i januar. »Jeg har talt med flere kolleger, der er dybt frustrerede over lederskabet. Nu må vi se, om de er villige til at stå frem,« tilføjede Geoff Hoon. Kupforsøget i januar mislykkedes, men det varede ikke længe, før Geoff Hoon på anden vis fik trukket Gordon Brown ned i sølet. Under sin senere afhøring i Irakkommissionen, der undersøger den britiske deltagelse i Irakkrigen, beskyldte den tidligere forsvarsminister Gordon Brown for som finansminister at have udsultet det britiske forsvar op til og efter invasionen af Irak. Det betød, forklarede Hoon, at nogle soldater end ikke havde »de rigtige støvler«, da de landede i den irakiske ørken i marts 2003 for at deltage i angrebet på Saddam Hussein. Men hvad værre var, forklarede han, så måtte ordrer på nyt udstyr afbestilles. Herunder ordrer på nye helikoptere, som kunne være leveret og brugt i Afghanistan i dag. Manglen på helikoptere i Afghanistan har været et centralt kritikpunkt imod Gordon Brown i takt med, at der fra sommeren sidste år omkom flere og flere britiske soldater i Afghanistan. Briterne mistede 108 soldater i Afghanistan i 2009 og mere end fordoblede dermed sin dødsrekord fra 2008. »Jeg vil tro,« sagde Geoff Hoon under sin afhøring, »at det er rimeligt at antage, at hvis budgettet var blevet brugt som oprindeligt tiltænkt, ville de helikoptere sandsynligvis kunne være taget i brug når som helst nu.« Netop afhøringen af den tidligere forsvarsminister gjorde, at Gordon Brown kom under pres for at stille op og forklare sig over for kommissionen før det britiske valg, der ventes 6. maj. Efter at have bøjet sig for kravet blev han afhørt fredag den 5. marts, hvor han afviste anklagerne om at have skåret i budgetterne. Men i sidste uge kom det frem, at Gordon Brown havde talt usandt. I tre finansår – blandt andet i året efter invasionen af Irak – havde han som finansminister rent faktisk skåret i budgettet til forsvaret. En ydmyget premierminister måtte derfor for få dage siden sende et brev til formanden for Irakkommissionen, hvor han korrigerede de oplysninger, han havde givet under sin afhøring. Mandag aften fik premierminister Gordon Brown hævn over sin plageånd Geoff Hoon, som i dokumentarudsendelsen afslørede sig selv som så grådig og korrumperet, at han erklærede sig klar til at modtage 3.000 pund om dagen for i skjul at udføre lobbyarbejde i parlamentet. Udover kupmagerne Geoff Hoon og Patricia Hewitt blev Labours tidligere erhvervs- og transportminister, Stephen Byers, også suspenderet af Gordon Brown mandag. I TV-udsendelsen blev han taget i at sige, at han var ”som en taxa til at hyre” for op til 5.000 pund om dagen for i skjul at lave lobbyarbejde i parlamentet. mic@berlingske.dk",
        "metadata": {
            "source": "https://www.berlingske.dk/internationalt/brown-fik-haevn-over-kup-magere",
            "image_url": "https://berlingske.bmcdn.dk/media/cache/resolve/image_x_large/image/88/883299/2369495-gordon-brown-patricia-hewitt-geoff-hoon.jpg",
            "publication_time": "Tirsdag d. 23. marts 2010, kl. 10.45",
            "author": null,
            "related_links": [],
            "attachments": []
        }
    }
}