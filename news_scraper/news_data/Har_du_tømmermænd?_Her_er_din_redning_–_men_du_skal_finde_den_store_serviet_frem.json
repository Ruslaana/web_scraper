{
    "version": "1.0",
    "document": {
        "id": 21166,
        "title": "Har du tømmermænd? Her er din redning – men du skal finde den store serviet frem",
        "content": "Gasoline Grill, der af mange nævnes som byens bedste burgerbar – og som også har fået fornem omtale på diverse internationale lister – har også en varm kyllingesandwich. Det kan være, at det kommer bag på dig – men hvis du læser dette 1. januar, så se det som et tegn. Se at hoppe op på din cykel og få gjort noget ved tømmermændene med en tæt på perfekt kombination af varmt, sprødt, blødt, saftigt, stærkt, sødt, salt og surt. For Gasoline Grills Hot Chicken Sandwich er virkelig, virkelig god. Hvis du er forvirret over, at de kalder det en sandwich og ikke en burger, selvom den er varm og serveret i en burgerbolle, så skyldes det, at i burgerens hjemland, USA, hedder det kun en burger, hvis der er hakket kød i. Så dette er ikke en burger, det er en varm sandwich i en burgerbolle – ligesom vores hjemlige flæskestegssandwich. Men kan den slå guldstandarden fra Poulette?  Foto: Niels Ahlmann Olesen.  Gasoline Grills Hot Chicken Sandwich er inspireret af den legendariske Nashville Hot Chicken Sandwich – en kyllingesandwich med et højrødt, paneret og friteret stykke kylling, som stammer fra Nashville i Tennessee. Der er tale om paneret, friteret økologisk kyllingelårkød, som er vendt i en stærk krydderblanding. Derudover er der lidt icebergsalat, hjemmelavet coleslaw, pickles og en dressing, og det hele serveres i samme, gode burgerbolle som Gasoline Grills burgere. Man bemærker allerede ved første bid det ekstremt saftige kød. Ud over saftigheden har lårkødet også den fordel at smage af mere end brystkødet. Så kom nivet fra chiliblandingen, som jeg tror har gochugaru, det frugtige koreanske chilipulver, i. Godt smagte det i hvert fald. Man kan vælge sandwichen i tre chilistyrker: mild, warming up og bring it. Jeg prøvede den stærkeste og den midtimellem, og medmindre man slet ikke kan klare chili, så vil jeg mene, at man sagtens kan tage den stærkeste. Så får man nemlig lidt ekstra af den gode krydderiblanding. Coleslawen var sprød, sød og syrlig, som den skal være. Men den var desværre så våd, at det løb ned ad mine hænder og ud på jorden foran Gasoline Grill. Dressingpletterne foran bænken ved Gasoline Grill på Niels Hemmingsens Gade vidner om, at flere kunder har haft lidt problemer med den store mængde væde i coleslawen.Fold sammenLæs mereFoto: Niels Ahlmann Olesen. Det er ærgerligt – og lidt irriterende – når nu det er mad, der skal kunne spises på farten. Men man får både almindelige servietter og vådservietter med, og hvis man tager den med hjem og spiser, kan man jo bruge kniv og gaffel. Gasoline Grills kyllingesandwich får fire store stjerner og en klar anbefaling. Gasoline Grills Hot Chicken Sandwich koster 125 kroner og kan kun fås i Gasoline Grill-filialerne på Niels Hemmingsens Gade, Værnedamsvej, i Parken, i Carlsberg Byen og i Hellerup. Gasoline Grill Niels Hemmingsens Gade 20, 1153 København K.  Foto: Mathias Svold.  Guldstandarden for kyllingesandwich i København er ellersPoulette, som Berlingske tidligere har givet fem stjerner. Poulette blev internationalt kendt efter en få sekunder kort optræden i den populære tv-serie »The Bear«. Måske af samme grund måtte jeg ikke vente indenfor, men blev bedt pænt om at vente udenfor, da jeg troppede op. Det var ellers lige begyndt at regne. Det var lidt surt, men måske er personalet træt af den store mængdetiktokkere på gennemrejse. Poulettes kyllingesandwich består af kylling, der har ligget i saltlage, som siden er paneret i pankorasp og friteret. Kyllingen drysses med stedets hemmelige krydderiblanding og placeres i en briochebolle sammen med cheddar, icebergsalat, syltede agurker og et stort skud af den sød-syrlige japanske Kewpie-mayonnaise. Poulette bruger kyllingebryst, og selvom det er noget godt, saftigt kyllingebryst, så var kyllingen lidt mindre saftig end Gasoline Grills. Poulette tager dog et stik hjem på paneringen, som er virkelig, virkelig sprød, og der er fuld knald på krydderiblandingen, som de har været lidt mere rundhåndede med end Gasoline Grill. Krydderiblandingen hos Poulette er stærk, varm, let sød, og så har den tydelig røget note, som jeg virkelig godt kan lide. Desværre havde de også været rundhåndede med Kewpie-mayonnaisen, som for mig smager lidt for tæt på de gule tuber fra Gråsten. På denne dag blev resultatet, at Gasoline Grill taber – men kun lige akkurat på målstregen. Gasoline Grill taber ikke på smagen, for de to sandwicher smager lige godt. Men Poulette vinder, fordi jeg kunne spise den uden at skulle spules ren bagefter. Er man meget sulten, så vælg Gasoline Grill, for deres sandwich er større – og så er den nemmere at få fat i, for Gasoline Grill har flere filialer. Poulette hiver lige akkurat de fem stjerner hjem og bevarer sin status som byens bedste. Poulettes kyllingesandwich koster 95 kroner. Poulette Møllegade 1, 2200 København N. FAKTASådan tildeler vi stjernerPå Berlingske giver vi stjerner ud fra en absolut skala.Det betyder, at alle steder, vi klassificerer som »restaurant«, vurderes kvalitativt i direkte forhold til hinanden.Det vil også sige, at en meget billig restaurant, der får for eksempel tre stjerner, sagtens kan være et besøg værd for den prisbevidste.Når vi vurderer en restaurantoplevelse, lægges der primært vægt på maden.Stjernerne kan afkodes på følgende måde:★: et helt uacceptabelt måltid.★★: et måltid et stykke under forventeligt niveau.★★★: et gennemsnitligt måltid, der både kan indeholde gode momenter og enkelte skuffelser.★★★★: det tilfredsstillende kvalitetsmåltid.★★★★★: vellykket gastronomi af høj karakter. Typisk er vi oppe lige under eller på niveau med én Michelin-stjerne.★★★★★★: gastronomi af usædvanlig høj kvalitet, typisk i den højeste ende af Michelin-skalaen.Når vi anmelder andre typer måltider end »restaurant«, som for eksempel frokost, spisebar/gastropub*, vinbar, morgenmad og sandwich, det vil sige alt andet end »restaurant«, er det underforstået, at en anmeldelse af for eksempel en sandwich altid anmeldes udelukkende i forhold til andet i sin egen kategori.Det vil sige, en sandwich er altid målt op mod andre sandwicher og aldrig op mod en middag på for eksempel Noma.*Spisebar/spisested/gastropub dækker over et helt uformelt spisested, ofte uden bordservering og reservation, hvor to personer typisk kan spise for under 1.000 kroner, inklusive vin og vand.FOLD UD På Berlingske giver vi stjerner ud fra en absolut skala. Det betyder, at alle steder, vi klassificerer som »restaurant«, vurderes kvalitativt i direkte forhold til hinanden. Det vil også sige, at en meget billig restaurant, der får for eksempel tre stjerner, sagtens kan være et besøg værd for den prisbevidste. Når vi vurderer en restaurantoplevelse, lægges der primært vægt på maden. Stjernerne kan afkodes på følgende måde:★: et helt uacceptabelt måltid.★★: et måltid et stykke under forventeligt niveau.★★★: et gennemsnitligt måltid, der både kan indeholde gode momenter og enkelte skuffelser.★★★★: det tilfredsstillende kvalitetsmåltid.★★★★★: vellykket gastronomi af høj karakter. Typisk er vi oppe lige under eller på niveau med én Michelin-stjerne.★★★★★★: gastronomi af usædvanlig høj kvalitet, typisk i den højeste ende af Michelin-skalaen. Når vi anmelder andre typer måltider end »restaurant«, som for eksempel frokost, spisebar/gastropub*, vinbar, morgenmad og sandwich, det vil sige alt andet end »restaurant«, er det underforstået, at en anmeldelse af for eksempel en sandwich altid anmeldes udelukkende i forhold til andet i sin egen kategori. Det vil sige, en sandwich er altid målt op mod andre sandwicher og aldrig op mod en middag på for eksempel Noma. *Spisebar/spisested/gastropub dækker over et helt uformelt spisested, ofte uden bordservering og reservation, hvor to personer typisk kan spise for under 1.000 kroner, inklusive vin og vand.",
        "metadata": {
            "source": "https://www.berlingske.dk/kultur/har-du-toemmermaend-her-er-din-redning-men-du-skal-finde-den-store-serviet",
            "image_url": "https://berlingske.bmcdn.dk/media/cache/resolve/image_x_large_vertical/image/186/1869452/24854013-dette-er-ikke-en-burger.jpg",
            "publication_time": "Onsdag d. 01. januar 2025, kl. 11.12",
            "author": "Joachim Talbro Paulsen",
            "related_links": [],
            "attachments": []
        }
    }
}