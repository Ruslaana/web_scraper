{
    "version": "1.0",
    "document": {
        "id": 16909,
        "title": "Sir Charles Allen kommer altid igen",
        "content": "Britiske Sir Charles Allen er en mand, der er nærmest umulig at holde nede. I løbet af sin karriere har han været hånet som en opkomling i restaurantionsbranchen af den kritiske komiker John Cleese og er blevet fyret fra mindst ét job. Men hver gang er Charles Allen, kendt som en fremragende forretningsmand, kommet stærkt igen. Hans lange erhvervskarriere i industrien spænder vidt, lige fra stål til fødevarer hoteller og medier. Sir Charles er især kendt for sit arbejde i mediebranchen, hvor han har spillet en central rolle i udviklingen og ledelsen af ITV, EMI og Global Radio. Forleden blev den 56-årige britiske erhvervsmand valgt til at afløse danskeren Ole Andersen som bestyrelsesformand for ISS, der med mere end en halv million ansatte er en af verdens største arbejds-givere blandt privatejede selskaber. Bare det, at Charles Allen sætter sig i stolen, skal nok skabe mere opmærksomhed om formanden i ISS end i forgængerens tid. ISS er ikke det første kapitalfondejede selskab, hvor Sir Charles er bestyrelsesformand. Han har blandt andet været bestyrelsesformand for EMI Music mellem 2008 og 2010. Charles Allen er en kulørt herre. I 2008 udnævnte den venstreorienterede britiske avis Independent ham som den syvende mest indflydelsesrige blandt homoseksuelle i Storbritannien. I mange år har Charles Allans navn været forbundet med en række topjob i både erhvervsliv og organisationer, herunder i rollen som formand for de meget succesfulde Commonwealth Games i Manchester i 2002. Han er også politisk aktiv. I 2011 headhuntede lederen af det nuværende britiske oppositionsparti Labour, Ed Miliband, den erfarne erhvervsmand til organisere partiet på en professionel måde. Og Milibrands belønning er, at Allen siden 2012 har været formand for Labour. Han kommer i de allerfineste kredse. Charles Allen er således blevet adlet for sit arbejde i forbindelse med OL i London i 2012, hvor han var »borgmester« for den olympiske by og medlem af komiteen, der organiserede OL. For en måned siden blev det annonceret fra preministerens kontor i Downing Street i London, at han var på Labours liste over nominerede nye medlemmer af det britiske overhus, House of Lords. På listen over 30 nye medlemmer til overhuset er Charles Allen i selskab med milliardæren Sir Anthony Bamford og natklubejeren James Palumbo. Charles Allen er født i Lanarkshire i Skotland. De første erfaringer i erhvervslivet gjorde han i 1970ene som revisor i Britisk Steel. I 1980erne fik han et ledende job i et konglomerat inden for fritidsaktiviteter og restaurantionsbranchen. I 1991 skiftede Charles Allen spor til mediebranchen; det vil sige til Granada, hvor han i 1996 blev administrerende direktør for selskabets TV-forretning. Efter år 2000 blev han bestyrelsesformand for det voksende foretagende. Og Granada stod til at blive blev det absolutte højdepunkt i hans karriere, men det blev imidlertid overskygget af problemerne i et digitalt TV-joint venture. Med Allen i spidsen forsøgte Granada at alliere sig med Carlton med det formål at lancere verdens første digitale jordbaserede TV-tjeneste. OnDigital blev lanceret af Granada i 1998, men kundetallet var alt for lavt, og mange var dengang usikre på, hvad digitalt TV egentlig var. OnDigital blev en af de største fiaskoer i britisk TV-historie. Selv om OnDigital blev ændret til ITV Digital i 2001, var teknologien slet ikke robust nok. Forretningen kollapsede året efter med et tab på 1,4 milliarder britiske pund. ITV var op ad bakke for Allen, og da digitalt TV endelig fik succes med BBCs engagement i DVB-T, var ITVs formue svundet en del. I 2004 blev ITV børsnoteret, men aktiekursen blev efterhånden så lav, at det førte til, at aktionærer krævede, at der måtte rulle hoveder i ledelsen. Sir Charles blev væltet i august 2006 og måtte forlade ITV efter at have tjent koncernen i en årrække. Siden 2008 har han været formand for det dengang nydannede Global Radio, som er blevet Storbritanniens største kommercielle radio-gruppe, Global Limited. Ud over at være formand for Global Radio Group er han formand for 2 Sisters Food Group og medlem af bestyrelsen i Virgin Media. Charles Allen er ligledes seniorrådgiver for Goldman Sachs og formand for bestyrelsen for det britiske Røde Kors.",
        "metadata": {
            "source": "https://www.berlingske.dk/karriere/sir-charles-allen-kommer-altid-igen",
            "image_url": "https://berlingske.bmcdn.dk/media/cache/resolve/image_x_large/image/41/410602/6796641-12buscharles-allenjpg.jpeg",
            "publication_time": "Onsdag d. 11. september 2013, kl. 22.30",
            "author": "Bent Højgaard Sørensen",
            "related_links": [],
            "attachments": []
        }
    }
}