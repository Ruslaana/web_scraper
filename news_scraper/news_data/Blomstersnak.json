{
    "version": "1.0",
    "document": {
        "id": 18905,
        "title": "Blomstersnak",
        "content": "Man kniber slyngtråde af liden singrøn (som de fleste af os nok kalder vinca) af, så de ligner bændler, binder dem om 10-12 snehvide krysantemumhoveder, former grønne kruseduller og sætter dem om en eksplosion af mange lag krysantemer, så man får »et fyrværkeri, svimlende og storslået«. I det victorianske blomstersprog siger buketten »sandhed og kærlige minder«, og den virker. Det er Victoria, et skadet børnehjemsbarn, som har lært sig det gamle sprog, og Vanessa Diffenbaugh lader hende bruge det i sin mildt sagt usandsynlige, romantiske roman. Victoria er hjemløs, men hun blomsterpynter New York-bryllupper og får trofaste kunder, fordi hun kan tolke deres drømme i blomster. Romanen fortæller i frem- og tilbageklip, hvad Victorias opvækst har gjort ved hende. Det taler til dens ros, at den er et glødende forsvar for taberbarnet.",
        "metadata": {
            "source": "https://www.berlingske.dk/boganmeldelser/blomstersnak",
            "image_url": "https://berlingske.bmcdn.dk/media/cache/resolve/image_x_large/image/70/707405/4614959-blomstersnak.jpg",
            "publication_time": "Torsdag d. 20. oktober 2011, kl. 22.30",
            "author": null,
            "related_links": [],
            "attachments": []
        }
    }
}