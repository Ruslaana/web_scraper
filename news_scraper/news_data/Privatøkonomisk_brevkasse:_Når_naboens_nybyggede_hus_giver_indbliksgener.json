{
    "version": "1.0",
    "document": {
        "id": 21367,
        "title": "Privatøkonomisk brevkasse: Når naboens nybyggede hus giver indbliksgener",
        "content": "Berlingskes privatøkonomiske brevkasse giver svar på alle dine spørgsmål om renter, pension, bolig, formue og meget mere. Send dine spørgsmål tildinepenge@berlingske.dk  SPØRGSMÅL J.E.  Hej brevkasse Jeg ved, at mit spørgsmål måske ikke direkte rammer den privatøkonomiske sfære, men jeg vil gerne vide noget om reglerne for indbliksgener. Der er nemlig for nylig kommet et meget stort nabohus med mange vinduer så tæt på skel, som loven tillader. Men jeg oplever indbliksgener alligevel. Kan I komme ind på, hvad jeg kan gøre?Med venlig hilsenJ.E.  SVAR Allan Ohms, advokat (H) hos DreistStorgaard Advokater Allan Ohms, advokat (H) hos DreistStorgaard Advokater.Fold sammenLæs mereFoto: Mathias Svold. Kære J.E. Dit spørgsmål falder ind under brevkassens område, men det er vanskeligt at give dig et fuldt dækkende svar inden for formatet og på baggrund af din meget kortfattede beskrivelse. Lad mig alligevel forsøge med nogle betragtninger. Hvis du oplever indbliksgener som følge af et nyopført nabohus, er det relevant at se nærmere på både byggelovgivningen og de naboretlige regler, som gælder i Danmark. Selvom der ikke findes en specifik lov om indbliksgener, er emnet reguleret gennem flere forskellige regelsæt og retsprincipper. Allerførst vil jeg pege på, at den bedste vej ved nabogener er dialog. Jeg har i min tid set mange eksempler på manglende eller dårlig dialog mellem naboer. Desværre fører det ofte til, at den ene af parterne vælger at flytte, og det er en høj pris, som bør søges undgået. Det kan være en idé at tage en advokatmediator (konfliktmægler) med til at hjælpe jer med dialog og løsningsmuligheder. I nogle tilfælde kan en venlig og saglig samtale føre til en løsning, for eksempel at vinduer bliver matterede, eller at der etableres afskærmning. Hvis det ikke er muligt at opnå enighed, kan du rette henvendelse til kommunens byggesagsafdeling og rejse spørgsmål om byggeriets lovlighed. Kommunen har pligt til at undersøge sagen, hvis der er mistanke om ulovligt byggeri eller brud på lokalplanens bestemmelser. Skulle det vise sig, at byggeriet er lovligt, men du stadig oplever væsentlige gener, kan du overveje at rejse sagen som en naboretlig tvist. Ifølge dansk retspraksis må en grundejer ikke udsætte sin nabo for urimeligt byrdefulde gener, og det gælder også i forhold til indblik. Sådanne sager behandles dog af domstolene og kræver ofte både juridisk bistand og dokumentation for genernes omfang. Det bør derfor kun være en sidste udvej, hvis andre muligheder er udtømt. Fra retspraksis kan jeg nævne en sag, der angik spørgsmålet, om ejerne af tre parcelhuse efter naboretlige regler havde krav på erstatning i anledning af opførelsen af en større kontorbygning på naboejendom. Byretten fandt, at den naboretlige tålegrænse ikke var overskredet. Landsretten fandt ud fra en samlet vurdering af det foreliggende lokalplangrundlag sammenholdt med kvarterets karakter og præg, at det ikke var påregneligt for husejerne, at der på naboejendommen ville blive opført en kontorbygning i den pågældende størrelsesorden og dimensionering. Landsretten fandt endvidere efter bevisførelsen, at kontorbygningen ved sin massive udformning, nærhed, højde og meget betydelige facadelængde i relation til udsynet fra de omhandlede ejendomme i retning mod kontorbygningen havde en sådan dominans i forhold til de omhandlede ejendomme, at den naboretlige tålegrænse måtte anses for overskredet. Erstatningen blev fastsat til de af skønsmanden skønnede værditab for de tre ejendomme på henholdsvis 500.000 kroner, 400.000 kroner og 300.000 kroner, idet landsretten ikke fandt grundlag for at fastsætte et skønsmæssigt lavere beløb (U2019.1422 ØL). I en nyere dom (Østre Landsrets dom af 18. marts 2025 i anke 5. afd. BS-51022/2023-OLR) fandt landsretten, at de gener, som opførelsen af tre punkthuse havde medført, var så væsentlige og upåregnelige, at den naboretlige tålegrænse var overskredet. Det måtte efter bevisførelsen lægges til grund, at opførelsen af punkthusene og de heraf følgende gener varigt havde påvirket værdien af ejendommen negativt. Erstatningen udmåltes skønsmæssigt til 150.0000 kroner. Som en praktisk foranstaltning kan du – alt efter hvordan de nærmere omstændigheder i din sag er – også overveje at etablere afskærmning på din egen grund i form af hegn, beplantning eller læskærme. Selvom det kan føles urimeligt at skulle tage sådanne skridt som den forulempede part, kan det være en effektiv måde at genetablere privatlivet på, særligt hvis andre løsninger ikke fører til et tilfredsstillende resultat. Held og lykke med løsningsforsøget. Med venlig hilsenAllan Ohms, advokat (H)DreistStorgaard Advokater Send dine spørgsmål tildinepenge@berlingske.dk, eller udfyld nedenstående formular:  ",
        "metadata": {
            "source": "https://www.berlingske.dk/dine-penge/privatoekonomisk-brevkasse-naar-naboens-nybyggede-hus-giver",
            "image_url": "https://berlingske.bmcdn.dk/media/cache/resolve/image_x_large_vertical/image/192/1921951/24951957-iflge-dansk-retspraksis-m-en-grundejer-ikke-uds.jpg",
            "publication_time": "Søndag d. 18. maj 2025, kl. 15.53",
            "author": "Nicoline Manzano",
            "related_links": [],
            "attachments": []
        }
    }
}