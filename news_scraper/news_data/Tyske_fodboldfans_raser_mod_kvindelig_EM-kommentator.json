{
    "version": "1.0",
    "document": {
        "id": 6293,
        "title": "Tyske fodboldfans raser mod kvindelig EM-kommentator",
        "content": "Egentlig skulle man tro, at det står glimrende til med ligestillingen i Tyskland. For nylig kårede det amerikanske business-magasin Forbes den tyske kansler Angela Merkel til verdens mest magtfulde kvinde. Ikke desto mindre har de voldsomme reaktioner på Tysklands første kvindelige fodbold­kommentator afsløret en underskov af ­kvindehad. Efter sin debut som Tysklands første ­kvindelige kommentator i herrefodbold ved dette års EM er ZDF-­journalist Claudia Neumann nemlig blevet mødt af en storm af protester og sexistiske udgydelser på de sociale medier fra tyske fodboldfans, der angriber Neumanns evner som kommentator med henvisning til ­hendes køn.  »Kvinder skal føde børn, ikke kommentere bold.« »Hvorfor er det en kvinde, der kommenterer kampen?« »Hun lyder som en kamplebbe«. »Det er skide lige meget, hvilket århundrede vi befinder os i. Mandefodbold kommenteres af mænd, ikke af kvinder«. Sådan lød blot et udvalg af de særdeles grove kommentarer, der flød over på de sociale medier i Tyskland efter Neumanns anden optræden som kommentator af kampen mellem Sverige og Italien. Allerede under sin første indsats som kommentator under kampen mellem Slovakiet og Wales blev Neumann mødt med sexistiske angreb på de sociale medier. Neumann har 17 års erfaring som sportsjournalist hos ZDF og har blandt andet kommenteret kvinde­fodbold, såvel VM som OL. Omfanget af hetzen mod Neumann er kommet bag på den tyske tv-station ZDF, der ganske vist havde forventet brok over ­valget af Neumann, men ikke forventede, at den erfarne sportstjournalist ville blive ­tilsvinet på grund af sit køn.  Både tyske medier og politikere har fordømt de voldsomme angreb på Neumann, der ikke er programsat til at kommentere flere kampe for tysk tv ved dette års EM i Frankrig. »Tydeligvis er der nogle kyllingehjerner blandt de tyske fodboldfans, der ikke kan tåle, at en kvinde forklarer dem, hvad der sker på banen,« lyder det i en vred ­kommentar fra journalisten Sebastian Christ i den tyske udgave af Huffington Post. ZDF-programchef Dieter Gruschwitz betegner angrebene på Neumann som en »asocial kritik«, mens avisen Die Zeit opfordrer de tyske tv-stationer til at svare igen på reaktionerne med konkret handling?  »Det er ikke første gang, at uhæmmet kvindehad bliver ytret på de sociale netværk. Er det en grund til ikke længere at hidse sig op over det? Modspørgsmålet lyder: Burde shitstormen mod Claudia Neumann ikke give anledning til at sætte endnu flere ­kvinder foran mikrofonen ved dette års EM?« Selv afviser Claudia Neumann, der har taget opstandelsen med forbilledlig ro, at lade sig mærke af de mange personangreb. »Jeg bekymrer mig ikke om shitstorms på de sociale medier,« sagde Neumann efter sin første indsats som kommentator. »Hey folkens, det drejer sig kun om ­fodbold,« siger Neumann ifølge avisen ­Tagesspiegel. »De fleste, der skriver de ting, var ikke engang født, da jeg begyndte at score mål på saksespark.« ",
        "metadata": {
            "source": "https://www.berlingske.dk/internationalt/tyske-fodboldfans-raser-mod-kvindelig-em-kommentator",
            "image_url": "https://berlingske.bmcdn.dk/media/cache/resolve/image_x_large/image/13/131857/13730937-billede.jpeg",
            "publication_time": "Søndag d. 19. juni 2016, kl. 20.55",
            "author": null,
            "related_links": [],
            "attachments": []
        }
    }
}