{
    "version": "1.0",
    "document": {
        "id": 21329,
        "title": "Fodboldstjernen blev frikendt for voldtægt – så gik minister amok: »Det er en skandale«",
        "content": "Dommen blev hyldet som en milepæl i kampen mod seksuelle overgreb. En rig og berømt fodboldspiller var blevet kendt skyldig i voldtægt – med offerets forklaring som hovedbevis. Spaniens nye samtykkelov – kendt somloven om »kun et ja er et ja«– havde vist sit værd. Men da en appelret forleden omgjorde afgørelsen, var »kun et ja« blevet til »et tja«, og så var helvede løs. Appeldommerne ved Cataloniens højesteret havde ikke blotfrikendt Dani Alves, den tidligere brasilianske landsholdsspillerog F.C. Barcelona-stjerne. De kritiserede også byretten i Barcelona, der idømte ham fire og et halvt års fængsel, for at stole blindt på den unge kvinde, der anmeldte overgrebet. Hun kan sagtens have ret i, at Alves tvang hende til sex, medgav de. Men der er for mange huller i hendes forklaring om, hvordan det foregik. En gruppe kvinder demonstrerer mod frifindelsen af Dani Alves på Plaça Sant Jaume i det centrale Barcelona.Fold sammenLæs mereFoto: Lluis Gene/AFP/Ritzau Scanpix. I hvert fald er den ikke »pålidelig« nok til at overtrumfe det grundlæggende retsprincip om, at man er uskyldig, indtil andet er bevist, lød det fra appeldommerne. Og knap var deres afgørelse sidste fredag blevet offentliggjort, før en række førende feminister så rødt. Blandt de mest ophidsede var Spaniens p.t. mest magtfulde kvinde, vicepremierminister María Jesús Montero. »Det er en skandale at tvivle på et offer og lade formodet uskyld veje tungere end unge kvinders modige anmeldelser af berømte og magtfulde krænkere,«tordnede Montero under et politisk møde. Og som om det ikke var nok, tilføjede hun. »Denne kvinde skal vide, at vi holder med hende og alle dem, der tager kampen op for at forsvare deres værdighed, som er vores alle sammens værdighed.« Premierminister Pedro Sánchez' højre hånd har siden beklaget, at hun lod sig rive med og udviste mangel på respekt for appelrettens afgørelse. Vicepremierminister María Jesús Montero, her fotograferet under en debat i det spanske parlament, måtte undskylde, efter at hun havde fordømt frifindelsen af Dani Alves og kaldt den en »skandale«.Fold sammenLæs mereFoto: Chema Moya/EPA/Ritzau Scanpix. Men Monteros reaktion var langtfra den eneste, der satte spørgsmålstegn ved retssystemets legitimitet, når det handler om seksuelle overgreb mod kvinder. For tidligere ligestillingsminister Irene Montero, der stod bag »kun et ja er et ja-loven«, var frifindelsen af Alves således udtryk for »den dømmende magts patriarkat«. Uagtet, at tre af de fire dommere bag afgørelsen er kvinder – to af dem oven i købet med speciale i sager om kønsbetinget vold. På den anden side af fronten i en stadig mere bitter værdikamp havdeantiwoke-debattørertil gengæld svært ved at få armene ned. For dem vidnede appelrettens dom og, især, de rasende reaktioner mod den om, at mange feminister er langt ude i en populistisk hamp, når det handler om seksuelle overgreb. Men hvad er egentlig op og ned i voldtægtssagen, der i den grad har bragt sindene i kog? Lad os skrue tiden tilbage til 31. december 2022. Det er ud på natten, og Dani Alves er sammen med en ven taget på Barcelonas fashionable diskotek Sutton som afslutning på en glad aften i byen. Diskotek Sutton, hvor Dani Alves mødte den unge kvinde, der har anklaget ham for voldtægt, ligger i Barcelonas mondæne Sant Gervasi-kvarter.Fold sammenLæs mereFoto: Josep Lago/AFP/Ritzau Scanpix. Fodboldstjernen får øje på en gruppe piger og inviterer dem med ind i sin private lounge. Her danser de sammen, indtil Alves forsvinder ind på et toilet med en af pigerne. Kort efter forlader de hver for sig diskoteket. Og det er, da pigen på sin vej ud bryder grædende sammen, at en dørmand griber ind. Hun fortæller, at en »meget vigtig person« har forgrebet sig på hende, hvorefter der bliver slået alarm. Nogle uger senere bliver Alves sigtet for voldtægt og varetægtsfængslet uden mulighed for kaution. »Et luksusdiskotek. En verdensberømt fodboldspiller. Mistanke om aggression mod en ung, anonym kvinde. Ud på de sene timer og efter indtag af alkohol,«skrev fagforeningslederen Unai Sordo bagefter på Twitterog tilføjede: »Alligevel fungerer beredskabet (mod seksuelle overgreb,red.) perfekt, og nu sidder den berømte og hovedrige angivelige overfaldsmand i fængsel. Det er en revolution!« Sordo stod langtfra alene med sin reaktion. Alves-sagen lignede det definitive opgør med en kultur, der måske ikke ligefrem tillod, men i hvert fald så igennem fingrene med især berømte mænds seksuelle overgreb. Dani Alves blev i i februar sidste år idømt fire og et halvt års fængsel ved byretten i Barcelona.Fold sammenLæs mereFoto: Europa Press/AP/Ritzau Scanpix. En 14 måneder lang varetægtsfængsling, hvorunder Alves flere gange ændrede forklaring, endte da også med sidste års domfældelse. Og selvom straffen ikke blev så hård, som anklagemyndigheden krævede, understregede afgørelsen, at bevisbyrden i voldtægtssager havde flyttet sig afgørende. For byretsdommerne tillagde offerets »sammenhængende og usædvanlig standhaftige« forklaring afgørende betydning som argument for Alves' skyld. Alt for afgørende i en sag med en lang række uafklarede spørgsmål og blinde vinkler, formaner appelretten nu i sin omstødelse af dommen. Både den unge kvinde og hendes veninder har eksempelvis forklaret, at de allerede inden toiletbesøget følte sig utrygge ved Alves og hans ven. Men det stemmer ikke overens med billeder fra diskotekets overvågningskameraer, der viser dem ubekymret dansende og »opsat på fest«. Heller ikke optagelser af samtalen med dørmanden passer med hverken hendes eller hans, mener appelretten. Dertil er den alt for upræcis – desuden anmeldte kvinden først Alves for overgrebet et par dage senere, selvom politiet hurtigt mødte op på diskoteket. Forsvarsadvokat Inés Guardiola (tv.) fremlagde en række tekniske indicier på Dani Alves´ uskyld. Dem ignorerede byretten, og det var en fejl, mener appeldommerne.Fold sammenLæs mereFoto: David Zorrakino/AP/Ritzau Scanpix. Byretten får også kritik for at have ignoreret tekniske beviser fremlagt af fodboldspillerens forsvar. Alves hævder, at kvinden inden samlejet – som ifølge ham foregik frivilligt – insisterede på at dyrke oralsex. Og ifølge hans forsvarer underbygger fund af dna-rester i offerets mund samt placeringen af hendes fingeraftryk på toiletbrættet den version af begivenhederne. Hvilket alt sammen ikke betyder, at Alves har ret med hensyn til samlejet og kvindens samtykke til at gennemføre det. Men som rejser berettiget tvivl om, om det modsatte er tilfældet, konkluderer appeldommerne. Vil det, som vrede feminister hævder, betyde, at kvinder nu igen lader være med at anmelde voldtægt, hvis der ikke er vidner eller andre krystalklare beviser? Én ting er sikker. Alves-sagen vil gå over i historien som et vendepunkt – uanset i hvilken retning det bliver – og spanierne er næppe færdige med at diskutere den endnu. Martin Tønner er Berlingskes korrespondent i Sydeuropa",
        "metadata": {
            "source": "https://www.berlingske.dk/internationalt/fodboldstjernen-blev-frikendt-for-voldtaegt-saa-gik-minister-amok",
            "image_url": "https://berlingske.bmcdn.dk/media/cache/resolve/image_x_large/image/190/1906912/24923243-former-brazil-international-football-player-dani-a.jpg",
            "publication_time": "Fredag d. 04. april 2025, kl. 17.31",
            "author": "Martin Tønner",
            "related_links": [],
            "attachments": []
        }
    }
}