{
    "version": "1.0",
    "document": {
        "id": 10680,
        "title": "Madame Nielsen har tidligere lagt sig selv i graven. Kun derfor er hun i stand til at skrive en bog som denne",
        "content": "Man må som minimum have set døden i øjnene eller somMadame Nielsenhave lagt en tidligere udgave af sig selv i graven, før man med en vis vægt kan forfatte en dødebog. Samtidig skal der et særligt livgivende nærvær til, før teksten kan ånde og sende den døde trygt videre på sin færd mod en anden væren; en anden identitet, måske. Næppe mange andre end den identitets-jonglerende Madame Nielsen ville derfor kunne forfatte bogen »Dødebogsblade«, så det er en fryd at læse. Her er en dødebog, der er mere og andet end et messende rekviem eller en nekrolog over den eller de identiteter, som forfatteren behændigt sætter i spil i både sit litterære og fysiske værk. Madame Nielsen hed engang Claus Beck-Nielsen. Som en del af sit identitetssøgende virke deklarerede forfatteren, der også er skuespiller, dramatiker, musiker med mere, sin egen død i 2001. Vedkommende genopstod som Den Navnløse, senere bare Nielsen, og fungerede som bestyrer af virksomheden Das Beckwerk. Firmaet varetog det kunstneriske projekt efter Claus Beck-Nielsen, indtil det blev nedlagt i 2011. En kopikrop af den døde Beck-Nielsen blev begravet på Assistens Kirkegård i 2010, og Madame Nielsen er dermed en af få, der har lagt (en tidligere version af) sig selv i graven. Med udgivelsen af romanen »Den endeløse sommer« i 2014 trådte Madame Nielsen ind på den litterære scene, men personagen fødtes året før i Paris, og det er denne fødsel eller identitetstransformation, som »Dødebogsblade« handler om. Det er med andre ord et koncentrat af et livsværk, et sammendrag af liv og død, (første del af) en biografi, en lille fin udvidelse af en litterær kampzone. Eller et dødsværk, som det kaldes, hvilket Madame og hendes »forgængere« har skrevet på siden 2001. Bogen er ikke at forglemme sjældent enkel i sit udtryk. Som en fransk Gallimard-udgivelse, i blålilla, uden forsideillustration.Fold sammenLæs mereFoto: Wunderbuch. Bogen består af (uddrag af) breve og dagbogssider fra tre forskellige livsfaser, hvor forfatteren har opholdt sig i skriveeksil i udlandet. I første del møder vi Den Navnløse, som Madames krop tidligere husede. Det kropslige hylster har dog også haft navne og identiteter som Søster Nielsen, H.C. Nielsen og Helge Bille (Nielsen). Sidstnævnte er forfatter til den forunderlige »krimi« »Roman om en forbrydelse«, der udkom tidligere i år. Første del af »Dødebogsblade« kaldes Romerbrevene. Den Navnløse befinder sig alene i Rom, året er 2009 (efter Kristi, hvis man skulle være i tvivl), og forfatteren gennemgår en såvel litterær som identitetsmæssig transition. Der arbejdes, og livet leves i et fortvivlet, ensomt forsøg på at finde sted i verden. Den Navnløse savner sin datter og sin elskede, skriver breve og går lange ture, der gengives som billedmættede, stærkt ladede snapshots fra den italienske hovedstad. I anden del, der foregår i Paris i foråret og sommeren 2013, har Nielsen, som han/hun nu er blevet til, installeret sig i et nedlagt kloster. Ensomheden er ikke så altfortærende, han kan sproget, føler sig hjemme i byen, men nok mindre og mindre som Nielsen. Med hjælp fra en ung kvinde, der kan lægge den rette makeup, folder Nielsen sine Madame-vinger ud. Transformationen gødes af bevidstheds- eller identitetsudvidende vandringer gennem byen, møder med skriften og kunsten og ikke mindst sit eget spejlbillede. Det er rørende, foruroligende, fornemt. Tredje del af bogen foregår på et slot i Skotland nogle få uger i begyndelsen af 2016. Madame Nielsen er også her på skriveophold, men bor denne gang sammen med andre kunstnere – og måske et genfærd. Der er noget næsten gotisk over denne sidste, korte del. Ensomheden er ikke nær så fortærende, men kulden, regnen og skumringen danner kulissen i dette livsforløb, hvor skriften nok lykkes, men livet (stadig) synes fuld af fortvivlelse, søgen, savn. Få andre forfattere er så forræderisk forførende og overlegent skrivende som Madame Nielsen. Få andre formår i samme grad at forrykke sin fremtræden, skriftens form, et fortællerjeg, vores (selv)opfattelse og at sætte fantasien fri. Kald det bare studentikost og koket – det er visse passager i særlig grad, ikke mindst når hele breve gengives på tysk og fransk. Madame er dygtig til det første og kompetent til det andet, men hvad betyder det, hvis læseren ikke fatter et ord eller fanger (forsætlige?) fejl. Alligevel og på trods er Madame en gudsbenådet forfatter, hvis jonglering med identitet er den røde tråd gennem liv og værk, og hér udgør bogens sammenhængskraft. Eller dens befriende mangel på samme. Madame Nielsen er med andre ord en forfatter, der fordrer lyst til udsyn og mod på (selv)indsigt. Vil man have lav lix og let litteratur, skal man læse noget andet. Her får man imidlertid et smukt ornamenteret og samtidig præcist struktureret sprog. Sætningerne er ofte lange og snor sig legesygt og smidigt om sig selv og efter hinanden. Det er kraftfuldt, intenst og noget af det mest stilsikre og særegent smukke skrevet på dansk. Og så er bogen ikke at forglemme sjældent enkel i sit udtryk. Som en franskGallimard-udgivelse, i blålilla, uden forsideillustration. Ligesom Madame skifter identiteter, som vi andre erstatter en gammel vinterfrakke med en ny, er hun troløs i forhold til forlæggere. Gyldendal, Grif og Gutkind er droppet til fordel for Forlaget Wunderbuch, og det er der så kommet denne stilfulde og smukke bog ud af. Den giver sig ikke ud for mere end, men ligner dét, den er. Madames Dødebogsblade. Dødebogsblade Forfatter: Madame Nielsen.Sider: 245.Pris: 200 kronerForlag: Wunderbuch",
        "metadata": {
            "source": "https://www.berlingske.dk/litteratur/madame-nielsen-har-tidligere-lagt-sig-selv-i-graven-kun-derfor-er-hun-i",
            "image_url": null,
            "publication_time": "Søndag d. 03. november 2024, kl. 17.27",
            "author": null,
            "related_links": [],
            "attachments": []
        }
    }
}