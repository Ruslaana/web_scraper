{
    "version": "1.0",
    "document": {
        "id": 15844,
        "title": "Bolaños \"nye\" roman er for feinschmeckere",
        "content": "Roberto Bolaño-feberen nåede til Danmark i 2010, da Gyldendal startede sine udgivelser af den afdøde chileners værker. Men i den spansktalende verden fik Roberto Bolaño allerede med mammutværket »De vilde detektiver« fra 1998 litterær heltestatus på linje med argentinske Jorge Luis Borges, mexicanske Octavio Paz og colombianske Gabriel García Márquez. Roberto Bolaño døde i 2003, 50 år gammel, og nåede ikke selv at deltage i den britiske og amerikanske hype om sin egen person – men sådan skabes myter som bekendt også.  Gyldendal startede helt rigtigt med at udgive den på alle måder vilde og vanvittige »De vilde detektiver«. Siden kom den 900 sider lange, om muligt endnu vildere og uafsluttede »2666«, inden turen sidste år nåede til den stilfærdige og inderligt smukke »Nocturne fra Chile«. Alle forbilledligt oversat af Iben Hasselbalch. Den nye danske Roberto Bolaño-udgivelse, »Fjern stjerne«, vil nok ikke i sig selv skabe nye horder af fans, for denne roman er mest for de allerede indviede Bolaño-dyrkere. Nok er den lille bog både gruopvækkende og satirisk skarp, men den har ikke samme boblende fortælleglæde som de tre forrige på dansk. Som størstedelen af Bolaños værker tager »Fjern stjerne« udgangspunkt i Augusto Pinochets kup mod Salvador Allende i 1973. Roberto Bolaño selv var dengang en 20-årig venstreorienteret digterspire, og han blev kortvarigt fængslet og flygtede efterfølgende til Mexico, inden han flakkede om i Europa og endte i Spanien.  »Fjern stjerne« bliver fortalt 20 år efter kuppet, hvor jeg-fortælleren sidder som syg og fattig digter i Spanien – stort set som Bolaño gjorde det i virkeligheden – og ser tilbage på de dengang, da han på et kursus for unge digtere møder den dragende Alberto Ruiz-Tagle, som kvinderne falder for og mændene beundrer. Senere viser han sig at være identisk med den højreorienterede pilot Carlos Wieder, der skriver slagkraftig, nationalistisk poesi med røg på himlen over Santiago og samtidig har grusomme ting på samvittigheden. Roberto Bolaños bøger handler ikke om politik, og derfor handler de netop om politik. For hvordan overlever man i et militærdiktatur, når man kun har kunsten og litteraturen ved sin side?  »Fjern stjerne« er ingen krimi. Det er en dødsensalvorlig roman om en mørk tid i Chiles historie, men uden den løsslupne humor og galskab, som normalt kendetegner Roberto Bolaños bøger. For fans er den som nævnt uomgængelig, men nye Bolaño-læsere bør starte med »De vilde detektiver«, »2666« eller »Nocturne fra Chile«. De yder Roberto Bolaños originale prosa størst retfærdighed. Titel: Fjern stjerne. Forfatter: Roberto Bolaño. Oversat af Iben Hasselbalch. Sider: 212. Pris: 249,95. Forlag: Gyldendal",
        "metadata": {
            "source": "https://www.berlingske.dk/boganmeldelser/bolanos-nye-roman-er-for-feinschmeckere",
            "image_url": "https://berlingske.bmcdn.dk/media/cache/resolve/image_x_large/image/32/325681/7696330-fjernstjerne.jpg",
            "publication_time": "Fredag d. 26. september 2014, kl. 22.30",
            "author": "Kristoffer Zøllner",
            "related_links": [],
            "attachments": []
        }
    }
}