{
    "version": "1.0",
    "document": {
        "id": 6829,
        "title": "Millionunderskud: Partnere taber stort på Kasi-Jespers smykkebutikker",
        "content": "Lokation er alt, bedyrede Jesper »Kasi« Nielsen sidste sommer. Entreprenøren havde lige åbnetenflagshipstorefor sit nye smykkebrand, Amazing Jewelry. Midt på strøget, midt i København. Frederiksberggade 6 - en af de adresser, der ville være rigtig dyr at lande på i et spil Matador. Og den er også dyr i virkelighedens verden. Amazing Group Denmark ApS, der drives af brødrene Mark og Leon Saunté satte i 2016 1,7 millioner til og har været tvunget til at forlade butikken igen. Det vender vi tilbage til - lidt forhistorie først: Jesper Kasi Nielsen nye smykkeforretning, Amazing Jewelry, skulle være smykkeverdens svar på Zara; væk med alle mellemled - direkte fra fabrikken og ud i butikken. Og det hele skulle fungere som en franchisemodel, hvor man som butiksindehaver købte rettighederne - ligesom man f.eks gør hos McDonald's. Det skulle dels motivere den enkelte butiksejer til at sælge endnu mere, og dels lignede det en tvungen forsikring for Jesper Kasi selv,der har en truende konkurs hængende over hovedet.  »Du kan købe rettigheden til et helt land. Det koster selvfølgelig. Eller du kan købe rettigheden til en enkelt butik. Jeg laver butikken, skaffer varerne, materialet, sikrer branding. Det er lidt ligesom McDonald's. Jeg har prøvet at gøre det så simpelt som muligt,« sagde Jesper Kasi Nielsen i sensommeren om modellen.  Brødreparret Mark og Leon Saunté blev de første, der bød ind på konceptet. De købte i alt fire licenser - af 40.000 dollars stykket (svarende til 264.000 danske kroner pr. stk) og startede med at åbne butikken på Strøget i København. Alt sammen under selskabsnavnet Amazing Group Denmark ApS. Og det har foreløbig været en dyr fornøjelse. I 2016 tabte man således lige knap 1,8 millioner kroner, fremgår det af et netop offentliggjort regnskab. Og i en note i regnskabet konkluderer revisorerne, at der er »væsentlige usikkerhed, der kan rejse betydelige tvivl om selskabets mulighed for at forsætte driften«. Det skyldes ikke mindst, at egenkapitalen er i minus med 1,8 millioner kroner. Som konsekvens har Mark og Leon Saunté valgt at trække sig ud af butikken på Strøget, da man konstaterede, at »butikken ikke var rentabel«. I stedet har man åbnet to nye Amazing Jewelry-forretninger i Glostrup-centeret og City2 i Tåstrup.  Ifølge Mark Saunté har man dog ikke tabt troen på at forvandle rettighederne til Amazing-brandet til en profitabel forretning. »Lejemålet på Strøget var dyrt, men vi har lige åbnet en netbutik og de to butikker i Glostrup og Tåstrup. Det tager tid at bygge et nyt brand op, men vi er på rette vej,« siger Mark Saunté og afslører samtidig, at man barsler med planer om at åbne yderligere to butikker inden årets udgang. I en mail oplyser Jesper Kasi Nielsen, at hans eget selskab, Amazing Jewelry International, har overtaget butikken i Frederiksberggade. »Huslejen på Strøget er meget høje, det havde vores partnere ikke taget højde for. Det er ikke et problem for AJ international(Amazing Jewelry International, red.),som ser Strøget som en vigtig del af vores danske forretning,« skriver han. Hos en anden franchisetager har der ligeledes været store vanskeligheder i opstarten. I Vejle var det erhvervsmanden Claus Menne, der købte rettighederne til at drive en Amazing-forretning på hovedgaden i den jyske by. Også her blev der sat penge til. Selskabet, der blev registreret som Amazing Jewlery Vejle IVS maj sidste år, tabte i 2016 knap 600.000 kroner, og hele egenkapitalen er ædt op. I slutningen af 2016 - mindre end halvt år efter åbningen - blev butikken afhændet tilbage til Jesper Kasi Nielsen, og selskabet har skiftet navn til Vicus Consulting IVS.  Berlingske har været i kontakt med Claus Menne, der ikke ønsker at kommentere forløbet. I en mail skriver Jesper Kasi Nielsen, at det var »personlige årsager,« der fik Claus Menne til at stoppe, og at han i øvrigt ikke er vidende om, at butikken i Vejle har sat penge til. I dag driver han ligeledes forretningen i Vejle, og ifølge ham selv med »flot omsætning« hver dag. Lige siden Jesper Kasi Nielsen lancerede sin nye smykkesatsning, harkritikeresat spørgsmålstegn ved, om entreprenøren var i stand til at skabe en rentabel forretning. Spørgsmålet rungede ikke mindst i lyset af, at hans tidligere smykkefirma, Endless Jewelry, i løbet af få år gik fra at være en vækstkomet til atgå konkursi efteråret. Jesper Nielsen afviser dog, at underskuddene i de to forretninger er et udtryk for, at den smykkeforretning er i fare for lide samme skæbne. »Vi er ikke bekymrede. Vi fortsætter med at åbne profitable butikker i hele verden inklusiv Danmark,« skriver han i en mail.  Foruden butikkerne i Danmark har Amazing Jewelry det seneste år åbnet butikker over hele verden.",
        "metadata": {
            "source": "https://www.berlingske.dk/virksomheder/millionunderskud-partnere-taber-stort-pa-kasi-jespers-smykkebutikker",
            "image_url": "https://berlingske.bmcdn.dk/media/cache/resolve/image_x_large/image/9/94270/17420891-kasi.jpg",
            "publication_time": "Torsdag d. 01. juni 2017, kl. 11.08",
            "author": "Michael Alsen Lauridsen",
            "related_links": [],
            "attachments": []
        }
    }
}