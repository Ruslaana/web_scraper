{
    "version": "1.0",
    "document": {
        "id": 2725,
        "title": "Hastværk er lastværk – er Bolander-løjtnant bedste bud på ny Coop-topchef?",
        "content": "Det er sandelig kvik ekspedition at finde en ny topdirektør for en virksomhed med en omsætning på knap 43 mia. kroner, 40.000 ansatte og omkring et par millioner kunder på bare tre uger! Tænk blot på en anden grøn dansk gigant, energivirksomheden Ørsted. Her er der gået næsten tre måneder, siden Ørsteds administrerende direktør, Henrik Poulsen, midt i juni meddelte sin afgang, og Ørsted har endnu ikke fundet hans afløser. Der kan være mange gode og dårlige forklaringer på, hvorfor topledere ryger så hurtigt over disken hos Coop.Kræn Østergård Nielsen kan være den helt rigtige og oplagte mand til at overtage topjobbeti dagligvarekæmpen. Men umiddelbart ligner han en dygtig løjtnant for bestyrelsesformand Lasse Bolander. Fyringen af mad- og måltidsaktivisten Peter Høgsteds og udnævnelsen af Kræn Østergård Nielsen kan ligne aftalt spil, hvor formanden, Lasse Bolander, har villet af med Peter Høgsted og for syns skyld har ventet nogle uger med at præsentere sin nye mand, som var udvalgt på forhånd. Måske efter et enkelt opkald til Nettos ombejlede direktør Michael Løve – med negativt udfald. Trods sine fejltagelser var Høgsted en stærk direktør med kant til Bolander, og hans madmanifest appellerede til alle bekymrede speltmødre. Høgsted kæmpede forgæves mod discountpriser, løb ind i IT-problemer og så for sent bølgen med måltidskasser og lækker færdigmad.Alligevel stod han tydeligt i storbykundernes bevidsthed som grøn og klimavenlig, men mindre tydelig kommerciel garant blandt uddelere i landdistrikterne, hvor kunderne overvejende går efter prisen. Det er en nem løsning, og det ligneret grundigt opgør med Høgsteds stilog strategi at udnævne finansdirektøren Kræn Østergård Nielsen, som udover at være tidligere McKinsey-konsulent har haft job som ejendomsdirektør og teknologidirektør i Coop og altså befundet sig langt væk fra kunder og salg, men tæt på tal og teknik.  Coops interessenter kan spørge sig selv, hvorfor dagligvaregiganten ikke som Ørsted har iværksat en ordentlig søgeproces efter Danmarks bedste købmand, som kan matche ærkekonkurrenten Salling Groups Per Bank. Det er lidt svært at forestille sig, men måske har formand Lasse Bolander har været i gang bag kulisserne og Peter Høgsteds ryg for at afsøge markedet et stykke, inden Bolander skred til fyring. Det er vanskeligt at se Kræn Østergård Nielsen som et match for superkøbmanden hos Salling Group. Østergård Nielsen beskrives som en venlig, men lidt forsigtig og konfliktsky mand, som hellere kigger ned i noterne på blokken end ind i øjnene på en modpart. Til gengæld kan han lyde som en drøm for en formand (Lasse Bolander), som skal sikre sit genvalg (til foråret). Altså en topchef som Bolander selv kan styre for at sikre opbakning hos uddelerne på landet. En løjtnant. Kræn Østergård Nielsen sagde godt nok ved udnævnelsen, at han lægger vægt på at fastholde og udvikle Coops særpræg som den ansvarlige, grønne dagligvarevirksomhed med fokus på kvalitet, klima, økologi. Men burde det grønne ikke være mere end et »særpræg«? Burde det ikke være et grundvilkår, en kerneværdi, hvis Coop skal adskille sig fra konkurrenterne? Rema 1000 og Salling Group, herunder Netto og Føtex, sidder ikke på hænderne, men er ganske godt med, når det eksempelvis gælder økologi. Coops finansdirektør, Kræn Østergård Nielsen, overtager topjobbet efter Peter Høgsted. Er han den rette mand – eller blot formandens lydige løjtnant?Fold sammenLæs mereFoto: Ida Marie Odgaard. Tilbage til sammenligningen mellem Coop og Ørsted. Måske skyldes den langtrukne søgeproces hos Ørsted langsommelighed hos den statslige ejer, måske er det svært at finde en afløser for Henrik Poulsen, der som bekendt gik for en – i international sammenhæng – beskeden løn på knap 17 mio. kroner. Og jo, Ørsteds finansdirektør, Marianna Wiinholt har på forhånd sagt nej tak til jobbet – ikke at CFOer altid er naturlige arvtagere til topposten i en virksomhed. Men majoritetsejere i Ørsted, altså danskerne, har da i det mindste en forestilling om, at bestyrelsen med Thomas Thune Andersen i spidsen afsøger markedet for at finde den bedste mand på de givne vilkår. Birgitte Erhardtsen er journalist og kommentator på Berlingske Business       ",
        "metadata": {
            "source": "https://www.berlingske.dk/kommentar/hastvaerk-er-lastvaerk-er-bolander-loejtnant-bedste-bud-paa-ny-coop",
            "image_url": "https://berlingske.bmcdn.dk/media/cache/resolve/image_x_large/image/133/1331618/23515999-.jpg",
            "publication_time": "Mandag d. 07. september 2020, kl. 20.22",
            "author": "Birgitte Erhardtsen",
            "related_links": [],
            "attachments": []
        }
    }
}