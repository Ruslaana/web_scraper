{
    "version": "1.0",
    "document": {
        "id": 1620,
        "title": "Find dit eget område på listen: Så mange ulovlige våben blev indleveret til politiet i særlig periode",
        "content": "Maskingeværer, peberspray og sågar antikke våben. Politikredse landet over har modtaget rekordmange ulovlige våben under den såkaldte frit lejde-aktion, der er løbet igennem hele november måned. Der er dog stor forskel på, hvor i landet borgerne har været flittigst til at få ryddet op i våbenlageret. Frit lejde-aktionen blev sparket i gang 1. november, og er en sjælden mulighed for at aflevere våben anonymt til politiet og dermed undgå at risikere en sigtelse for ulovlig våbenbesiddelse. Hele 35.531 effekter er blevet indleveret på landsplan, og årets aktion slår dermed den hidtidige rekord fra 2017 markant. Her blev indleveret 24.546 effekter. Hos Vestegnens Politi blev der blandt andet indleveret en tveægget økse under Frit Lejde-aktionen.Fold sammenLæs mereFoto: Mads Claus Rasmussen/Ritzau Scanpix. Politikommissær i Rigspolitiet Sune Fletcher Hjortel, der har været med til at koordinere frit lejde-aktionen, er ganske tilfreds med aktionens resultat. »Vi er enormt glade for, at så mange borgere har bakket op om frit lejde-aktionen anno 2024,« indleder han i en pressemeddelelse og tilføjer: »Der er tale om tusindvis af våben, som nu er væk fra samfundet og dermed ikke kan havne i de forkerte hænder, hvilket var hovedformålet med frit lejde-aktionen«. Hos Midt- og Vestjyllands Politi har de haft suverænt mest at se til ud af alle landets politikredse. Her blev nemlig indleveret hele 6.968 effekter. De efterfølges af Sydsjælland og Lolland-Falsters Politi, hvor der blev indleveret 4.284 ulovlige våben. I landets største by – hos Københavns Politi – blev der dog indleveret langt færre ulovlige våben. Blot 1.657 styk.  Typerne af indleverede våben spænder over en række forskelligartede kategorier. Der er blevet indleveret langt flest i kategorien »lange våben«, som blandt andet dækker over geværer og rifler. Men der er også landet heftigere sager på politikredsenes borde. Samlet set er der blandt andet indleveret 86 fuldautomatiske våben som maskinpistoler og maskingeværer.  På trods af at kalenderen nu skriver december og frit lejde-aktionen er afsluttet, kan du dog stadig indlevere våben til politiet. Også uden nødvendigvis at blive sigtet for ulovlig våbenbesiddelse, lyder det i pressemeddelelsen. Det gælder for eksempel, hvis man finder våben blandt arvestykker eller i dødsbo. »Hvis man kan godtgøre, at man for eksempel er kommet i besiddelse af ulovlige våben i forbindelse med overtagelsen af et dødsbo, bliver der ikke rejst tiltale for ulovlig våbenbesiddelse, så længe man får dem indleveret til politiet hurtigst muligt,« siger politikommissær i Rigspolitiet Sune Fletcher Hjortel. Hvis man finder ulovlige våben, opfordrer han derfor til, at man ikke venter til, at der måske bliver afholdt en frit lejde-aktion i fremtiden. Derimod bør man straks ringe 1-1-4 og drøfte afleveringen af våben til politiet, lyder det fra Rigspolitiet.",
        "metadata": {
            "source": "https://www.berlingske.dk/metropol/find-dit-eget-omraade-paa-listen-saa-mange-ulovlige-vaaben-blev",
            "image_url": "https://berlingske.bmcdn.dk/media/cache/resolve/image_x_large_vertical/image/186/1864744/24845841-der-er-blevet-indleveret-et-vld-af-forskellige-ty.jpg",
            "publication_time": "Onsdag d. 04. december 2024, kl. 17.24",
            "author": "Marie Bebe",
            "related_links": [],
            "attachments": []
        }
    }
}