{
    "version": "1.0",
    "document": {
        "id": 20922,
        "title": "»Cordua & Steno«: Hvordan går det med regeringens udlændingepolitik, Kaare Dybvad?",
        "content": "Produktionen af oksekød er meget klimabelastende, lød det forleden fra den grønne tænketank CONCITO. Straks kommer reaktionen nu fra blandt andet regeringspartiet Venstre, som erklærer sig åben for at indføre en klimaafgift på oksekød. Debat i studiet mellem Jan E. Jørgensen, Venstre og Danmarksdemokraternes Dennis Flydtkjær, der er imod en kødafgift. Det er i kl. 10.05 i Cordua & Steno på Berlingske, og programmet kan høres live viaFacebook. Vi skal vende ugen i dansk politik og forsøge at finde den allersidste modtager af Ugens Fidusbamse. Mange unge mistrives i disse år, viser undersøgelser. Hvorfor? Sognepræst Katrine Lilleør mener at pilen peger på forældrene, fordi de lyver for børnene, der vokser op i et gigantisk hykleri, hvor forældrene åbenlyst udtrykker deres behov for tid væk fra børnene, samtidig med at de overøser dem med kærlighedserklæringer.  Hvis det ender med en krig med Kina om herredømmet over Taiwan, så vil den konflikt få langt større effekt på danskernes liv end krigen i Ukraine. Hvis Kina får held med at erobre Taiwan, så vil det nemlig ikke kun gå ud over de 23 millioner taiwaneres, men også hele den vestlige verden. Det mener den tidligere diplomat og nu forfatter Jonas Parello-Plesner, der er aktuel med bogen »Kampen om Taiwan«. OECD, IMF, Verdensbanken og den franske økonom Thomas Piketty har længe hævdet, at stigende global konkurrence, hvor multinationale firmaer placerer job i lande med lave lønninger, fører til, at lønmodtagere i de rigere lande får en mindre del af samfundskagen. Lavtlønnede, men også middelklassen oplever stagnerende eller endda faldende indkomster. Dvs. de rigeste har fået en endnu større del af kagen. Men sandheden er mere nuanceret end som så. Det forklarer den danske økonom Sigurd Næss-Schmidt, der er aktuel med bogen »Reaping the Benefits of Globalisation and the Welfare State«, der til dansk kan oversættes med »udbyttet af globaliseringens og velfærdsstatens gavnlige effekter«. Der sker fortsat et pres fra økonomiske flygtninge fra lande i Mellemøsten og Afrika, der vil til Europa og Danmark. Hvad gør udlændinge- og integrationsminister Kaare Dybvad sig af tanker om det, og har regeringen nye initiativer på vej? Hvornår kommer det lovede nye asylsystem, der fremgår af regeringsgrundlaget? Hvordan går det i øvrigt med det bebudede opgør med skøre regler på udlændingeområdet? Hvordan går det med at sende udviste asylansøgere hjem? Vi spørger ministeren.   ",
        "metadata": {
            "source": "https://www.berlingske.dk/cordua-steno/cordua-steno-hvordan-gaar-det-med-regeringens-udlaendingepolitik",
            "image_url": "https://berlingske.bmcdn.dk/media/cache/resolve/image_x_large_vertical/image/171/1710135/24512970-.jpg",
            "publication_time": "Torsdag d. 31. august 2023, kl. 09.10",
            "author": null,
            "related_links": [],
            "attachments": []
        }
    }
}