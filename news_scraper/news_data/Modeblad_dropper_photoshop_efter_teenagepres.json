{
    "version": "1.0",
    "document": {
        "id": 18252,
        "title": "Modeblad dropper photoshop efter teenagepres",
        "content": "Seventeen Magazine, det store amerikanske teenage-modemagasin, dropper nu at bruge billeder af photoshoppede, unge piger i bladet. Det sker efter Julia Bluhm på 14 år fra delstaten Maine i USA har stillet sig tilpas meget på bagbenene for at få bladet til at vise billeder af »rigtige« piger frem for billeder, der er blevet redigeret og forskønnet. 84.000 underskrifter Siden Julia Bluhm var helt lille, har hun været irriteret på modeidealerne. Især sprang det hende i øjnene, at ingen i hendes omgangskreds lignede de modeller, de sammen kiggede på i bladene. I bladene var der ingen dybe porer eller skønhedspletter, og ofte optrådte de unge, mandlige modeller i bladet med meget markerede mavemuskler. Hun huskede også, at det havde været helt normalt for hendes kammerater på balletskolen i de yngre dage at klage over at se »disgusting« ud eller at have en »fat day«, siger hun ifølgeNew York Times. Hun talte med sine klassekammerater på sin skole i Waterville, Maine, og oprettede i april en underskriftsindsamling på hjemmesiden change.org under overskriften »Seventeen Magazine: Give Girls Images of Real Girls«. På to uger havde mere end 25.000 skrevet under, og i maj kunne hun troppe op hos Seventeen Magazine og aflevere 84.000 underskrifter fra hele verden til bladets ansvarshavende redaktør Ann Shoket. Shoket lover ifølgeabcnews.comi en kontrakt, at bladet nu vil »hylde alle slags skønheder i bladet« samt »aldrig ændre pigernes ansigts- eller kropsfigur«. Bag kameraet til photo shoot I augustnummeret af Seventeen vil der være inkluderet et brev fra Ann Shoket, hvor kontrakten indgår. Her binder hun sig også til fremover at sørge for, at magasinet via fotoblogtjenesten Tumblr vil dele uredigerede behind-the-scenes-billeder fra optagelser af bladets modeller, så interesserede kan følge, hvordan fotomodellerne ser ud, når de ikke optræder på glittet papir. Julia Bluhm siger til ABC News, at hun havde håbet, at Seventeen ville følge hendes bøn, men at hun faktisk ikke havde troet, det ville ske. Hun stopper dog ikke kampen her, hvor hun har taget Seventeen-stikket hjem. Næste skridt er at få det andet store modemagasin for unge kvinder i USA, Teen Vogue, til at gøre Seventeen kunsten efter. Dén indsamling er oppe på 9.500 underskrifter.",
        "metadata": {
            "source": "https://www.berlingske.dk/kultur/modeblad-dropper-photoshop-efter-teenagepres",
            "image_url": "https://berlingske.bmcdn.dk/media/cache/resolve/image_x_large/image/65/653284/5340981-germany-entertainment-fashion-people-vogue-schiffer.jpg",
            "publication_time": "Onsdag d. 11. juli 2012, kl. 19.00",
            "author": "Karoline A. Markholst",
            "related_links": [],
            "attachments": []
        }
    }
}