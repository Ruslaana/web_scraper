{
    "version": "1.0",
    "document": {
        "id": 2704,
        "title": "Italien drømmer om comeback til Rusland og et samlet G8",
        "content": "Rom. Italien drømmer om en genforening af verdens otte store industrimagter i det internationale forum G8. Udenrigsminister Angelino Alfano opfordrer til, at man arbejder i den retning. - Vi kan endnu ikke sige, om det er muligt til maj, siger Angelino Alfano til det italienske nyhedsbureau Ansa.  Rusland blev lagt på is og udelukket fra fællesskabet i 2014 på grund af landets annektering af den ukrainske halvø Krim. Efterfølgende talte David Cameron, som på det tidspunkt var britisk premierminister, for at denne udelukkelse burde være permanent. Den italienske minister vil gå en anden vej. - Sanktioner mod Moskva skal ikke være et mål, men kun et middel, siger Alfano til Ansa.  Ministeren understreger, at det er for tidligt at sige, om man igen kan invitere Rusland ind i varmen. Det afgørende bliver, om russerne lever op til Minsk-aftalen. Den udstikker retningen for en proces mod fred i Ukraine. Der er møde i G7-møde i slutningen af maj på Sicilien.  De syv deltagere er USA, Storbritannien, Japan, Italien, Tyskland, Frankrig og Canada. EU er repræsenteret ved præsident Donald Tusk og kommissionsformand Jean-Claude Juncker.",
        "metadata": {
            "source": "https://www.berlingske.dk/business/italien-droemmer-om-comeback-til-rusland-og-et-samlet-g8",
            "image_url": "https://berlingske.bmcdn.dk/media/cache/resolve/image_x_large/image/1/10050/15999203-billede.jpg",
            "publication_time": "Onsdag d. 11. januar 2017, kl. 06.35",
            "author": null,
            "related_links": [],
            "attachments": []
        }
    }
}