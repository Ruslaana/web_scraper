{
    "version": "1.0",
    "document": {
        "id": 16985,
        "title": "Rygere bør selv betale rygepauser",
        "content": "Når rygere trænger til en smøg på arbejdet, må de selv punge ud for de minutter, det tager at ryge den. Det mener knap halvdelen af danskerne, viser en meningsmåling, som YouGov har lavet for 24timer. 45 procent er enige i, at rygepauserne må stå for egen regning, 19 procent er i nogen grad enige, mens 32 procent ikke mener, at en smøg et par gange i løbet af arbejdsdagen skal tælle med i regnskabet.  Betalte rygepauser og rygekabiner var ikke noget, der var på dagsordenen for 10 år siden, men danskernes holdning til rygning har ændret sig markant, lyder det fra direktør for Future Navigator og trend- og fremtidsforsker Liselotte Lyngsø. - Vi er blevet et enormt opdragende folkefærd, specielt når det drejer sig om rygning, her er der sket lidt af en dominoeffekt. Det startede med, at der kom en regulering, men så begyndte danskerne hurtigt at opdrage på hinanden, siger hun til 24timer. BNB",
        "metadata": {
            "source": "https://www.berlingske.dk/samfund/rygere-boer-selv-betale-rygepauser",
            "image_url": "https://berlingske.bmcdn.dk/media/cache/resolve/image_x_large/image/47/479367/4785877-rygere.jpg",
            "publication_time": "Torsdag d. 12. januar 2012, kl. 08.13",
            "author": null,
            "related_links": [],
            "attachments": []
        }
    }
}