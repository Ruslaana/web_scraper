{
    "version": "1.0",
    "document": {
        "id": 21255,
        "title": "Aminata Corr Thrane: Unge kvinders sexforskrækkelse varsler en feministisk forrådnelse",
        "content": "I Aristofanes komedie »Lysistrate« fra 411 f.Kr. går en række kvinder sammen for at stoppe den peloponnesiske krig. Deres våben? Seksuel afholdenhed. Med Lysistrate i front besætter de Akropolis og går i en kollektiv sexstrejke for at tvinge mændene til at indgå våbenhvile. Og nu, 2.435 år senere, er komedien endnu topaktuel og en nærmest metakomisk understregelse af, at tid er en flad cirkel. Kvinder på tværs af landegrænser, politiske ståsteder og aktivistiske dagsordener har taget kyskhedsbæltet i hånd. For det viser sig, må vi forstå, at en kollektiv tørkeperiode er en løsning på både Trumps uforskammetheder, overfladisk Tinder-kultur og både for meget og for lidt feminisme. I over et år har kvinder i den vestlige verden, med svingende seriøsitet, erklæret sig selv»boysober«. En tilstand, hvor unge kvinder fravælger romantiske – og seksuelle – relationer med mænd og altså tager sig en form for afrusning. Modsat Lysistrate er missionen indadvendt. Formålet med denne form for seksuel afholdenhed er personlig udvikling, opgør med usunde mønstre og tid til at opdyrke sunde interesser, mental styrke og selvværd. Anderledes ser det ud for bevægelsen 4B, hvor man arbejder med en lidt større selvbevidsthed, i det den på amerikansk grund også kaldes »Lysistrata«. Egentlig er4B en radikalfeministisk sydkoreansk bevægelse, og reglerne er ret simple: ingen dating eller sex med mænd, ingen børn, intet ægteskab. Siden den både tidligere og kommende præsident Donald Trump blev valgt i november, har bevægelsen spredt sig til Guds eget land. På sociale medier proklamerer unge amerikanske og feministiske kvinder, at de er gået fra deres republikanske kærester, ligesom nogle kvinder har delt videoer af at have kronraget sig for at undslippe deres femininitet. Og for at banke til patriarkatet, selvfølgelig. »Selv den mest milde form for feministisk afholdenhedsaktivisme, de såkaldt »boysober« unge kvinder, har vendt fjerde bølge ryggen,« skriver Aminata Corr Thrane i denne kommentar.Fold sammenLæs mereFoto: Asger Ladefoged. Og så er der desåkaldte »tradwifes«, der med forkortelsen af »traditional wife« (traditionel hustru) betragter sig selv som feminismens modgift. En subkultur af unge kvinder i Vesten, der har fået nok af fjerdebølgefeminismens promiskuitet. På sociale medier dyrker de en æstetik, der ligner 1950ernes USA, og abonnerer på klassiske kønsroller og dyder. Med den hjemmegående husmor som ideal. De hungrer sukkende efter en verden, som den var før den seksuelle frigørelse, hvor sex fulgtes med et ansvar for både kvinde og eventuelle børn. Tryk avler som bekendt modtryk, og med2010ernes fjerdebølgefeminismei Vesten er det umådeligt nærliggende at kalde den puritanske tendens for en modreaktion. Og det gør bevægelsen mindre troværdig som feministisk værktøj. Vi var jo lige blevet lært, at kvinder også er seksuelle objekter, at kvinder også har lyst til sex for deres egen nydelses skyld, og at kvinder skulle generobre deres egen seksualitet. Og det rimer rigtig dårligt på den præmis, man må godtage, hvis den sexløse aktivisme skal give mening: At sex er en gave, som kvinden giver til manden. Man kan jo prøve at vende situationen om og spørge sig selv, om der ville være et potentiale i, at mænd i forenet front nægtede kvinder sex, indtil debatten om»mental load«lukkede og slukkede efter sig? Uanset hvad svaret er, tog feminismen fejl enten dengang med fjerde bølge eller nu med 4B. Med andre ord er pendulet svunget ret langt fra den feministiske opblomstring, vi så i Vesten for få år siden. Så langt, at feminismen er begyndt at gå tradwifes i bedene. Selv den mest milde form for feministisk afholdenhedsaktivisme, de såkaldt »boysober« unge kvinder, har vendt fjerde bølge ryggen. Hope Woodard fortæller om sin rejse som »boysober« til sine over 430.000 følgere på sociale medier.Fold sammenLæs mereFoto: Screenshot. De taler om afholdenhed som et værktøj til at »sætte grænser i mødet med mænd« og »passe på sig selv«. Og man fornemmer, at de er trådt et skridt eller to væk fra ideen om, at kvinden er et handlende væsen med selvbestemmelse på linje med mænd. En af de mest fremtrædende »Boysober«-kvinder Hope Woodard sagde således tilThe New York Times: »Jeg er en lille smule vred på mig selv og vred på al den sex, jeg har haft, som jeg ikke føler, jeg selv valgte.« Et citat tætpakket med modsigelser, men tydeligt er det, at Hope Woodard føler sig snydt eller manipuleret. Måske af mænd, måske af sig selv. Det opsigtsvækkende er, at hun ikke blot fortryder sine valg, men underkender, at hun har truffet dem. Hun vidste ikke bedre. Den ultimative umyndiggørelse af sig selv. Og når pendulet er svunget så langt tilbage, at kvindelige forbilleder end ikke betragter sig selv som egentligt myndige væsener, så er der måske ikke noget at sige til, at også feminismen er gået i kloster. Aminata Corr Thrane er journalist og kommentator ",
        "metadata": {
            "source": "https://www.berlingske.dk/kommentatorer/aminata-corr-thrane-unge-kvinders-sexforskraekkelse-varsler-en",
            "image_url": null,
            "publication_time": "Tirsdag d. 03. december 2024, kl. 06.44",
            "author": null,
            "related_links": [],
            "attachments": []
        }
    }
}