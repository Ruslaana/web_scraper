{
    "version": "1.0",
    "document": {
        "id": 11868,
        "title": "Chopin er en af Polens største helte – måske derfor holdt historikerne hans kærlighedsbreve hemmelige",
        "content": "Frédéric Chopin er en Polens største stoltheder. Men historikerne, der har studeret ham, har enten mørklagt eller i hvert fald helt og aldeles ignoreret, at den verdenskendte komponist formentlig var homoseksuel. Det fremgår af et nyt schweizisk radioprogram, »Chopins mænd«, som undersøger den verdenskendte komponist og pianists liv og seksualitet,skriver The Independent. Radioprogrammet afdækker, hvordan historikere, der har studeret Chopin førhen, muligvis endda har mørklagt beviserne for hans homoseksualitet ved at fejloversætte en række arkiverede breve, som indeholder massevis af kærlighedserklæringer til mænd. Det er musikjournalisten Moritz Weber, som nu har fået fingre i Chopins arkiverede breve. Og mange af dem indeholder altså klare kærlighedserklæringer til mænd og har tilmed erotisk karakter, fortæller han i radioprogrammet. Men historikere og arkivarer, som også har studeret Chopins breve, har gennem den moderne historie i stedet portrætteret Chopin som en mand, der havde romantiske forhold til kvinder. Det er dog en overdrivelse, hævder den schweiziske radiodokumentar. Chopin levede i adskillige år sammen med den kvindelige franske forfatter George Sand, men de to fik aldrig børn. Der er heller ingen beviser for, at han skulle være forelsket i kvinder i de breve, han har sendt. Tværtimod. I ét brev beskriver han for eksempel sine forhold til kvinder som »forklædning for skjulte følelser«ifølge The Guardian. I flere breve til skolekammeraten og den politiske aktivist Tytus Woyciechowski skriver den verdenskendte komponist, som levede fra 1810 til 1849, derimod i klare vendinger – vendinger, som i dag synes svære at forstå som andet end kærlighedserklæringer: »Du kan ikke lide at blive kysset. Men lad mig gøre det i dag. Du skylder mig for den beskidte drøm, jeg havde om dig i nat,« skriver han for eksempel i et brev. I et andet, også adresseret til Woyciechowski, skriver han: »Giv mig dine læber, kæreste elsker. Jeg er overbevist om, at du stadig elsker mig, og jeg er så bange for dig, som jeg nogensinde har været.« I et tredje brev sendt, da han var 20 år gammel, skriver han: »Som altid bærer jeg dine breve med mig. Hvor det dog gør mig godt at tage dit brev frem og forsikre mig selv om, at du elsker mig.« En talsmand fra Fryderyk Chopin-instituttet i Polen forklarer i radioprogrammet, at det erotiske sprog i brevene nærmere var et produkt af den samtid, Chopin levede i, end det er et bevis for hans homoseksualitet. Og betydningen er i øvrigt »en smule anderledes«, hvis man læser dem på originalt polsk. Samme talsmand indrømmer dog også, at brevene ingen beviser indeholder for, at Chopin nogensinde skulle have været forelsket i kvinder. Det kommer i øvrigt frem i radioprogrammet, at der i brevene også er beviser for, at Chopin angiveligt yndede at cruise efter sex med andre mænd på offentlige toiletter. Men også dette har historikerne hidtil angiveligt bevidst ignoreret at fortælle. Afsløringen vil formentlig heller ikke vække synderlig begejstring hosden konservative polske regering, som det seneste år har slået hårdt ned på LGBT-rettigheder i Polen. Flere byer og kommuner har i øvrigt erklæret sig for»LGBT-frie zoner«. Chopin er en slags nationalhelt i Polen og en af landets største kulturelle stoltheder. Lufthavnen i Warszawa er opkaldt efter ham, hans ansigt og noder pryder de polske Zloty-sedler, og siden hans død i 1849 har hans hjerte været opbevaret i cognac i en krystalurne, som er gemt i en af søjlerne i Helligkorskirken i Warszawa. I 61 år har nogle af Polens bedste pianister i øvrigt givet gratis Chopin-koncerter i skyggen af et Chopin-monument i Warszawas Lazienki-park. »Chopins kærlighed til mænd, dokumenteret på skrift, ville udgøre en PR-krise for den nuværende polske regering, som aldrig ville anerkende det officielt,« siger Moritz Weber i radioprogrammet: »Men den vil formentlig også fortsat forsøge at forhindre dette i at komme ud.«",
        "metadata": {
            "source": "https://www.berlingske.dk/internationalt/chopin-er-en-af-polens-stoerste-helte-maaske-derfor-holdt",
            "image_url": "https://berlingske.bmcdn.dk/media/cache/resolve/image_x_large_vertical/image/136/1361344/23592547-music-history-chopin-health-files.jpg",
            "publication_time": "Torsdag d. 26. november 2020, kl. 18.48",
            "author": "Thomas Aagaard",
            "related_links": [],
            "attachments": []
        }
    }
}