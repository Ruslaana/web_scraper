{
    "version": "1.0",
    "document": {
        "id": 17178,
        "title": "Kontroversiel russer vil købe sig ind i Saab",
        "content": "Spyker Cars, der sidste år købte Saab, har nu formelt ansøgt om at få Vladimir Antonov ind i ejerkredsen. Det bekræfter chefen for Riksgälden, der er en afdelingen under den svenske nationalbank, over for Dagens Industri. Læs også:Saab-flugt skaber bekymring - Jeg har nu læst ansøgningen og kan bekræfte, at den omhandler Vladimir Antonov og hans selskab Convers Group. Men hvad den indeholder, vil jeg ikke komme ind på, siger chefen for Riksgälden Bo Lundgren. Se også:Bilfans nægter at lade Saab dø  Vladimir Antonov blev ellers i sin tid bedt om at sælge sine aktier i hollandske Spyker, før den svenske regering og amerikanske GM ville gå med til at sælge Saab til selskabet - primært fordi Antonov var mistænkt for at være indblandet i hvidvask af penge. Den mistanke er han nu renset for, siger russeren selv til Reuters. Derfor forhandler han om at købe de godt 30 procent af Spyker tilbage, han tidligere ejede. Ifølge Reuters har han planer om at investere op mod 15 mio. euro i Saab. Læs også:Trængt Saab har ikke betalt underleverandør Men det afhænger alt sammen af, hvad Riksgälden siger. Saab har nemlig optaget et større lån hos den europæiske investeringsbank EIB, og som garant for lånet står den svenske stat gennem Riksgälden. Derfor skal alle større forandringer i ejerforholdet godkendes af Riksgälden, regeringen og EIB.  Krisen i Saab er eskaleret over de seneste uger – senest i tirsdags, hvor produktionen stoppede nogle timer, fordi nogle leverandører holdt deres leverancer tilbage på grund af »diskussioner om betalings- og leveringsbetingelser« Læs også:Professor: Kun et mirakel kan redde Saab I sidste uge gik topchefen gennem de seneste fem år Jan Åke Jonsson, og den tiltænkte vice-direktør Nils-Johan Andersson gav dagen før besked om, at han slet ikke begynder i jobbet. Det har spredt usikkerhed blandt Saabs leverandører, og det førte angiveligt også til produktionsstoppet tirsdag. Bo Lundgren fra den svenske nationalbank ønsker på nuværende tidspunkt ikke at kommentere, om Vladimir Antonov får mulighed får at skyde ny kapital ind i Saab eller ej.",
        "metadata": {
            "source": "https://www.berlingske.dk/virksomheder/kontroversiel-russer-vil-koebe-sig-ind-i-saab",
            "image_url": "https://berlingske.bmcdn.dk/media/cache/resolve/image_x_large/image/44/443809/3955031-autoshow-geneva.jpg",
            "publication_time": "Torsdag d. 31. marts 2011, kl. 13.38",
            "author": "Johan Winther",
            "related_links": [],
            "attachments": []
        }
    }
}