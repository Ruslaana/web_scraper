{
    "version": "1.0",
    "document": {
        "id": 21561,
        "title": "DFU-formand: Afskaf misundelsesskatten",
        "content": "Danmark bør indføre et skattesystem, der er simpelt og lige, og som ikke pålægger straf til de individer, som ønsker at yde noget ekstra af dem selv. Det er nemlig sådan i dag, at når nogle af de mest flittige danskere beslutter sig for at dedikere ekstra timer, udvikler ideer, som fører til stor indtjening, eller på anden vis gør noget, der kan betegnes som ekstraordinært, så tager staten også ekstra hårdt fat og sørger for at skrabe så meget, den kan sammen til statskassen. Dette er ikke noget som danskerne bør støtte op om, da det resulterer i et samfund, hvor kreativitet, anderledeshed og chancesøgende vækst ikke er af særlig værdi for individet. Samfundet bygger på ideen om, at de, der har de bredeste skuldre, skal bære det tungeste læs, hvilket uden tvivl er en sympatisk tankegang. Problemet med dette budskab er dog, at denne tankegang ikke bør medføre, at der indføres særlige straffe for dem, som yder en ekstraordinær indsats. De personer, som tjener mest, vil ved en eventuel afskaffelse af topskatten fortsat være de individer, som bidrager mest til fællesskabet, eftersom en stor del af det danske skattesystem er baseret på procentvise bidrag. Problemet opstår, når man i dagens Danmark tjener over 588.900 kroner efter arbejdsmarkedsbidrag på årlig basis, for så skal der betales 15 procent ekstra i skat af det beløb, som overstigertopskattegrænsen. Afskaffelse af topskatten vil på kort sigt medføre et tab for statskassen, hvilket forventeligt vil svare til 20,6 milliarder kroner itabt provenu. Men det forventes også, at afskaffelsen vil skabe en større villighed blandt danskerne til at arbejde mere og påtage sig flere arbejdstimer. Det vil i praksis sandsynligvis reducere det samlede provenutab til 11,8 milliarder kroner, hvilket svarer til 0,9 procent af de samlede offentlige udgifter. Misundelsesskat er udover at være en straf for det enkelte individ med til at holde beskæftigelsen nede. Finansministeriet vurderede i 2023, at en komplet afskaffelse af topskatten ville kunne øge beskæftigelsen med 9.100 personer, hvilket ville kunne øge BNP med 14 milliarder kroner. Derved er topskatten i bund og grund primært afgørende for at opretholde en vis grad af lighed blandt danskerne. Men der bør snart tages et opgør med ideen om ligelighed blandt individer, idet der ud fra et logisk perspektiv ikke bør ses noget negativt i en større ulighed, så længe den samlede befolkning bliver mere velstående. Topskatten spiller en rolle i det første skridt mod et mere simpelt skattesystem. Opbyggelsen af mere ensartede og retfærdige skatteregler vil også kunne fjerne den nuværende taktik, der handler om, hvor meget enkeltpersoner føler, at de skal bidrage. Dette vil gøre det muligt for familier at træffe bedre beslutninger om deres tid i forhold til det rådighedsbeløb, som de har brug for. I stedet for at fokusere på, hvornår de rammer bestemte skattesatser, vil de kunne koncentrere sig om deres familiebehov. Afskaffelse af topskat er et vigtigt skridt mod at gøre danskerne rigere, friere og lykkeligere. Joachim Mortensen er landsformand for Dansk Folkepartis Ungdom ",
        "metadata": {
            "source": "https://www.berlingske.dk/kommentatorer/dfu-formand-afskaf-misundelsesskatten",
            "image_url": "https://berlingske.bmcdn.dk/media/cache/resolve/image_x_large/image/177/1773393/24656811-finansministeriet-vurderede-i-2023-at-en-komplet.jpg",
            "publication_time": "Torsdag d. 14. marts 2024, kl. 22.16",
            "author": "Joachim Mortensen",
            "related_links": [],
            "attachments": []
        }
    }
}