{
    "version": "1.0",
    "document": {
        "id": 9426,
        "title": "Tidligere PET-chef: »Det var en dejlig fornemmelse at slippe ud af jernburet«",
        "content": "Der er altid en værre larm omkring manden med det ellers så venlige, lidt bamsede udseende. Det var der for eksempel for to år siden, da Hans Jørgen Bonnichsen meldte sig ud af Venstre i protest mod regeringens nye stramninger over for de mange tilstrømmende asylansøgere. Med et malende billede sammenlignede han det at være Venstre-medlem med at være en frø, der langsomt bliver kogt levende. Den tidligere operative chef for Politiets EfterretningstjenesteHans Jørgen Bonnichsen hoppede med egne ord ud af gryden i tide. Han har ikke siden fundet et nyt parti, han har lyst til at være medlem hos. »Det er faktisk en lettelse, for så behøver jeg ikke bære rundt på et partis fejltagelser og byrder. Men det var med vemod, jeg måtte sige farvel til Venstre, for partiprogrammet udtrykker præcis det, der rører sig i mig. Det er bare ikke det, man ser udfolde sig i det virkelige liv,« forklarer Bonnichsen, der fylder 75 år  24. maj. FAKTABonusinfoHans Jørgen Bonnichsen er født i Haderslev 24. maj 1943 og opvokset samme sted.Har været 41 år hos Politiet. Tidligere chefkriminalinspektør hos Rigspolitichefen og tidligere operativ chef for rejseholdet ved Politiets Efterretningstjeneste (PET). Han har en bachelor i litteraturvidenskab med kunsthistorie fra Københavns Universitet. Hans Jørgen Bonnichsen er kendt som en passioneret fan af A.A. Milnes »Peter Plys«.Bonnichsen har efter sin persionering i 2006 udgivet fire bøger om terror og sin tid ved Politiet.Han er gift med Inga, har en datter Sally, to børnebørn og et oldebarn.FOLD UD Han uddyber: »Vi ser den samme 'bashing' i dag med ghettopakken. Jeg har i de senere år været seniormentor for et ungt kriminalitetstruet menneske i en ghetto, og hør nu her: Alene dét, at man ghettoiserer et boligområde, fastholder mennesker i en stigmatiserende rolle. Selvfølgelig er der problemer, men det er sociale problemer, som vi er i stand til at løse i vores samfund.«  Sagen med Venstre kom efter en stribe år, hvor den tidligere så tavse PET-chef pludselig var her og der og allevegne i medierne. Han mente hele tiden noget.  Kort efter pensioneringen i 2006 efter 41 år hos Politiet udgav Bonnichsen en bog om sin tid ved Politiet og i PET, og han sprang ud som en meget efterspurgt debattør, kommentator og foredragsholder om sikkerhedspolitiske forhold. Dertil kom, at han oven i købet udviste empati med den tidligere Guantánamo-fange Slimane Abderrahmane. Det spring gav ham venner og fjender. Nogle sagde ligeud: »Luk munden, Bonnichsen.«  »Det var et mønsterbrud. Man har aldrig tidligere i dansk politihistorie set en person gå ud og være kommentator på Danmarks Radio og stille sig til rådighed for medierne og skrive bøger om sin tid i politiet. Det var uhørt. Nogle af mine tidligere kolleger i PET var rasende og kaldte det nærmest landsforræderi, mens mange andre mente, det var rigtigt og relevant at forklare befolkningen, hvordan vi arbejder,« forklarer Bonnichsen.  Selv nød han friheden til at kunne tale mere frit. »Det var en dejlig fornemmelse at slippe ud af det jernbur, som man altid vil være i som ansat i en statslig organisation, hvor man selvfølgelig er præget af kulturen og af, at man er nødt til at tage det nødvendige hensyn til sin arbejdsplads.« Det er dog en frihed med begrænsninger, bemærker han selv. I marts besluttede anklagemyndigheden således at rejse tiltale mod tidligere PET-chef Jakob Scharf for groft brud på tavshedspligten i bogen »Syv år for PET«.",
        "metadata": {
            "source": "https://www.berlingske.dk/navne/tidligere-pet-chef-det-var-en-dejlig-fornemmelse-at-slippe-ud-af-jernburet",
            "image_url": "https://berlingske.bmcdn.dk/media/cache/resolve/image_x_large/image/9/94919/20944899-foto-hj-bonnichsen.jpg",
            "publication_time": "Torsdag d. 24. maj 2018, kl. 08.00",
            "author": "Bodil Jessen",
            "related_links": [],
            "attachments": []
        }
    }
}