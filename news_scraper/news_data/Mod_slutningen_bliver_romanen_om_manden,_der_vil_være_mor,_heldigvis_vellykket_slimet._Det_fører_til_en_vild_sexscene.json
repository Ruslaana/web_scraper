{
    "version": "1.0",
    "document": {
        "id": 12014,
        "title": "Mod slutningen bliver romanen om manden, der vil være mor, heldigvis vellykket slimet. Det fører til en vild sexscene",
        "content": "Allerede inden udgivelsen har den smukke bogforside på »Skruk skurk« (malet af Kinga Bartis) været delt flittigt af boginfluenter og kulturjournalister på Instagram. »Min ven (alle i branchens ven?!) @felsefelse udgiver en bog,« bemærkede boginfluenceren Ditte Engels Hermansen om den kønne snegleinvasion, da også hun tog et billede med sig selv og bogen. Også jeg har delt den. Gyldendal, romanens forlag, har længe bragt stemmer fra kanten ind i centrum, Georg Brandes-style, så forfatterne kan sætte problemer til debat. Kulturjournalist og brevkasseredaktør ved PolitikenFelix Thorsen Katzenelson(også kendt som Dr. Love) er en mand i et parforhold med en mand, og Katzenelson vil være mor. Og personlige fortællinger fungerer i medierne, også de sociale. Man kan lave interview og sælgetalksmed bogens forfatter. Her kan man også købe T-shirts med romanens snegletegn. Præmissen for »Skruk skurk« rammer tidsånden præcist. Mænd, der elsker mænd, mærker også en fantomtyngde i armene, hvor et lille barn burde ligge. Men hvad gør man(d), når man er nødt til at låne en livmoder eller overtage et barn for at få sine skrukke drømme til at gå i opfyldelse? Er man så ikke en »skruk skurk?« Godt spørgsmål! Selv når »Skruk skurk« er selvironisk og udleverende, så bliver det mest af alt så korrekt.Fold sammenLæs mereFoto: Gyldendal. »Vi elsker hinanden så meget, og vores barnløshed er både naturlig og det frygteligste, der nogensinde er sket. Et barn er ikke kun noget, der fødes. Men også et eventyr om at lade vores kød mødes i et nyt menneske,« skriver romans jeg, så det er umuligt ikke at blive berørt. Interessant, ja direkte oplysende, er det at læse om den mandlige babylængsel. Altid er det godt, når nogle har kærlighed at give. Særligt til de små, til de forsvarsløse. Jeg ser dilemmaet. Heteropar er bekymrede for skyllemiddel og babymos. Tænk at skulle forholde sig til, hvordan man gør mindst mulig skade, hvis man drømmer om en lille baby. Klogere bliver man bare ikke helt. Adoption afvises kort i romanen som »gammeldags og destruktivt« eller »umoderne«, mens surrogati åbenbart er at foretrække, selvom det kan være »undertrykkende«. Bedst er det at få bestilt en fødsel i England til 300.000 kroner og ikke fra en stakkels rugemor i den tredje verden. Men hvorfor føde nye børn, når der er rigeligt uden forældre? Det får vi ikke svar på. Plejebørn forholder romanen sig heller ikke til. Desværre sidder »Skruk skurk« fast i sin hovedkarakters lidet interessante navle. Jeg’et i Politiken-journalist Felix Thorsen Katzenelsons roman er selv andengenerationsjournalist ved »et stort dagblad« og skal skrive et essay om internetkultur og en dåbstale i mors sommerhus. Han er det meste af romanen alene. Sms’er sin fantastiske kæreste, Eli, scroller på Instagram, ser YouTube, kigger på andres babyer eller tænker politisk korrekte tanker om moderskab og den slags. Forældreskabet er ikke »et eventyr«, lyder det dydssignalerende. Man skal huske at problematisere de her moderskabsmyter, mental load og andre middelklasselidelser. Selv når »Skruk skurk« er selvironisk og udleverende, så bliver det mest af alt så korrekt: »Jeg forestiller mig, hvor god jeg ville være til at føde, til at overvære en fødsel, hvor lidt og meget respekt jeg ville have for det. At jeg ville huske, det ikke var noget, man skulle mytegøre alt for meget, men jeg ville også have respekt for det hårde arbejde, det er for de kroppe, der føder og fødes,« lyder det, og så er der da vist ingen, der kan føle sig stødt. Verden er altså ikke et godt sted i »Skruk skurk«, selvom den altså fortrinsvis foregår i journalistmors sommerhus, i en andelslejlighed og til kunstfernisering i Paris. Et andet sted bemærker karakteren, at hans svedlugt dufter lidt på samme måde som dyrt surdejsbrød. »Systemet er en levende mur, det vil på sigt forsøge at spærre dig inde,« skriver jeg’et til et vennepars barn i dåbstalen. Babyen har fået livgivende kuvøsehjælp af det danske sundhedsvæsen. Det hele ender med at være de andres skyld: »Men jeg ved, at vi kan få de børn, som man har nægtet os så længe.« Hvem er man? De andre med en livmoder? Gid bogen mere oprigtigt var gået ind i dens præmis, dens skurkede skrukhed. Eller i det mindste foldet sine argumenter ud. Både spændende og vigtigt er dilemmaet. Mod slutningen bliver det heldigvis vellykket slimet, en version af Kafkas »Forvandlingen«. Det fører en vild og grænseoverskridende sexscene med sig, der leder tankerne mod geniale Bjørn Rasmussen. Felix Thorsen Katzenelson kan skrive. Desværre læses »Skruk skurk« som et udkast, og det er lige så meget Gyldendals fortjeneste. Men de skal nok få solgttalksog T-shirts. »Skruk skurk« Forfatter: Felix Thorsen Katzenelson.Sider: 212 sider.Pris: 249,95 kroner.Forlag: Gyldendal",
        "metadata": {
            "source": "https://www.berlingske.dk/litteratur/mod-slutningen-bliver-romanen-om-manden-der-vil-vaere-mor-heldigvis",
            "image_url": null,
            "publication_time": "Søndag d. 18. maj 2025, kl. 15.43",
            "author": "Thea Torp",
            "related_links": [],
            "attachments": []
        }
    }
}