{
    "version": "1.0",
    "document": {
        "id": 18160,
        "title": "Måltidsværter vækker appetitten hos patienter",
        "content": "Du føler dig skidt tilpas og er slet ikke sulten. Appetitten svigter hos mange af os, når vi bliver syge. Og for cirka en tredjedel af landets hospitalspatienter betyder den manglende appetit, at de er underernærede eller er i fare for at blive det under indlæggelsen, skriverVidenskab.dk. Et nyt lille forskningsprojekt er dog lykkedes med at få patienterne til at spise mere. Fem ernæringsassistenter på Herlev Hospital fik i otte uger i 2011 nye arbejdsopgaver og en ny titel. De skulle være måltidsværter for patienterne. »Deres job var at nøde patienterne til at spise under måltider og finde ud af, hvad deres behov var. Om der var noget specielt, de alligevel havde lyst til at spise,« siger ph.d. Lise Søgaard Slot Lund. Hun arbejder ved Institut for Sundhedsfaglig og Teknologisk videre og efteruddannelse på Professionshøjskolen Metropol og har lavet forskningsprojektet i samarbejde med Herlev Hospital. Patienter fik mere lyst til mad Problemet på hospitalerne er, at der er for lidt personale til at tage sig ordentligt af patienternes måltider, og derfor er det ofte tilfældigt, hvad der bliver stillet foran patienterne. »Måltidsassistenterne har været overraskede over, hvor ofte der bare blev stillet noget mad foran patienterne, uden at sygeplejerskerne spurgte til, hvad de havde lyst til,« siger Lise Søgaard Slot Lund, som fortæller, at med måltidsværternes hjælp på afdelingen, kom der mere fokus på patienternes behov. Projektet gjorde, at: Forskeren har lavet 32 kvalitative interview med måltidsværter, sygeplejersker, sosuassistenter, andet personale og enkelte patienter. Interviewene er foretaget før, under og efter de otte uger, hvor måltidsværterne hjalp til på den medicinske afdeling. Personale glade for ordning Undersøgelsen viser ifølge forskeren, at både måltidsværter og det sundhedsfaglige personale var glade for ordningen. Sygeplejersker og sosuassistenter kunne gå hjem med bedre samvittighed, og måltidsværterne følte, at deres arbejde gav mening. Samtidig har projektet øget samarbejdet mellem det kostfaglige personale og det øvrige personale på hospitalsafdelingerne, og det har været med til at skabe de gode resultater. »Måltidsværterne ved i modsætning til sygeplejerskerne, hvad der findes i køkkenet, og hvad køkkenet har mulighed for at lave særligt til den småtspisende patient,« fortæller Lise Søgaard Slot Lund. Region Hovedstaden har nu taget op til overvejelse, om ordningen med måltidsværter skal indføres på alle regionens hospitaler. Beslutningen bliver taget senere i august. Læs mere påVidenskab.dk",
        "metadata": {
            "source": "https://www.berlingske.dk/videnskab/maaltidsvaerter-vaekker-appetitten-hos-patienter",
            "image_url": "https://berlingske.bmcdn.dk/media/cache/resolve/image_x_large/image/63/630337/5463394-billede.jpg",
            "publication_time": "Torsdag d. 09. august 2012, kl. 13.53",
            "author": null,
            "related_links": [],
            "attachments": []
        }
    }
}