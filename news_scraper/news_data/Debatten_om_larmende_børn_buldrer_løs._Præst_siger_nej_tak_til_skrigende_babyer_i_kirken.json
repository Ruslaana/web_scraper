{
    "version": "1.0",
    "document": {
        "id": 8036,
        "title": "Debatten om larmende børn buldrer løs. Præst siger nej tak til skrigende babyer i kirken",
        "content": "Babyer, der skriger højere end orglet og overdøver præstens prædiken. Småbørn, der leger tagfat op ad kirkegulvet. Hvor går grænsen for, hvor meget børn må larme i kirken? »Børns støj kan ødelægge et fællesskab, særligt hvis forældrene ikke reagerer på det.« Sådan lyder budskabet fra den mangeårig præst Poul Joachim Stender. Debatten om børns tilstedeværelse i det offentlige rum er atter bl op. Uden selv at være klar over det, blev en baby i weekenden årsag til en følelsesladet debat om både børn, hensyn til andre og feminisme. SomBerlingske beskrev mandag, blev den populære influencer Julie-Elsebeth Johannesen Krog fredag bedt om at tage sin baby udenfor, da hun deltog i et arrangement om kvinders sundhed på Christiansborg. Det delte hun i et tårevædet opslag på Instagram, og det væltede ind med kommentarer og tilkendegivelser. Derfra åbnede debatten sig med indlæg i nye retninger, heriblandt fra mødre, der havde oplevet at være blevet bedt om at forlade gudstjenester, fordi præsten mente, at deres barn havde forstyrret for meget. »Hvis barnet græder eller ikke vil tie stille, skal I forlade kirkerummet … say what? Er vi enige om, at Vorherre sagde »lad de små børn komme til mig?«« lyder det i en af kommentarerne, hvorefter flere beretter om lignende oplevelser i kirken. Den situation er der mange præster, der er bekendt med, men den håndteres forskelligt fra præst til præst og fra kirke til kirke. Poul Joachim Stender, der er sognepræst i Kirke Saaby og Kisserup Sogn på Midtsjælland, har ingen kvaler med at bede forældre til forstyrrende børn om at tage dem ud af kirkerummet. »Der mangler i dag en fornemmelse fra de voksnes side. Børns støj kan ødelægge et fællesskab, hvis forældrene bare lader deres unger reagere, som de har lyst til,« siger Poul Joachim Stender, der betegner den slags forstyrrelser som »et symptom på, at forældrene ikke længere tør være autoriteter og sige nej«. »Hvis et barn forstyrrer, synes jeg, det er helt i orden, hvis præsten venligt beder forældre om at gå udenfor. Og så er de selvfølgelig velkomne til at komme tilbage, når det er faldet til ro. Det må præsten godt kræve, for det er præsten, der er kaptajn under gudstjenesten,« siger Poul Joachim Stender. Poul Joachim Stender er sognepræst i Kirke Saaby og Kisserup Sogn på Midtsjælland.Fold sammenLæs mereFoto: Niels Ahlmann Olesen. Ansvaret for rolige børn i kirken er i øvrigt ikke kun forældrenes ansvar, siger han. »Præsten har et ansvar for at prædike og lave gudstjeneste, så det fanger forældrenes opmærksomhed, for så skal de nok få deres unger til at tie stille. Hvis de derimod keder sig, slipper de børnene løs,« siger Poul Joachim Stender. At lave særlige dåbsgudstjenester, som man gør i enkelte danske kirker, bryder han sig ikke om. »Hvis præsterne ikke kan holde kirken i ro om søndagen og er så bange for ikke at blive hørt, at de henlægger dåben til lørdagen, ser jeg det som en slags nederlag. En barnedåb er en præsentation af et nyt medlem af menigheden, og derfor skal barn og forældre også deltage i højmessen,« siger Poul Joachim Stender. Anderledes ser det ud i Vedbæk nord for København. Ingrid Halkjær-Lassen har været præst i Vedbæk Kirke i snart 25 år. Hun står et noget andet sted end Poul Joachim Stender. »Vi hilser børn og børnefamilier i alle regnbuens farver hjerteligt velkommen,« siger hun. I Vedbæk Kirke er der særlige dåbsgudstjenester om lørdagen, men ofte er der også dåb i kirken til højmesse om søndagen, hvor den »retteligt hører hjemme«. Her er børn også mere end velkomne. Ingrid Halkjær-Lassen oplever, at der i dag kommer flere børn i kirken end tidligere. Danskerne fejrer de store skelsættende begivenheder i livet, og de tager både familie og venner med – også de yngste. De bruger kirken, og det »kan man kun glæde sig over«, mener Ingrid Halkjær-Lassen. Men hun oplever ikke, at børn i dag larmer mere, end de har gjort før i tiden. Og børnelyden generer hende heller ikke. Der er tilfælde med børn, der larmer. Men det er ikke et problem, oplever hun. De fleste har en vis respekt for kirkerummet. »Man kan jo ikke forlange, at små børn skal sidde stille i fem kvarter, og selvfølgelig skal de også vide, at man kan ikke bare gøre som derhjemmemen alle skal føle sig velkomne i vores kirke,« siger Ingrid Halkjær-Lassen. Hvis alle er lidt rummelige og lytter til hinanden, så skal det nok gå, siger hun, og understreger at hun altså ikke bare har taget ja-hatten på. »Børn fylder jo meget i dag, og det får de jo også lov til. Men jeg synes som regel, at det går rigtig udmærket,« siger hun. I Vedbæk Kirke gør man småbørnsforældre opmærksomme på, at der om søndagen er en fast menighed, som gerne vil lytte til prædiken, og som kommer for det højtidelige og for ritualerne. Derfor kan man diskret sige til forældrene, at de sagtens kan forlade kirken, hvis barnet bliver for højlydt. »Vi prøver med rummelighed, smil og en pæn henstilling om, at man lige tager børnene ud under prædiken, hvis de larmer for meget,« siger hun. Det tager alle altid godt imod. Hun oplever også ofte, at børnefamilier måske ikke er så vant til at gå i kirke. Hun oplever dem gøre sig umage, men ofte ved de ikke, hvad man må og ikke må. Men det er ok at rejse sig og forlade kirken. I Vedbæk Kirke er børn altid velkomne. Billedet er ikke fra Vedbæk Kirke.Fold sammenLæs mereFoto: Søren Bidstrup. Det er jo også meningen, at man gerne vil have nogle nye generationer til at blive kirkegængere. »Vi skal udbrede det glædelige budskab og troen, håbet og næstekærligheden, for kirken er et hus, hvor alle er velkomne, og der er højt til loftet i bogstavelig og åndelig forstand,« siger hun. I Vedbæk Kirke inviteres børnene også til at komme op til døbefonten, når der er dåb. »Børn har sandelig også en åndelighed. Og de har trosmæssige refleksioner og en åbenhed for det, der er højtideligt og helligt. Så selvom der står op til 20-25 børn nogle gange, så kan der være fuldstændig stille, fordi de fornemmer, at her er der noget særligt på færre, som de er en del af, så inddrag dem så meget som muligt,« siger hun.",
        "metadata": {
            "source": "https://www.berlingske.dk/kultur/debatten-om-larmende-boern-buldrer-loes-praest-siger-nej-tak-til-skrigende",
            "image_url": "https://berlingske.bmcdn.dk/media/cache/resolve/image_x_large_vertical/image/190/1901963/24913995-poul-joachim-stender-er-sogneprst-i-kirke-saaby-o.jpg",
            "publication_time": "Onsdag d. 19. marts 2025, kl. 19.18",
            "author": "Stine Hansen",
            "related_links": [],
            "attachments": []
        }
    }
}