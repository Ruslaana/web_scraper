{
    "version": "1.0",
    "document": {
        "id": 3307,
        "title": "Afgørelsen omtales som en »sejr for den sunde fornuft« – alligevel har titusindvis i weekenden protesteret mod højesterets definition af ordet »kvinde«",
        "content": "At den britiske højesteret netop har slået fast, at en kvinde defineres ud fra sit biologiske køn, er ikke gået briternes næser forbi. »Et forræderi,« kaldte arrangør og medlem af Keir Starmers Labour Avery Greatorex det lørdag, da Greatorex sammen med titusindvis af andre demonstranter havde samlet sig på torvet foran Palace of Westminster. »Vi er et land, der vil bryste sig af vores lighed (...), af at hver person er sit eget individ og er fri til at gøre, som de ønsker – og så får vi at vide af staten, at den måde, vi identificerer os på, ikke er en gyldig måde at identificere sig på. Det er et forræderi fra domstolenes side,« sagde Greatorex, der er medformand i gruppen »Pride In Labour«, tilThe Independent. Antallet af fremmødte til weekendens protester har da heller ikke været til at overse. I kølvandet på den britiske højesterets dom fra i onsdags samlede i omegnen af 20.000 demonstranter sig alene i London, mens tusindvis også mødtes i andre byer over hele landet, skriver The Guardian. Demonstranterne protesterede alle mod det samme: Nemlig højesterets afgørelse om, at ordet »kvinde« i den britiske ligestillingslov refererer til det biologiske køn ogkundet biologiske køn. Demonstranter demonstrerer i London, efter at den britiske højesteret onsdag afgjorde, at kun biologiske kvinder anerkendes som kvinder i henhold til Storbritanniens ligestillingslov.Fold sammenLæs mereFoto: Andy Rain/EPA/Ritzau Scanpix. Spørgsmålet, som højesteret netop har fundet svar på, er blevet gransket i årevis. Nærmere bestemt siden 2022, hvor den skotske regering indførte en lov, der gav folk lov til at »identificere sig selv« med deres ønskede køn. En juridisk kamp blev indledt mellem den skotske regering og gruppen For Women Scotland (FWS), hvis ærinde er at kæmpe for kvinders rettigheder. Gruppen rejste første gang spørgsmålet i 2022, men den skotske domstol afviste FWS' sag med henvisning til, at kvinder »ikke er begrænset til biologisk eller født køn«. Derefter fulgte en mislykket appel i 2023, men i marts 2024 appellerede FWS – nu med andre grupperinger i ryggen – sagen til den britiske højesteret, som altså onsdag omgjorde dommen. Den britiske regering har i den forbindelse udtalt, at beslutningen har skabt »klarhed og tryghed« for kvinder og serviceudbydere i Storbritannien. TilSky Newsfortæller en anonym kilde i Labour da også, at premierminister Keir Starmer under sin ledelse har ført sit parti væk fra dets »aktivistiske« tilgang til emnet og erstattet det med »sund fornuft«. Men en lækket korrespondance på beskedtjenesten WhatsApp fortæller dog en anden historie. Den britiske tabloidavisDaily Mailer nemlig kommet i besiddelse af en række interne beskeder fra og til en række Labour-ministre. Storbritanniens indenrigsminister, Angela Eagle, er skeptisk over for den britiske ligestillings- og menneskerettighedskommissions (EHRC) tolkning af onsdagens afgørelse.Fold sammenLæs mereFoto: Neil Hall/Reuters/Ritzau Scanpix. Til trods for, at regeringen udadtil hilser dommen velkommen, berettes det nu, hvordan flere ministre håber at finde en vej rundt om domstolens afgørelse ved i den kommende uge at »organisere« sig og »beslutte en vej frem«. Den britiske ligestillings- og menneskerettighedskommission (EHRC) har nemlig allerede været ude og tolke på, hvordan afgørelsen skal forstås i praksis, hvilket Labour-ministrene stiller sig kritiske over for, skriver Daily Mail søndag: »Dommen er ikke så katastrofal, som det ser ud til, men EHRCs vejledning risikerer at være det,« skrev den britiske indenrigsminister, Angela Eagle, i en LGBT+-chatgruppe for Labour-parlamentarikere. Torsdag sagde formanden for EHRC, Kishwer Falkner, nemlig, at afgørelsen klart betyder, at transkvinder nu ikke længere kan benytte faciliteter kun for kvinder eller konkurrere i kvindesport. Til det skrev en anden Labour-parlamentariker i WhatsApp-gruppen, at Falkners kommentarer var »ganske rystende«, hvilket den britiske kulturminister, Chris Bryant, bakkede op om ved at skrive »Enig« i den private chatgruppe. Men ligesom sagen har været vanskelig for Labour at positionere sig i, har den også været dybt betændt, siden den begyndte at rulle år tilbage. Onsdag betonede dommer Patrick Hodge derfor også, at dommen ikke skulle opfattes som en »sejr« til hverken den ene eller den anden fløj. Det til trods var De Konservative i Storbritannien hurtige til at kalde afgørelsen for en »klar sejr for den sunde fornuft«. I praksis betyder dommen, at personer, der juridisk allerede har skiftet køn fra mand til kvinde, ikke længere skal opfattes som kvinder i henhold til den britiske ligestillingslov. De fem dommere gav således FWS medhold i, at hvis den juridiske definition af køn ikke knyttes til det biologiske køn, risikerer det at få konsekvenser for de tjenester, der er forbeholdt personer af samme køn. Dommen medfører, at transkvinder nu vil kunne blive udelukket fra eksempelvis omklædningsrum, kvindekrisecentre samt visse læge- eller rådgivningstjenester. Alle eksempler, som blev fremhævet i et resumé af afgørelsen.",
        "metadata": {
            "source": "https://www.berlingske.dk/internationalt/afgoerelsen-omtales-som-en-sejr-for-den-sunde-fornuft-alligevel-har",
            "image_url": null,
            "publication_time": "Søndag d. 20. april 2025, kl. 15.49",
            "author": "Camille Koeller",
            "related_links": [],
            "attachments": []
        }
    }
}