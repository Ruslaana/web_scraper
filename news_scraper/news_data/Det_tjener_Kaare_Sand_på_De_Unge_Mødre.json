{
    "version": "1.0",
    "document": {
        "id": 18338,
        "title": "Det tjener Kaare Sand på De Unge Mødre",
        "content": "Der er gode penge i at følge unge mødres op- og nedture og singlers desperate søgen efter den eneste ene. Bagmanden bag populære programmer som De Unge Mødre og Singleliv, Kaare Sand, har i hvert fald væsentligt mere i sparegrisen, end de mødre der slås for at få råd til bleer og babymad i hans programmer. Seneste regnskab for produktionsselskabet Sand TV viser et overskud på to millioner - 200.000 kroner over sidste års regnskab. - Jeg er super glad for, at det stadig går så godt. Vi er blevet mere effektive og bedre til at skabe lange produktioner, og så strøer vi ikke om os med penge. Det er hemmeligheden bag vores succes, siger Kaare Sand. Egenkapitalen er dog skrumpet en anelse fra 14,5 til 13,5 millioner i dag. Også selvom der kun trækkes en million i udbytte, for lønningsposten er steget godt det sidste år med 2,5 millioner til 12,5 millioner kroner. - Vi har fået flere ansatte, også fastansatte, og er blevet mere etablerede, så derfor laver vi ikke det store millionoverskud som i starten, hvor vi var færre, og det var mere skrabet. Men vi er stadig meget tilfredse, siger Kaare Sand. Og selvom han fortsætter en ubrudt række af overskudsår, så er der stadig langt op til guldåret 2009, hvor han præsterede et overskud på 9,8 millioner. - Konkurrencen er dælme hård efterhånden. Der er flere og flere, der laver det samme som os, Gong, Metronome og Blu, og flere kanaler, der også går efter gode og gedigne reportager, siger Kaare Sand. Indtil videre er De Unge Mødre solgt til Norge og Sverige, og Norge har desuden købt licens til at producere deres egen udgave af programmet. USA var også på forhandlingsbordet, men året efter Sand & Co. havde været i staterne og præsentere programmet, blev de snigløbet af et amerikansk selskab, der begyndte at producere programmet Teen Mom. - Dér kunne man godt føle sig som en bitter mand, men alt i alt er jeg altså meget tilfreds med, hvordan det går, siger han.",
        "metadata": {
            "source": "https://www.berlingske.dk/kultur/det-tjener-kaare-sand-paa-de-unge-moedre",
            "image_url": "https://berlingske.bmcdn.dk/media/cache/resolve/image_x_large/image/65/657892/5283924-kanal4.jpg",
            "publication_time": "Torsdag d. 21. juni 2012, kl. 21.41",
            "author": "Karina Svensgaard",
            "related_links": [],
            "attachments": []
        }
    }
}