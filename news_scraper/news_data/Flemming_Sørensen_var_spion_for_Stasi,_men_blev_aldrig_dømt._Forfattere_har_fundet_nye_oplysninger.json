{
    "version": "1.0",
    "document": {
        "id": 7802,
        "title": "Flemming Sørensen var spion for Stasi, men blev aldrig dømt. Forfattere har fundet nye oplysninger",
        "content": "Historien om den danske journalistFlemming Sørensens aktiviteter som spion for det østtyske diktatur er en af de mest hårrejsende historier fra Den Kolde Krig. Flemming Sørensen arbejdede som Stasi-spion for Østtyskland, samtidig med at han var korrespondent for Jyllands-Posten og DR. Hans virke var et forræderi mod den vestlige verden, og han var med til at forråde mennesker og sende flere af dem i østtysk fængsel. Alligevel slap han helt for straf, selvom beviserne imod ham var stærke. Hvordan kunne det dog gå til? Forklaringen får vi i en netop udkommet bog »Farlig mand« af journalisterneJesper ClemmensenogOle Sønnichsen, der begge tidligere har skrevet fine faghistoriske værker. Historien om Flemming Sørensen er velkendt fra flere værker om Den Kolde Krig, men de to forfattere har fået adgang til nye kilder fra Stasis arkiv og har opsøgt vidner, der kendte Flemming Sørensen. Flemming Søren omgikkes i Berlin tidens vigtigste personer som for eksempel kansler Willy Brandt. Her ses Willy Brandt til venstre i fotografiet og Flemming Sørensen til højre.Fold sammenLæs mereFoto: Illustration fra bogen.. Flemming Sørensen kom i slutningen af 1950erne til Østtyskland som korrespondent for det kommunistiske dagblad Land og Folk. Fra et medlemskab af kommunistpartiet gled Flemming Sørensen over i Socialistisk Folkeparti i 1958, men han bevarede sin beundring for den »virkeliggjorte socialisme« i Østeuropa. I slutningen af 1950erne blev Sørensen hvervet af Stasi under dæknavnet »Flame«. I de følgende år sendte Flemming Sørensen rapporter til Stasi om blandt andet tyske journalister, der arbejdede i Danmark, om NATO-depoter i Jylland og om raketaffyringsramper. Flemming Sørensen fik også til opgave at søge romantiske forhold til kvinder, der kunne give ham vigtige oplysninger – østtyskerne betalte for de ekstra udgifter, han måtte have i forbindelse med disse forhold. Alt gik godt for Flemming Sørensen. Han sendte regelmæssig rapporter til Stasi og indledte romantiske forhold, når det passede ind i hans virke som spion. Han modtog store beløb for sin indsats. Han sendte information om den vesttyske ambassade i København, Forsøgsstation Risø og Flyvestation Værløse, hvor amerikanske bombefly landede. Da han blev Jyllands-Postens korrespondent i Berlin, gav det ham adgang til et internationalt netværk af journalister og diplomater. I sine artikler til Jyllands-Posten sikrede han sit dække ved at skrive kritisk om Østtyskland. I sin spionvirksomhed videregav Flemming Sørensen navne på folk i Østtyskland, som i Stasis øjne var mistænkelige, samt navne på danskere, der hjalp østtyskere med flugt til Vesten eller på anden vis modarbejdede det kommunistiske diktatur. Sørensen gav desuden Stasi vigtige oplysninger om vestlige efterretningstjenester, som førte til anholdelse af mindst én vestlig agent, og systemkritikere endte også i fængsel efter Sørensens angiveri. Han fik en Stasi-fortjenstmedalje for sit virke. Flemming Sørensen var spion for Stasi og forrådte den vestlige verden og mennesker, som han kendte. Han blev aldrig dømt.Fold sammenLæs mereFoto: Illustration fra bogen.. I slutningen af 1970erne var Sørensen ikke mere i arbejde som nyhedsjournalist og blev aktiv i diverse fredsgrupper i Danmark som for eksempel Nej til Atomvåben og Journalister for Fred. Han gik ind for atomvåbenfrie zoner, som var en ønskedrøm for Sovjetunionen. Men hans virke i disse organisationer peger ellers ikke klart på en prosovjetisk holdning. Han blev anholdt i 1982 i Vesttyskland anklaget for at være østtysk spion. Anklagen vakte stor opstandelse i Danmark. En bred vifte af journalister støttede ham, og Dansk Journalistforbund samlede 75.000 kroner ind til hans advokatudgifter. Sørensen blev frifundet, fordi kronvidnet, hans tidligere kæreste Nada Dzafic, ikke havde en chance mod Sørensens advokatkorps. Da Muren og kommunismen senere faldt, og Stasi-arkiverne blev åbnet, var der fare på færde for Sørensen. Journalisterne Per Michaelsen og Mette Herborg var på sporet af ham og fandt dokumenter om ham i arkivet, som blev til nyhedsartikler i Ekstra Bladet i 1997. Bogen er en imponerende fortælling om Den Kolde Krig og om, hvordan venstrefløjen og journalisterne valgte at tro på, at alle anklager mod Sørensen var opspind og vestlig forfølgelsesvanvid. Forfatterne har opsøgt nulevende vidner, herunder Sørensens kæreste Nada Dzafic, som ingen ville tro på. Clemmensen og Sønnichsen skriver om retssagen i 1982, som endte med en frikendelse: »Godt bakket op af et kor af journalist kolleger, der havde svært ved at forestille sig, at Flemming Sørensen skulle være agent.« Sørensen blev aldrig dømt, og danske myndigheder var i det hele taget ikke særlig ivrige eller effektive med at retsforfølge spioner, der havde tjent kommunisterne. Det var ligesom efter Anden Verdenskrig, hvor danske myndigheder ikke havde lyst til at retsforfølge danskere, der havde begået krigsforbrydelser for nazisterne uden for landets grænser. Jesper Clemmensen og Ole Sønnichsens bog kunne være endt dér – som en særdeles velfortalt spionhistorie. Men det gør den ikke. I det sidste kapitel har de nemlig fundet frem til den nu 90 årigeAdelbert Bommel, der drevet af kristen overbevisning forsøgte at hjælpe østtyskere. Han blev angivet af Flemming Sørensen og tilbragte otte år i et østtysk fængsel under torturlignende forhold. Bommel reflekterer over tilgivelse og mangel på samme, og det bringer bogen op på et højere plan. En drønspændende og eftertænksom bog. »Farlig mand – historien om en dansk dobbeltagent og Stasi-spion« Forfattere: Jesper Clemmensen og Ole SønnichsenSider: 432.Pris: 349,95 kroner.Forlag: Lindhardt og Ringhof",
        "metadata": {
            "source": "https://www.berlingske.dk/litteratur/flemming-soerensen-var-spion-for-stasi-men-blev-aldrig-doemt-forfattere",
            "image_url": null,
            "publication_time": "Onsdag d. 18. september 2024, kl. 08.09",
            "author": "Bent Blüdnikow",
            "related_links": [],
            "attachments": []
        }
    }
}