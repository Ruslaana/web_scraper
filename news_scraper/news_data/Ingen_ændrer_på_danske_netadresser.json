{
    "version": "1.0",
    "document": {
        "id": 16352,
        "title": "Ingen ændrer på danske netadresser",
        "content": "I endnu seks år bliver der ikke ændret på, hvem der administrerer samtlige danske lige nu 1,26 millioner internetadresser. Dansk Internetforum (DIFO) fik onsdag forlænget sin tilladelse af Erhvervsstyrelsen under Erhvervs- og Vækstministeriet til at administrere internetdomænet ».dk«. Det sker, efter at styrelsen, der er øverste IT- og telemyndighed herhjemme, i foråret har gennemført en bred høring, som viste »tydelig tilfredshed« med DIFO. Den nuværende tilladelse udløber til næste år men bliver nu forlænget frem til og med 21. juni 2021. Tredoblet på ti år For fem år siden vandt DIFO opgaven efter et større offentligt slagsmål. I praksis er det non-profit-organisationen DK-Hostmaster under DIFO, der står for at sikre, at der er orden på de danske internetadresser. Gennem ti år er antallet af danske adresser med ».dk« som efternavn næsten tredoblet. Domænenavnene bruges både som netadresser og i e-mailadresser. 10. juni var der registreret 1.265.908 danske adresser mod 1.233.578 for et år siden. Det koster 45 kroner om året at eje retten til et dansk domænenavn. Hvis man så aktivt vil udnytte det, skal man betale en internetudbyder for adgang og lagerplads til indholdet, så andre kan få adgang til det.",
        "metadata": {
            "source": "https://www.berlingske.dk/videnskab/ingen-aendrer-paa-danske-netadresser",
            "image_url": "https://berlingske.bmcdn.dk/media/cache/resolve/image_x_large/image/38/388146/7468863-pix-dk-domne.jpg",
            "publication_time": "Torsdag d. 26. juni 2014, kl. 08.05",
            "author": "Thomas Breinstrup",
            "related_links": [],
            "attachments": []
        }
    }
}