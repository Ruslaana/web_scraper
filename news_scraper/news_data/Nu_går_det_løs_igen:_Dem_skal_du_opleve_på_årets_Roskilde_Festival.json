{
    "version": "1.0",
    "document": {
        "id": 22025,
        "title": "Nu går det løs igen: Dem skal du opleve på årets Roskilde Festival",
        "content": "Om lidt skydes den 52. udgave afRoskilde Festivali gang. Portene ind til Dyrskuepladsen står allerede på vid gab, og fra og med onsdag spiller musikken på »Orange« og alle de andre scener. Selv siger arrangørerne, at der er tale om »et af de mest globale line-ups nogensinde.« Spørger man en ciskønnet musikanmelder med gråt hår og en farmave, der skriger på rock, røde bøffer og portere så tykke som tjære, er »Roskilde« anno 2024 bare ungt, poppet og rappende. Og ja, proppet med politisk korrekthed på den identitetspolitiske front. For nok danner Dyrskuepladsen fortsat rammen om det enkelte individs mulighed for karnevalsk eskapisme i selskab med andre. Men »Roskilde« er ikke længere »Roskilde«. I gamle dage var festivalen i opposition til det omkringliggende samfund. I dag gør arrangørerne alt, hvad de kan, for at favne og please alt det, der er på mode uden for festivalpladsen. Fair nok, tiderne ændrer sig, og lad os vende snuden mod musikken.  For selvom hverken ens musiksmag eller dåbsattest matcher den gennemsnitlige »Roskilde-gænger«, så er der masser af artister på årets festivalplakat, der får farmavens sommerfugle til at baske med vingerne. Onsdag aften indtager 28-årigeDoja Catfra Los Angeles eksempelvis Orange Scene. Doja Cat er ikke overraskende et af dette års hovednavne. For hun kan sit kram. Én ting er hendes lyd, der er en skøn blanding af moderne hiphop og poppet soul. Noget andet er hendes ageren på scenen. Tidligere på måneden, hvor Doja Cat, hvis borgerlige navn er Amala Ratna Zandile Dlamini, gav koncert i Edinburgh, beskrev The Times oplevelsen, som»a booty-shaking sex show«. Så er vi ligesom i gang.  Spoler vi tiden et døgns tid frem, så er der dømt »double trouble« på »Orange«. Her bliver den ikoniske scene nemlig indtaget af bådeIce Spiceog21 Savage. Hvis Nicki Minaj er dronningen af rap, så er Ice Spice en kandidat til titlen som prinsessen af rap. I modsætning til Nicki Minajs ekspressive flirten med Barbie Haute Couture, er Ice Spice dog langt mereBronx to the bones. Det bliver med andre ord ikke en koncert for sarte sjæle. 21 Savage spiller på Orange Scene torsdag aften klokken 22.00.Fold sammenLæs mereFoto: Andy Kropa/AP/Ritzau Scanpix. Det samme kan siges om 21 Savage, der tager over, hvor Ice Spice ender med at slippe. I en verden af poleret hiphop med afropop i ascendenten repræsenterer den 31-årige londoner, der er opvokset i Atlanta, Georgia, nemlig noget så sjældent som vaskeægte gangsterrap. Lyden er fængslende og melodisk, og teksterne handler om vold, stoffer og mord, og selvfølgelig også en hel del om kvinder og sex. Læg dertil, at 21 Savage serverer hele muletjavsen med en monotom og messende fortællerstemme, der med garanti kommer til at skabe en magisk stemning.  Fredag aften er der uden tvivl, og langt om længe, lagt i kakkelovnen til en god omgang rock på Dyrskuepladsen. Her er det nemlig selveste Seattle-bandet,Foo Fighters, der står øverst på plakaten. Foo Fighters blev dannet af den tidligere Nirvana-trommeslager, Dave Grohl, og kan i år fejre 30-årsjubilæum, hvilket de utvivlsomt vil gøre med stil. Eller rettere, stilsikkert. For Foo Fighters lyder, som Foo Fighters altid har gjort. Der er tempo på drengen, guitar en masse og ørehængende omkvæd, der egner sig perfekt til brølende fællessang. Det kan kun blive godt!  Det kan det også kun blive lørdag aften og natten til søndag, hvor Roskilde Festival præsenterer to kvindelige artister fra øverste hylde. Først står den på en koncert med engelske PJ Harvey på Orange Scene, og lyden af den 54-årige kvinde fra Dorset må man for alt i verden ikke snyde sig selv for. Det er et miskmask af alternative rock, punk blues, art rock, og avant-rock, og hele molevitten er gennemsyret af PJ Harveys primal-vokal, der kan få én til at rocke, drømme, græde og angste på en og samme tid. På den anden side af midnat skiftes der gear. For her går danske Medina ind på Arena Scenen, hvor hun skal forsøge at genskabe den seksstjernede eksplosion af en folkefest, som hun sønderbombede Royal Arena med tilbage i april. Medina spiller på Arena natten til søndag klokken 01.00.Fold sammenLæs mereFoto: Morten Rygaard. Det bliver svært, men hvis der er nogen, der har det, der skal til for at synge sig ind i rollen som nattens ukronede dronning, og skabe en folkefest på festivalens faldereb, så er det Medina.  Ovenstående koncerter er dog langtfra de eneste, som Berlingske kommer til at se, høre og anmelde i løbet af Roskilde Festival 2024. Vi skal nemlig også fælde dom over blandt andre den dansk-gambiske rapper fra Brønshøj ved navn Lamin, den ufatteligt talentfulde Ida Laurberg og den fabelagtige countryartist Melissa Carper. Men vi kommer også til at holde både øjne og ører åbne, når superstjernen SZA folder sig ud, og sidst skal vi selvfølgelig til natkoncert med Danmarks hotteste rapper, Gilli. Du kan læse koncertanmeldelser, madanmeldelser og meget andet fra Roskilde Festival hele den kommende uge på b.dk.",
        "metadata": {
            "source": "https://www.berlingske.dk/musik/nu-gaar-det-loes-igen-dem-skal-du-opleve-paa-aarets-roskilde-festival",
            "image_url": null,
            "publication_time": "Lørdag d. 29. juni 2024, kl. 11.08",
            "author": "Jakob Genz",
            "related_links": [],
            "attachments": []
        }
    }
}