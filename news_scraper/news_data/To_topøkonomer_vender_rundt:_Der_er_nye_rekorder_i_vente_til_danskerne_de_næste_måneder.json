{
    "version": "1.0",
    "document": {
        "id": 22104,
        "title": "To topøkonomer vender rundt: Der er nye rekorder i vente til danskerne de næste måneder",
        "content": "Er du klar til ny forbrugsfest til efteråret? Svaret på det spørgsmål er et af de afgørende elementer for den danske økonomi i løbet af de næste måneder. Den danske økonomi har overrasket på mange felter og er kommet langt bedre gennem den værste inflationskrise i årtier, end vi overhovedet kunne forvente. Spørgsmålet er, om det kan fortsætte. Her ved genopstarten af den politiske sæson har Berlingske spurgt tre økonomer om, hvad de forventer, der kommer til at ske med tre af de afgørende nøgletal for den danske økonomi, nemlig beskæftigelse, vækst og inflation. Specielt når det gælder arbejdsmarkedet, er der nye toner fra økonomerne. De fleste økonomer har gennem længere tid spået, at beskæftigelsen snart ville falde, men to af de økonomer, vi har spurgt, er vendt rundt og kommer med en anden melding. De tre økonomer, vi har spurgt, er: Cheføkonom i Arbejdernes Landsbank Jeppe Juul Borre, chefanalytiker og privatøkonom i Danske Bank Louise Aggerstrøm Hansen og cheføkonom i Nordea Helge J. Pedersen. Her er deres svar: Cheføkonom hos Arbejdernes Landsbank, Jeppe Juul Borre. Han mener, at den største motor for vores økonomi bliver privatforbruget.Fold sammenLæs mereFoto: PR-foto. Jeppe Juul Borre, cheføkonom i Arbejdernes Landsbank Hvordan kommer det til at gå med beskæftigelsen? »Vores hovedscenarie er fornuftige takter for økonomien over den kommende tid. Væksten vil rette sig, og det er bestemt ikke umuligt, at der er nye rekorderfor beskæftigelsen i vente.« Kan vi forvente fremgang og mere vækst i efteråret? »En driver for væksten forventer vi bliver den største motor for økonomien, navnlig privatforbruget. Det står for næsten halvdelen af den økonomiske aktivitet. Og med rigtig pæne lønstigninger for mange danskere, fortsat flere i arbejde og let faldende renter er fundamentet lagt.« »Der er dog flere jokere i spil, som kan spille ind på de helt store nøgletal. Medicinalsektoren har indtaget en betydelig rolle, som allerede har medført betydelige bevægelser for økonomien. Det er blevet en ganske stor magtfaktor og kan være en smule sværereat lave forudsigelser om.« Inflationen er kommet ned under to procent igen. Hvordan kommer det til at gå? »De markante lønstigninger kan skubbe inflationen op både gennem omkostningspres for virksomhederne og øget efterspørgsel fra forbrugerne. Vi forventer dog fortsat at se fremgang i reallønnen, trods lidt højere inflation. Inflationen forventer vi vil stige, men ikke op i nye bekymrende niveauer.« Privatøkonom hos Danske Bank Louise Aggerstrøm Hansen. Hun mener, at inflationen kommer tilbage over to procent i løbet af efteråret, men det er i høj grad et spørgsmål om teknik.Fold sammenLæs mereFoto: Søren Bidstrup. Louise Aggerstrøm Hansen, chefanalytiker og privatøkonom i Danske Bank Hvordan kommer det til at gå med beskæftigelsen? »På arbejdsmarkedet forventer vi ikke den store vækst i beskæftigelsen resten af året. Der er ingen tvivl om, at styrken på arbejdsmarkedet er blevet ved med at komme bag på os. Det er simpelthen ikke normalt, at beskæftigelsen stiger så ufortrødent, som vi har set, samtidig med at væksten uden for Novo Nordisk ikke har været højere.« »Det betyder, at der nu er relativt mange medarbejdere i forhold til produktionen, når man ser på dansk økonomi som helhed. Det trækker i retning aflavere beskæftigelse den kommende tid.« Kan vi forvente fremgang og mere vækst i efteråret? »Ser vi ind i andet halvår forventer vi, at fremgangen fortsætter med at sprede sig til andre brancher end medicinalindustrien. Det understøttes blandt andet af forbedringer i husholdningernes økonomi fra en kraftig stigning i reallønnen, lavere renter, et arbejdsmarked, der holder godt stand og et boligmarked, der gør det samme.« Inflationen er kommet ned under to procent igen. Hvordan kommer det til at gå? »Vi forventer, at inflationen tager til i løbet af efteråret og kommer tilbage over to procent. Det skyldes i høj grad teknik, fordi inflationen måles sammenlignet med det forgangne år, og når vi kommer ind i efteråret, vil det fald, vi så sidste efterår i for eksempel fødevarepriser, ryge ud af tallene.« »Dertil kommer der også en lille stigning i det underliggende prispres, i takt med at forbrugernes købekraft stiger, og virksomhederne sender nogle af de tiltagende lønomkostninger videre.« Cheføkonom i Nordea Helge J. Pedersen. Han tror på, at beskæftigelsen vil stige med 1.000 til 2.000 personer om måneden.Fold sammenLæs mereFoto: Niels Ahlmann Olesen. Helge J. Pedersen, cheføkonom i Nordea Hvordan kommer det til at gå med beskæftigelsen? »Her er vi fortsat overvejende positive. Vi mener, at der er grund til at vente, at økonomien bevæger sig i den rigtige retning med positiv vækst. Vi ser ind i faldende rente og stigende lønninger. Det borger for, at det private forbrug kan være med til at give den økonomiske fremgang.« »Derudover ser vi fremgang i euroområdet. Derfor tror vi, at der vil være en fortsat fremgang i beskæftigelsen. Det er svært at sætte tal på, men det kan sagtens være i niveauet med en stigning i beskæftigelsen på et sted mellem 1.000 til 2.000 personer hver måned. Måske vil det være i den høje ende.« Kan vi forvente fremgang og mere vækst i efteråret? »Det er meget svært. Der er vi i den grad blevet påvirket af medicinalindustriens stigende betydning. Fra det ene kvartal til det andet, har vi set store udsving. En stor del af virksomhedernes produktion finder sted udenfor landets grænser.« »Vi havde en forventning om en vækst i året på 2,5 procent, men så pludselig en tilbagegang i starten af året på industriproduktionen. Det bliver formentlig en vækst på omkring én procent, men det er meget vanskeligt at komme med en fornuftig prognose.« Inflationen er kommet ned under to procent igen. Hvordan kommer det til at gå? »Den er dampen gået meget af. Der ser vi frem til en meget mere stabil udvikling, medmindre vi ser en dramatisk udvikling med råvarer og energipriser. Men det er der ikke noget, som tyder på. Jeg tror ikke, at man skal frygte, at inflationen stiger kraftigt igen. Der hvor priserne kan stige mest, er på serviceydelserne.« »De er meget påvirket af de højere lønninger. Det betyder også, at vi kan forvente, at inflationen vil ligge omkring et par procent i den kommende tid.«",
        "metadata": {
            "source": "https://www.berlingske.dk/oekonomi/to-topoekonomer-vender-rundt-der-er-nye-rekorder-i-vente-til-danskerne-de",
            "image_url": "https://berlingske.bmcdn.dk/media/cache/resolve/image_x_large/image/182/1823531/24766438-der-kan-bilve-endnu-mere-travlhed-i-lbet-af-efter.jpg",
            "publication_time": "Lørdag d. 17. august 2024, kl. 12.12",
            "author": "Frederik M. Juel",
            "related_links": [],
            "attachments": []
        }
    }
}