{
    "version": "1.0",
    "document": {
        "id": 3962,
        "title": "Delebiltjeneste fortsætter vækstrejse og venter overskud i 2024",
        "content": "Den danske delebiltjenesten GreenMobility fortsætter med at vokse med stor hast og omsatte sidste år for mere end 97 millioner kroner. Det viser selskabets årsregnskab torsdag. Det svarer til en vækst på 56 procent sammenlignet med året forinden. GreenMobility, der blev etableret for seks år siden, driver en flåde af elektriske delebiler på en række europæiske markeder, herunder det danske. Dog indkasserer selskabet fortsat enorme underskud som følge af jagten på at vokse yderligereog skabe nye markeder. Sidste år blev det således til et underskud på mere end 77 millioner kroner. Fremadrettet forventer selskabet derimod at blive en profitabel forretning, lyder det i årsregnskabet. »GreenMobility vil i 2023 fokusere på at vokse på de eksisterende markeder og få driften til at gå i nul. Samtidig er der udsigt til profitabilitet i 2024,« lyder det. Omsætningen ventes at lande i intervallet 135-145 millioner kroner i år. Delebiltjenesten havde sidste år knap 225.000 kunder, hvilket svarer til en vækst på 42 procent. Selskabet er også tilstede i Holland, Belgien og Finland. I samme periode steg flåden af elektriske biler med 54 procent til i alt 1600. GreenMobilitys langsigtede målsætning er at være til stede i 35 forskellige byer i Europa. 10.000 elektriske delebiler skal på sigt køre rundt med selskabets grønne logo på siden. /ritzau/ ",
        "metadata": {
            "source": "https://www.berlingske.dk/virksomheder/delebiltjeneste-fortsaetter-vaekstrejse-og-venter-overskud-i-2024",
            "image_url": "https://berlingske.bmcdn.dk/media/cache/resolve/image_x_large_vertical/image/165/1657077/24374978-sdfsdf.jpg",
            "publication_time": "Torsdag d. 16. marts 2023, kl. 11.28",
            "author": null,
            "related_links": [],
            "attachments": []
        }
    }
}