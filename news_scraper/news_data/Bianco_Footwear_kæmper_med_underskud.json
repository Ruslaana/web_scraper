{
    "version": "1.0",
    "document": {
        "id": 16065,
        "title": "Bianco Footwear kæmper med underskud",
        "content": " Stifter og administrerende direktør, René Piper Laursen erkender, at det ikke er gået efter planen. »Det har været et forfærdeligt år. Vi valgte at sige, at nu rydder vi op, og vi troede faktisk, at vi havde ryddet op allerede sidste år. Men det første halvår af 2013 var helt forfærdeligt, så vi har valgt at skære endnu mere til,« siger René Piper Laursen.  De dårlige tal har fået virksomhedens bank til at stramme grebet og stille krav om, at budgetterne overholdes i 2014. Ellers er der ingen hjælp til finansiering det kommende år.  René Piper Laursen mener ikke, at leverandørerne har grund til at frygte, at Bianco Footwear er tæt på konkurs. Der er styr på butikken, lyder det fra direktøren. For at tilpasse markedet er antallet af skobutikker på to år reduceret fra 172 til 100.   Også andre skokæder kæmper i et detailmarked, som generelt går trægt. Paw Sko, Deichmann og Shoe-D-Vision, der blandt andet står bag Skoringen, har alle leveret underskud i seneste regnskabsår. Shoe-D-Vision har lukket 40 butikker i Danmark og Norge. Hos Bianco Footwear forventer René Piper Laursen breakeven i 2014. Skokæden blev stiftet tilbage i 1987 og sælger sko, der prismæssigt ligger mellem dyrt og billigt.   ",
        "metadata": {
            "source": "https://www.berlingske.dk/virksomheder/bianco-footwear-kaemper-med-underskud",
            "image_url": "https://berlingske.bmcdn.dk/media/cache/resolve/image_x_large/image/34/342664/7545873-pix-sko.jpg",
            "publication_time": "Mandag d. 04. august 2014, kl. 08.57",
            "author": "Signe Ferslev Pedersen",
            "related_links": [],
            "attachments": []
        }
    }
}