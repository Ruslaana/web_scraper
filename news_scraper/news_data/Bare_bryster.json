{
    "version": "1.0",
    "document": {
        "id": 19161,
        "title": "Bare bryster",
        "content": "En ung debattør hos dagbladet Politiken, Rasmus Brygger, har offentliggjort 28 grunde til, at Dansk Folkeparti ikke skal til magten. Den allerførste lyder: »DF vil tvinge nydanskere til at se på bare bryster«. Rasmus Brygger henviser til et udsagn fra partiets gruppeformand, Peter Skaarup, som mente, at bare bryster burde indgå i en oplysende film i forbindelse med det, som Brygger kalder indvandringsprøven. (Han må mene statsborgerskabsprøven). »I Holland, hvor de har lavet en lignende film, viser de kvinder med bare bryster, og det synes jeg også, de skulle gøre i den danske film,« sagde Peter Skaarup i 2010. Bare bryster kan selvfølgelig godt være skræmmende og krænkende for islamister. Men har Rasmus Brygger tænkt over, hvor krænkende det er for islamister at se på kvinder uden slør? Hvorfor klandrer han ikke det danske samfund for at udsætte sine nye medborgere for den slags intolerance? Endnu et eksempel på Dansk Folkepartis uhyrlige magt over det danske samfund. ",
        "metadata": {
            "source": "https://www.berlingske.dk/groft-sagt/bare-bryster",
            "image_url": "https://berlingske.bmcdn.dk/media/cache/resolve/image_x_large/image/6/69896/6619851-groft-sagt-edith-thingstrup-hoved.jpg",
            "publication_time": "Søndag d. 08. februar 2015, kl. 22.30",
            "author": null,
            "related_links": [],
            "attachments": []
        }
    }
}