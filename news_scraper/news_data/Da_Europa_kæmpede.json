{
    "version": "1.0",
    "document": {
        "id": 18114,
        "title": "Da Europa kæmpede",
        "content": "Tidspunktet var en sommerdag i 1212, hvorfor vi i år, og hvis vi tør, kan fejre 800-året for ét af Middelalderens vigtigste slag: slaget ved Las Navas de Tolosa, hvor et bredt opbud af kristne krigere fra Spanien og Frankrig afgørende besejrede de almohadiske muslimer, som beherskede den sydlige tredjedel af Den Iberiske Halvø. Fra da af var det kun et spørgsmål om tid, før hele Spanien ville være befriet. Der var i 1212 gået nøjagtig 500 år, siden muslimerne havde påbegyndt deres lynhurtige erobring af Spanien. De kaldte de erobrede områder for Al-Andalus og indrettede sig, som muslimer altid gjorde: de var de nye herrefolk, kristne og jøder havde at føle sig og optræde kuet og underdanigt. Gjorde de det, kunne de for det meste leve uforstyrret. Allerede i 718 var den kristne modoffensiv begyndt i det yderste nordvest, men der skulle gå et par hundrede år, før generobringen, la Reconquista, bare nåede til Duero-floden. Først i 1085 indtog kong Alfonso VI af Castilien Spaniens gamle hovedstad Toledo. Halvøen var nu delt omtrent lige mellem det kristne Spanien og Al-Andalus. Som reaktion på Toledos fald kaldte muslimerne på hjælp fra almoraviderne, de barske og meget fromme berberske krigere i Nordafrika. De lignede vore dages talebaner og salafister: hensynsløse, sikre på egen ret, ubønhørlige mod frafaldne og kristne, dertil meget tapre. De kom væltende ind i Al-Andalus og satte brat stop for de kristne offensiver. Et halvt århundrede senere var almoraviderne blevet integreret i Al-Andalus’ noget blidere livsstil. Da de havde mistet kampgejsten, kom fra 1147 en ny bølge af fromme nordafrikanere væltende for at forsvare Al-Andalus. De nye hed almohader, af et arabisk ord, der betyder »enhedsbekendere«. Det skal alle muslimer være, idet Allah er én, men almohaderne ville signalere en særlig streng fromhed, igen som vore dages salafister. Almohaderne truede med at genoprette det gamle Al-Andalus helt til Pyrenæerne. Kristne havde aldrig været særlig gode til at organisere modstand, og de fem kristne konger i Spanien havde travlt med at bekæmpe hinanden. Langt om længe fandt de imidlertid sammen. Endnu en almohadisk offensiv satte de kristne kniven for struben. I 1211 kaldte pave Innocens III til korstog mod muslimerne i Spanien. Kongerne af Castilien og Aragón mobiliserede, hvad de kunne af ryttere og fodfolk med henblik på en offensiv det følgende år. Hertil kom kontingenter fra Frankrig og længere væk. Det var næsten mirakuløst, eller rettere for spanierne netop mirakuløst og bevis for Guds velvilje, at disse brogede kontingenter fandt ud af at slås under fælles kommando og det endda målrettet og effektivt. Selve slaget ved Las Navas de Tolosa mellem en 50.000 kristne og en noget større muslimsk armé var afgjort i løbet af formiddagen. Det er mildt sagt ikke politisk korrekt at fejre kristne militære sejre eller anse la Reconquista for en befrielse af Spanien. Det hedder sig, at en mindre udviklet og mere voldelig kultur, den kristne, smadrede en ædel og højerestående, arabernes i Al-Andalus. Det er en farlig og løgnagtig legende. Den virkelige historie er mere interessant. For 800 år siden var de kristne stolte af deres kultur og rede til at sejre eller dø for den. Havde vi deres ånd, ville intet kunne true os. Det har vore magthavere så tydeligvis ikke.",
        "metadata": {
            "source": "https://www.berlingske.dk/kommentatorer/da-europa-kaempede",
            "image_url": "https://berlingske.bmcdn.dk/media/cache/resolve/image_x_large/image/62/620996/5428463-david-gress-filosof-phd.jpg",
            "publication_time": "Lørdag d. 18. august 2012, kl. 22.30",
            "author": null,
            "related_links": [],
            "attachments": []
        }
    }
}