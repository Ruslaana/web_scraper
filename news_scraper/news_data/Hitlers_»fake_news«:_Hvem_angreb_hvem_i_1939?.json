{
    "version": "1.0",
    "document": {
        "id": 20816,
        "title": "Hitlers »fake news«: Hvem angreb hvem i 1939?",
        "content": "Hvis interesserede i Anden Verdenskrig i sommeren 1939 kunne være kommet helt tæt på den tidligere fagforeningsskole i den lille by Bernau ved Berlin, ville de nok have undret sig. For hvad foretog polakker sig på en SS-skole, og hvorfor turde de så åbenlyst at lægge sig ud med nazisterne? »I dag ville vi sige, at Hitler forsøgte at skabe »fake news«. Sandheden er som bekendt krigens første offer,« siger Hauke Friederichs til Berlingske. Historikeren har netop udgivet den anmelderroste bog »Funkenflug« – Når gløderne springer.  5:59 Minuten Buchvorstellung:@mdrkulturim Interview mit Hauke Friederichs über \"Funkenflug\"https://t.co/AySmIIfuUU#funkenflug#lesetipp#sachbuch#kultur#weltkrieg#weltgeschichte#aufbauverlag#weltenbrand#kriegsbeginn#buch#lesen#FridayReads Inspireret af Florian Illies bestseller »1913« beskriver Friederichs dag for dag, hvad der skete i den sidste måned, inden Anden Verdenskrig brød ud. I august 1939 var alle gløderne i luften. »Men man vidste faktisk ikke, hvor de ville falde hen, og om de ville udløse en løbeild,« siger Friederichs på sit kontor i Hamburg. »Det er ikke kun kongen, men også kokken, der skaber historien. Hitler er naturligvis en mand, der præger historien. Men det interesserer mig også, hvad de mindre kendte aktører gjorde i august 1939,« fortsætter Friederichs. Aktører som for eksempel Alfred Naujocks og Otto Hellwig. »Kammerater. Ved dette bord vil der blive skrevet verdenshistorie.« Sådan sagde SS-Obersturmbannführer Otto Hellwig 23. august 1939 i spisesalen på den tidligere fagforeningsskole. Skolen er tegnet af Bauhaus-arkitekterne Hannes Meyer og Hans Wittwer og er i dag fredet. Når man ankommer til skolen, er det svært at fornemme historiens vingesus; endsige at finde indgangen. Skolen befinder sig dybt inde i en skov med udsigt til et moderne svømmebassin, hvor unge østtyskere nyder en af de sidste solbeskinnede søndage af en sommer, der ikke er helt så varm som for 80 år siden. Det var i den smalle gymnastiksal, at de tyske soldater blev trænet i at agere som polakker. Skolen blev også udvalgt, fordi Reinhard Heydrich ofte havde dyrket fægtning i salen. I dag gennemføres der igen mere klassiske uddannelsesaktiviteter på skolen.Fold sammenLæs mereFoto: Peter Warming. Dengang ankom op mod 350 soldater, SS- og Gestapofolk for at gennemføre en aktion, der var så hemmelig, at de ikke fik at vide, hvad den gik ud på. Ved ankomsten skulle de aflevere alle personlige dokumenter og ejendele – også deres vielsesringe. Ét af kriterierne for udvælgelsen var, at de kunne tale lidt polsk. Da de ikke måtte forlade skolen, foregik al træning i skolens smalle gymnastiksal.  22. august 1939 havde Hitler samlet godt 50 generaler og admiraler på Berghof. Solen skinnede i Obersalzberg. SS-officerer i snehvide uniformer serverede kaviar og andre lækkerier. Budskabet var ikke til at tage fejl af: Tiden var kommet til at angribe Polen for at få de områder tilbage til Tyskland, der blev tabt efter Første Verdenskrig. Det var dog ikke alle i hæren, der var lige begejstrede. »Jeg vil skabe en propagandistisk anledning til at udløse krigen, uanset om den er troværdig eller ej. Sejrherren vil ikke senere blive spurgt, om han sagde sandheden,« lød det fra Føreren. Men ifølge Friederichs var det ikke kun på grund af hæren, at Hitler tyede til »fake news«. Hvis briter og franskmænd kunne overbevises om, at det rent faktisk var Polen, der havde angrebet Tyskland først, ville de måske ikke komme polakkerne til undsætning, når tyskerne svarede igen.  Mindst lige så afgørende var det, at den tyske civilbefolkning ikke var særlig begejstret for udsigten til krig. »Op til Første Verdenskrig stod folk med blomster og sagde farvel til soldaterne. Mange troede, at krigen ville være forbi til jul. Det kunne folk godt huske i august 1939. De ville ikke have en ny verdenskrig, så Hitler havde brug for at skabe en god forklaring,« siger Friederichs.  Reinhard Heydrich plant in diesen Tagen seinen Überfall auf Polen. Er will gut 300 Männer dabei einsetzen, darunter 150 in polnischen Uniformen. Um seine Scheinangriffe glaubhafter zu machen, soll es dabei sogar Tote geben.#funkenflughttps://t.co/k9RnSDOsn1#weltkrieg#polenpic.twitter.com/7mcBOSYEgj Manden, der skulle få det til at se ud, som om Polen angreb Tyskland først, var Reinhard Heydrich, leder af Reichssicherheitshauptamt. På fagforeningsskolen i Bernau skulle tyskere trænes i at marchere som polske soldater. De blev sågar bedt om at tillægge sig polske bakkenbarter. Efter endt træning skulle de tyske tropper smugles over den polske grænse og derfra gennemføre tre fingerede angreb på Nazi-tyskland. Reinhard Heydrich var hjernen bag de fingerede »polske« angreb i 1939. I 1941 blev han indsat som rigsprotektor i Bøhmen-Mæhren. Heydrich spillede også en central rolle i jødeudryddelse, hvor han i januar 1942 ledede den såkaldte Wannseekonference. I maj 1942 blev han udsat for et attentat i Prag, begået af tjekkiske frihedskæmpere.Fold sammenLæs mereFoto: HEINRICH HOFFMANN / EPA - scanpix. For at det hele skulle se autentisk ud, måtte der også være faldne. Til det formål sørgede Heydrich for, at der til operationen blev hentet KZ-fanger, der skulle iføres tyske uniformer og efterlades dræbte tilbage. Denne del af operationen gik under betegnelsen »Konservesdåse«, mens hele skyggeangrebet opkaldtes efter slaget ved Tannenberg i 1914. »Nu tilhører Europa mig.« Med disse ord modtog Hitler nyheden om, at det den 23. august 1939 var lykkedes hans udenrigsminister Joachim von Ribbentrop (til venstre) at indgå en ikke-angrebspagt med Josef Stalin. Efter hjemkomsten fra Moskva blev Ribbentrop modtaget af Hitler og Herman Göring. Med pagten kunne Hitler angribe Polen, velvidende at han havde afværget mareridtsscenariet - en tofrontskrig med Sovjet på den ene side og Frankrig/ Storbritannien på den anden.Fold sammenLæs mereFoto: scanpix. 23. august var der en næsten løssluppen stemning i Obersalzberg, og asketen Hitler drak champagne. Det var nemlig lykkedes Nazi-tyskland at indgå en pagt med Sovjetunionen, der gav Hitler frie hænder til at angribe Polen. Dagen efter forlod 30 lastbiler Bernau med kurs mod Polen.  »100.000 tyske soldater skulle stoppes, selv om nogle næsten allerede var i Polen. Ja, nogle få mindre enheder var faktisk allerede trængt ind på polsk territorium.« Ifølge Hauke Friederichs er det de færreste tyskere, der kan huske, at Hitler faktisk i første omgang aflyste angrebet på Polen. Angrebet skulle have fundet sted 26. august klokken 4.30. Men Hitler fik kolde fødder, efter at både Storbritannien og Frankrig lod ham forstå, at de ville erklære krig. Og Italiens Mussolini ville ikke gå ind i krigen på Hitlers side. »Hitler var vægelsindet. Det viser også, at begyndelsen på krigen 1. september ikke var uundgåelig. Historien er ikke som et tog, der blot kører derudad,« påpeger Friederichs. Krigen i Nazi-Tyskland var så upopulær, at Hitler også af den grund var interesseret i at fremstille Anden Verdenskrig som selvforsvar. Det siger historikeren Hauke Friederichs til Berlingske. Friederichs har neetop udgivet bogen »Funkenflug.«Fold sammenLæs mereFoto: Peter Warming. Planen med de fingerede angreb var da også tæt på at gå galt. Det var nemlig ikke alle soldater, der modtog ordren om, at Anden Verdenskrig var afblæst. Det gjaldt ikke mindst en enhed af de falske polske tropper fra Bernau, der skulle angribe et tysk toldhus i Hochlinden. De polsk-udklædte tyskere angreb og blev til deres store overraskelse stoppet af en tysk soldat, der meddelte, at det hele var aflyst. I 2019, hvor alle har et kamera og en mikrofon, ville bluffnummeret uden tvivl være blevet lagt ud på Twitter og have spoleret Hitlers plan, siger Friederichs. Den lokale radiostation i Gleiwitz blev af Hitler brugt som den officielle grund til, at han den 1. september 1939 angreb Polen.Fold sammenLæs mereFoto: KACPER PEMPEL / Reuters / scanpix. 31. august underskrev Hitler på ny ordren om at angribe Polen, og klokken 16 ringede telefonen på hotellet i Gleiwitz hos én af Heydrichs betroede mænd, Alfred Naujocks. Meldingen lød; »Bedstemor er død«, hvilket var kodeordet for, at de polsk udklædte tyskere skulle angribe den lokale radiostation. Herfra skulle de ud over hele Tyskland udsende nyheden om, at Polen havde angrebet Tyskland. Som endnu et tegn på, hvor tæt planen var på at mislykkes, kunne radiostationen kun modtages inden for en meget begrænset geografisk radius. En rasende Heydrich tændte forgæves for radioen blot to timers kørsel fra Gleiwitz.  På trods af at angrebet ikke gik helt som planlagt, ophøjede Hitler det til den krigsudløsende årsag. »Polen har natten til i dag skudt på regulære soldater på tysk territorium for første gang. Siden klokken 5.45 er der blevet skudt tilbage,« sagde han 1. september 1939, få timer efter at tyske kampvogne rullede ind i Polen. Få dage efter erklærede Storbritannien og Frankrig krig. Trods de kreative anstrengelser var det altså ikke lykkedes at overbevise dem om, at det tyske angreb var selvforsvar. Men de fingerede angreb var alligevel ikke spildt. De tyske kampvogne ruller ind i Polen den 1. september 1939. I forbindelse med 80 året har den polske regering genoplivet kravet om fornyede krigsskadeerstatninger fra Tyskland.Fold sammenLæs mereFoto: AFP / scanpix . »I forbindelse med min research fandt jeg ud af, at vitterligt mange tyskere hoppede på, at Tyskland var blevet angrebet. Helmut Schmidt, der senere blev kansler i Vesttyskland, gik ud fra, at Polen havde startet krigen ved Gleiwitz. Han så det som sin patriotiske pligt at forsvare sit land. Og Schmidt var altså ikke nazist, men et klogt, analytisk hoved,« slutter Friederichs. FAKTAHauke FriederichsEr født i 1980 i Hamborg, hvor han har læst historie og skrevet doktordisputats. Udover »Funkenflug« har han blandt andet sammen med Rüdiger Barths udgivet »Banemændene -Weimarrepublikkens sidste vinter,« der i Danmark udkommer hos Gyldendal. Friederichs skriver jævnligt i avisen »Die Zeit.«FOLD UD Er født i 1980 i Hamborg, hvor han har læst historie og skrevet doktordisputats. Udover »Funkenflug« har han blandt andet sammen med Rüdiger Barths udgivet »Banemændene -Weimarrepublikkens sidste vinter,« der i Danmark udkommer hos Gyldendal. Friederichs skriver jævnligt i avisen »Die Zeit.«",
        "metadata": {
            "source": "https://www.berlingske.dk/internationalt/hitlers-fake-news-hvem-angreb-hvem-i-1939",
            "image_url": "https://berlingske.bmcdn.dk/media/cache/resolve/image_x_large_vertical/image/118/1186375/23065613-.jpg",
            "publication_time": "Søndag d. 25. august 2019, kl. 22.42",
            "author": "Lykke Friis",
            "related_links": [],
            "attachments": []
        }
    }
}