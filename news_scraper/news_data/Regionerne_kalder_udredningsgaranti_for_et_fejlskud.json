{
    "version": "1.0",
    "document": {
        "id": 11610,
        "title": "Regionerne kalder udredningsgaranti for et fejlskud",
        "content": "Det er for tidspresset, at patienter inden for 30 dage skal have stillet en diagnose, når der er mistanke om en alvorlig psykisk sygdom. Sådan lyder reaktionen fra Charlotte Fischer, som er formand for Danske Regioners Social- og Psykiatriudvalg, efter at 50 læger og psykologer i et åbent brev i Information advarer mod en udredningsgaranti på en måned. Systemets krav om hurtige udredninger har skabt et tempo, hvor overmedicinering og mangelfulde diagnoser er en reel risiko for de psykisk sårbare børn, lyder det.  Charlotte Fischer kalder udredningsgarantien i psykiatrien for \"et fejlskud\". - På børne- og ungeområdet tager det ofte længere tid at udrede et barn eller et ungt menneske. Det skyldes, at man skal rundt om rigtig mange mennesker for at finde ud af, hvad et ungt menneske fejler, siger Charlotte Fischer.  - Helt fra starten har vi hørt, at en udredningsgaranti på en måned er for presset. Derfor har regionerne advaret mod, at man lagde det så stramt, fordi det simpelthen kan gå ud over den faglige kvalitet, siger hun. Siden 1. september sidste år har psykisk syge haft krav på hurtig udredning, der højst må vare en måned. - Der skal være tempo i udredningen og samtidig kvalitet. Det bør være muligt at tage hensyn til begge dele, og vi må nu tage en snak med Folketingets partier, siger Charlotte Fischer.  /ritzau/",
        "metadata": {
            "source": "https://www.berlingske.dk/samfund/regionerne-kalder-udredningsgaranti-for-et-fejlskud",
            "image_url": "https://berlingske.bmcdn.dk/media/cache/resolve/image_x_large/image/14/145581/14735471-regeringe.jpg",
            "publication_time": "Onsdag d. 14. september 2016, kl. 09.28",
            "author": null,
            "related_links": [],
            "attachments": []
        }
    }
}