{
    "version": "1.0",
    "document": {
        "id": 13844,
        "title": "DRs Koncerthus får kritik for skævvridning af den frie konkurrence",
        "content": "Det skævvrider den frie konkurrence, når DR lejer sit koncerthus ud til private møder og konferencer. Det mener HORESTA, hovedorganisationen for hotel-, restaurant- og turisterhvervet, som repræsenterer omkring 1.800 virksomheder. Forleden præsenterede DR en lang række initiativer, der skal forbedre samspillet mellem public service-virksomheden og det private marked. Blandt andet blev det meldt ud, at DRs bookingbureau lukker i kølvandet på en heftig kritik for konkurrenceforvridende virksomhed.  Men dermed er alle problemer ikke løst, mener man i HORESTA, som særligt sætter spørgsmålstegn ved den pris, DR tager, når Koncerthuset skal lejes ud. »Vi vurderer, at DR sælger deres koncertsal til en lokaleleje, som ligger under markedsprisen. Det er særligt møde- og konferencemarkedet, vi her er optaget af. Et marked, DR har bevæget sig meget kraftigt ind på,« siger Katia K. Østergaard, administrerende direktør i HORESTA. Når DR stiller koncertsalen til rådighed for møder med minimum 1.200 gæster, ligger prisen på 598 kroner per person og indeholder ud over forplejning alt fra AV-udstyr, lys og lyd til teknisk personale. Det er for billigt, mener HORESTA. »Når man kigger på produktet og mødepakkens indhold, er det vores vurdering, at prisen ligger et stykke under markedsprisen. Såfremt forklaringen er, at koncerthuset ikke indregner alle omkostninger og dermed indirekte finansierer med dine og mine licenspenge, altså med offentlige midler, vil det være konkurrenceforvridende i forhold til det private marked,« siger Katia K. Østergaard og understreger, at DR ifølge lovgivningen har pligt til at fastsætte prisen på markedsmæssige vilkår.  DRs chef for Koncerthuset, Leif Lønsmann, afviser, at DR bryder loven og bruger licensmidler, når Koncerthuset lejes ud. »Det er en relevant problemstilling, og derfor er der lovgivet omkring den og indført en række revisionsmæssige praksisser. Netop for at undgå, at vi konkurrenceforvrider. Til konferencevirksomheden har vi ikke licensmidler til rådighed, det er helt adskilte regnskaber, og det bliver kontrolleret løbende af Rigsrevisionen og selvfølgelig også af konkurrenterne, som naturligt nok bider os i haserne,« siger han. Koncerthuset er blevet lejet ud til begivenheder som COP15-topmødet, CPH:DOX-festivalen og modemagasinet Elles prisshow. Ifølge Leif Lønsmann lejes huset i gennemsnit et par gange om måneden.  Til prisen på udlejningen af for eksempel koncertsalen siger Leif Lønsmann: »Vi må ikke dumpe priserne ved at lægge os under markedsniveauet. Vi fastsætter derfor prisen efter en markedsanalyse, som er lavet af et uvildigt konsulentfirma.« Ifølge Leif Lønsmann dækker indtægterne ved udlejning alle direkte og indirekte udgifter til arrangementerne. »Vi har ingen som helst intentioner om at konkurrere med det frie marked, men omvendt har vi heller ikke intentioner om at have en tom sal stående på tidspunkter, hvor den kan lejes ud på almindelige markedsvilkår, når det efterspørges. For os er det også en måde at stille huset til rådighed på. Men vi er her primært for at afholde koncerter.«",
        "metadata": {
            "source": "https://www.berlingske.dk/kultur/drs-koncerthus-faar-kritik-for-skaevvridning-af-den-frie-konkurrence",
            "image_url": "https://berlingske.bmcdn.dk/media/cache/resolve/image_x_large/image/21/218573/11545807-koncertjpg.jpeg",
            "publication_time": "Tirsdag d. 01. december 2015, kl. 22.27",
            "author": "Jeppe Bangsgaard",
            "related_links": [],
            "attachments": []
        }
    }
}