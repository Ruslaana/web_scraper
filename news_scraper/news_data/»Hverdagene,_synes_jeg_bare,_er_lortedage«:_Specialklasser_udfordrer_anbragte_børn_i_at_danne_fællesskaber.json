{
    "version": "1.0",
    "document": {
        "id": 21713,
        "title": "»Hverdagene, synes jeg bare, er lortedage«: Specialklasser udfordrer anbragte børn i at danne fællesskaber",
        "content": "Trivselskommissionen kom i starten af året med anbefalinger til, hvordan vi kommer udfordringer med mistrivsel blandt børn til livs. Desværre var de børn, der har de allersværeste livsbetingelser,ikke blandt dem, der ifølge kommissoriet skulle ses på. Det kan undre, idet40 procent af alle anbragte børnaldrig får folkeskolens afgangseksamen. De harhøjere skolefravær, får lavere karakterer, og deres skoleforløb er præget af langt flere skoleskift end deres jævnaldrende. Og det kan have store konsekvenser for børnenes muligheder for at klare sig i voksenlivet. Så er det ikke netop her, vi som samfund skal sætte massivt ind? Når vi som forskere følger anbragte børn og unge i deres hverdag på tværs af børne- og ungehjem og skole, ser vi, at skolen, for dem, udgør et betydningsfuldt sted, hvor det handler om langt mere end at lære at læse og regne. For børnene står betydningen af sociale relationer forrest. Det er helt afgørende for både deres trivsel i hverdagen og for deres oplevelser af en god skolegang – præcis som vi ved, det er for de fleste andre børn. »Emil« på ti år, der går i en almindelig folkeskole, fortæller for eksempel om betydningen af at få vennen »Isak«: »Da jeg kom (som ny), så var han den første, der gik hen til mig og snakkede til mig. Så blev vi bedste venner, på grund af at vi havde alt for mange fælles interesser – så gik vi og snakkede, sådan: 'Nå, hvad er din livret?' og så var det alle de samme livretter, og vi drømte om at blive det samme, og vi havde den samme yndlingsfodboldspiller, og vi havde det samme yndlingshold og alt muligt.« Det sociale i anbragte børns skoleliv synes indimellem overset i forhold til det faglige. Men for børnene hænger det sammen. »Anbragte børn har behov for at opleve samhørighed med andre. Ligesom de fleste andre børn har det.«Fold sammenLæs mereFoto: Signe Goldmann/Ritzau Scanpix. En overvægt af de børn og unge, vi har fulgt, går i specialtilbud, og de spejder langt efter en »normal« skolegang. Ifølge børnene og de unge handler det især om det bredere fællesskab med andre børn, som de oplever sig afskåret fra i det skoletilbud, de har. Vi kan se, at flere af dem gør sig mange krumspring for at gøre sig relevante i almenskolens forskellige fællesskaber, hvis muligt. At være anbragt stiller således nogle særlige betingelser for at deltage i sociale fællesskaber med andre børn, og mange anbragte børn deler generelt oplevelsen af, at det er vanskeligt at få adgang til sociale fællesskaber, og at de mangler hjælp fra de voksne omkring sig til dette. For mange anbragte børn kan det bidrage til en oplevelse af ensomhed, marginalisering og magtesløshed. »Noah« på 16 år fortæller om at føle sig ganske alene i sit specialskoletilbud, hvor han går med to-tre andre anbragte unge: »Hverdagene, synes jeg bare, er lortedage. (…) der er ikke noget at lave. Altså, jeg er jo lidt en alene-person, hvis man kan sige det på den måde (…) altså, det er ikke noget, jeg selv har valgt.« Allerhelst ville han være på en almindelig folkeskole. »Selvom folk mener: 'Ej, men det er stressende; der er rigtig mange mennesker; du vil ikke få opmærksomhed'. Det er jeg sgu da ligeglad med, så længe jeg er glad for at gå i den klasse og har folk rundt om mig, så er det jo lige meget, om jeg overhovedet får hjælp eller ej. Fordi, ja, man kan spørge kammeraterne og alt det der. For mig er det bedst at gå i en helt normal klasse med alle mulige venner.« Skolen spiller en afgørende rolle som arena for, at børn kan opleve at være værdifulde deltagere i fællesskaber. Men her er anbragte børn udfordrede, især hvis de går i specialklasser, hvor fællesskaber med andre børn er mindre tilgængelige. Det er naturligvis centralt, at anbragte børn kan få faglig støtte, men som »Noah« fremhæver, er det en del af det gode ungdomsliv at kunne etablere venskaber og tage del i fællesskaber med andre unge. Det bliver mange anbragte forhindret i, hvis ikke de professionelle voksne er opmærksomme på at støtte dem her. Nyere forskning peger på, at et forbedret samarbejde mellem de fagprofessionelle, der omgiver barnet på børne- og ungehjem og i skole, er afgørende for, at anbragte børn og unge trives og får en god skolegang. Når børn anbringes uden for hjemmet, kan det for nogle af de børn og unge, vi har fulgt, synes, som om de professionelle på tværs af skole og børne- og ungehjem indimellem glemmer, at de er børn. Vi ved fra uddannelsesforskningen, at børn har behov for at opleve sig som en betydningsfuld del af et fællesskab for at trives og være motiveret. Og her er skolen – ifølge børnene – et oplagt sted som arena for dette. For anbragte børn har behov for at opleve samhørighed med andre. Ligesom de fleste andre børn har det. Indlægget er skrevet på baggrund af pilotprojektet »Samarbejde om anbragte børn skolegang«, der er finansieret af Fremfærd Børn og Fremfærd Særlige behov. Navnene i indlægget er anonymiserede. Rapporten, der netop er udkommet, og som formidler undersøgelsens fund samt anbefalinger med afsæt heri, finder duher. Laila Lagermann er ph.d., uddannelses- og ungdomsforsker, forfatter, foredragsholder og konsulent, og Anja Marschall er ph.d. og lektor på Pædagoguddannelsen Forskning og Udvikling ved Københavns Professionshøjskole ",
        "metadata": {
            "source": "https://www.berlingske.dk/kommentarer/hverdagene-synes-jeg-bare-er-lortedage-specialklasser-udfordrer",
            "image_url": "https://berlingske.bmcdn.dk/media/cache/resolve/image_x_large_vertical/image/191/1918717/24945539-rb-plus-modelfoto----se-rb-107-2014-1627-frst.jpg",
            "publication_time": "Fredag d. 09. maj 2025, kl. 18.05",
            "author": null,
            "related_links": [],
            "attachments": []
        }
    }
}