{
    "version": "1.0",
    "document": {
        "id": 2784,
        "title": "Cognac-glade kinesere løfter fransk Pastis-producent",
        "content": "København. Den klassiske franske producent af spiritus Pernod Ricard har bragt glæde hos sine aktionærer med sit regnskab for første kvartal af sit regnskabsår. Kineserne er vilde med cognac og Chivas og det giver klejner i kassen. Regnskabet viser en salgsvækst i Kina på 15 procent, hvilket er langt over selskabets generelle vækst. Det sender aktierne i Pernod Ricard op med 3,3 procent torsdag formiddag. - Vi har haft en god start på året. Vores vækst accelererer og bliver mere forskelligartet, både når det kommer til markeder og brands, skriver administrerende direktør Alexandre Ricard, barnebarn til Paul Ricard, en af stifterne af selskabet.  Med Kina som drivkraft øgede Pernod Ricard sit salg i Asien til 940 millioner euro - syv milliarder kroner. - Salgsvæksten i Kina er drevet af alle kategorier. Fortsat stærk vækst i Martell cognac i alle prisklasser. Chivas Regal i vækst efter lanceringen af Chivas 12 Extra, skriver Pernod Ricard i regnskabet. Samlet omsatte selskabet for 2,2 milliarder euro, 16,4 milliarder kroner, i de første tre måneder af sit regnskabsår. Pernod Ricard sælger en lang, lang række af verdens bedst kendte alkoholbrands. Selvsagt står selskabet bag Pernod Anise og Ricard Pastis, men har gennem tiden også sat sig på brands som Chivas Regal, Malibu, Beefeater gin, Jameson whisky, Havana Club rom og Absolut Vodka.  Pernod Ricards historie startede i 1797, hvor schweiziske Henri-Louis Pernod begyndte at lave det notorisk stærke og til tider hallucinationsudløsende Absinth. Otte år senere begyndte produktion i Frankrig under navnet Maison Pernod Fils. Absinthe var en ynder drink i Paris' gyldne år, La Belle Époque, hvor kunst og kultur spirede fra slutningen af det 1800-tallet til starten af første verdenskrig. Absinthe blev forbudt i Frankrig i 1915. I 1932 åbnede Paul Ricard produktion af det anisbaserede Pastis. I 1975 slog de to selskaber sig sammen og skabte Pernod Ricard. ",
        "metadata": {
            "source": "https://www.berlingske.dk/virksomheder/cognac-glade-kinesere-loefter-fransk-pastis-producent",
            "image_url": "https://berlingske.bmcdn.dk/media/cache/resolve/image_x_large/image/1/10385/18858813-alexandre-ricard-deputy-chief.jpeg",
            "publication_time": "Torsdag d. 19. oktober 2017, kl. 17.04",
            "author": null,
            "related_links": [],
            "attachments": []
        }
    }
}