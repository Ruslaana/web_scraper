{
    "version": "1.0",
    "document": {
        "id": 10012,
        "title": "Ny svømmehal får selskab af milliondyr statue: »Vil man have kunst i verdensklasse, så koster det nogle penge«",
        "content": "Den godt 3.000 kvadratmeter nyopbyggede og endnu ikke åbnede Vestamager Svømmehal skal ved indgangspartiet have selskab af en milliondyr statue. Statuen hedder »Livredderen« og er skabt af kunstnerduoen Elmgreen og Dragset. De to kunstnere er blandt andet kendt for skulpturen »HAN«, der står ved Kulturværftet i Helsingør. Af et referat fra et møde iøkonomiudvalget i Tårnby Kommunefremgår det, at statuen ved svømmehallen kommer til at koste i omegnen af 2.940.000 kroner eksklusiv moms. Det fremgår også, at beløbet skal deles op, således at Tårnby Kommune skal betale 1,5 millioner kroner, mens Statens Kunstfond også bidrager med cirka 1,5 millioner. Udgifterne dækker produktion, transport og installation samt honorar og aflønning. Skulpturen skal laves i hvidlakeret aluminium og forestiller, som navnet antyder, en livredder, der på sit høje sæde og gennem sin kikkert skuer ud over terrænet ved indgangspartiet til bygningen. Ifølge de skitsetegninger, som kunstnerduoen Michael Elmgreen og Ingar Dragset har leveret til Statens Kunstfond, bliver skulpturen cirka 3,5 meter høj. Elmgreen og Dragsets skulptur »HAN« har stået ved Kulturværftet i Helsingør siden 2012.Fold sammenLæs mereFoto: Jens Nørgaard Larsen/Ritzau Scanpix. Vestamager Svømmehal, der har været to år undervejs,skal åbne på mandag, men statuen forventes først at blive opstillet i marts 2021. Borgmester i Tårnby Kommune, Allan Andersen (S), har ikke haft mulighed for at stille op til interview om statuen, men roser i en e-mail kunstnerduoen Elmgreen & Dragset og skriver, at han »ser skulpturen som noget æstetisk flot, et landmark for svømmehallen og området«. »Med placeringen foran Vestamager Svømmehal vil form og indhold gå op i en højere enhed. »Livredderen« vil holde øje med os og passe på os,« skriver han og kalder statuen for et »løft« til Tårnby Kommune og Vestamager. Hvorfor skal der være en skulptur foran en svømmehal? »Det skal der jo heller ikke nødvendigvis. Men svømmehallen på Vestamager Idrætsanlæg er en stor kommunal investering i et område af kommunen i stor udvikling. Der vil komme mange mennesker i Vestamager Svømmehal, der kommer mange mennesker på Vestamager Idrætsanlæg, og skulpturen vil også i nogen grad være synlig fra Ugandavej. Der er ikke megen kunst i det offentlige rum på Vestamager, svømmehallen var en god anledning.« Skulpturen koster i alt omkring tre millioner kroner. Heraf skal Taarnby Kommune betale 1,5 millioner. Hvorfor er det en kommunes opgave at bevillige beløb i den størrelsesorden til en statue? »Ja, det har vi besluttet. I forhold til byggesummen på 130 millioner kroner (eksklusiv moms) er det ikke noget stort beløb. Der er ikke kunstnerisk udsmykning i Vestamager Svømmehal ellers. Og i øvrigt er det et kunstværk, der i kraft af placeringen udenfor vil berige hele området.« Hvad vil du sige til dem, der synes, at 1,5 millioner skattekroner er mange penge at give til den slags? »Det er vigtigt, at kommunerne og staten bruger penge på kunst og kultur til gavn, glæde og oplysning for borgerne. Og der står en enig kommunalbestyrelse bag.« Er 1,5 millioner mange penge at bruge på kunst? »1,5 millioner kroner er mange penge. Men i denne sammenhæng er det fint, og vi har været meget glade for samarbejdet med og støtten fra Statens Kunstfond. Kunstværket vil blive et vartegn, og mange mennesker vil få glæde af det. Vil man have kunst i verdensklasse, så koster det nogle penge. God kunst er en investering i livsglæde og livskvalitet. Jeg glæder mig meget til, at vi skal indvie kunstværket til marts.«",
        "metadata": {
            "source": "https://www.berlingske.dk/kultur/ny-svoemmehal-faar-selskab-af-milliondyr-statue-vil-man-have-kunst-i",
            "image_url": "https://berlingske.bmcdn.dk/media/cache/resolve/image_x_large_vertical/image/134/1342593/23543658-topbillede.jpg",
            "publication_time": "Fredag d. 09. oktober 2020, kl. 21.30",
            "author": "Tobias Reinwald",
            "related_links": [],
            "attachments": []
        }
    }
}