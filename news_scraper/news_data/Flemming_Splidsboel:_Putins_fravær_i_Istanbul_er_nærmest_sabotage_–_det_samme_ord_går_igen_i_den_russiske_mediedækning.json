{
    "version": "1.0",
    "document": {
        "id": 1658,
        "title": "Flemming Splidsboel: Putins fravær i Istanbul er nærmest sabotage – det samme ord går igen i den russiske mediedækning",
        "content": "Freden er næppe kommet tættere på. For Vladimir Putin, Ruslands præsident, rejser torsdag ikke til Tyrkiet for at mødes med Volodymyr Zelenskyj, Ukraines præsident. Det komfrem sent onsdag aften, nærmest samtidig med at Reuters havde skrevet, at Zelenskyj var på vej til landet, hvor en ukrainsk og russisk delegation skal mødes til forhandlinger. Putins afbud kan nærmest læses som sabotage, siger Flemming Splidsboel, seniorforsker ved Dansk Institut for Internationale Studier. Signalerne fra Rusland er nemlig, at forhandlingerne nu er en direkte genoptagelse af dem, der skete i 2022. »Det er netop det ord – »genoptagelse« – som de russiske medier bruger igen og igen. Derfor kan vi også forvente, at det er de samme krav, der kommer på bordet,« siger Flemming Splidsboel. Kravene under forhandlingerne i 2022 var med Splidsboels ord »vanvittige«. De kom på et tidspunkt, hvor russerne,ifølge anklagerne,begik folkedrab, hvorfor Ukraine også forlod forhandlingerne. Kravene gik blandt andet på såkaldt »afnazificering« af Ukraine – hvilket blandt andet skulle indebære en gennemgribende ændring af det ukrainske styre, herunder afsættelsen af Volodymyr Zelenskyj. Den russiske delegation bliver ledet af Vladimir Medinskij, rådgiver til Putin og tidligere kulturminister, som også var chefforhandler i 2022. Vladimir Putin og Vladimir Medinskij (til højre).Fold sammenLæs mereFoto: Anton Vaganov/AFP/Ritzau Scanpix. Medinskij er kendt som ultrakonservativ, og i sin tid som kulturminister stod han fornye russiske skolebøger, der eksempelvis taler positivt om Stalin og krigen i Ukraine. »Han er meget rabiat i sine holdninger til ukrainerne, ukrainsk kultur og Ukraine som stat,« siger Flemming Splidsboel. Men idet Medinskij er tidligere minister, er mødet på et lidt højere niveau, end Putin havde i tankerne, da han foreslog det hurtige møde, siger Splidsboel. Volodymyr Zelenskyj, der skal mødes med præsident Erdogan i Tyrkiet,opfordredeVladimir Putin til selv at møde op i Istanbul, så de to præsidenter kunne mødes ansigt til ansigt. Et nej fra Putin ville ifølge Zelenskyj betyde, at Rusland ikke vil freden. Nu bliver Putin væk. Derfor er det nu svært at sige, om Vladimir Putin eller Volodymyr Zelenskyj ser stærkest ud. »Trump kommer jo ikke, og det kan tyde på, at russerne har haft held til at overbevise ham om, at det ville være for tidligt at holde et møde på præsidentniveau,« siger Splidsboel. Efterfølgende har Trump dogåbnet forat komme til Tyrkiet fredag, hvis der er fremskridt i forhandlingerne. Splidsboel mener stadig, at det var et fornuftigt træk af Zelenskyj at opfordre Putin til at mødes, fordi russerne risikerer, at Donald Trump kan blive irriteret over, at de forhaler fredsprocessen. Flemming Splidsboel, er vi tættere på fred? »Nej, det er vi ikke. Det er fint, Rusland og Ukraine mødes, men der er en risiko for, at de går derfra i dag med en forvisning om, at vi stadigvæk står ekstremt langt fra hinanden. Det kan dog være godt for ukrainerne, hvis russerne er meget rabiate i deres tilgang – og det tror jeg, at de vil være.« Imens skal forhandlingerne til at gå i gang i Istanbul. Måske. For ifølge det statsstyrede russiske nyhedsbureau TASS skulle forhandlingerne begynde klokken 9 dansk tid. The Guardianskrev derefter på baggrund af oplysninger fra en unavngiven ukrainsk embedsmand, at der ikke er indgået en aftale om, hvornår samtalerne skal begynde. Nuforlyder detså, at samtalerne først begynder efter klokken 12, hvor Zelenskyj og Erdogan mødes. Det tegner til, at det kan blive svært at finde et kompromis.",
        "metadata": {
            "source": "https://www.berlingske.dk/internationalt/flemming-splidsboel-putins-fravaer-i-istanbul-er-naermest-sabotage",
            "image_url": "https://berlingske.bmcdn.dk/media/cache/resolve/image_x_large_vertical/image/192/1921676/24951538-combo-this-combination-of-pictures-created-on-ma.jpg",
            "publication_time": "Torsdag d. 15. maj 2025, kl. 11.20",
            "author": "Joachim Talbro Paulsen",
            "related_links": [],
            "attachments": []
        }
    }
}