{
    "version": "1.0",
    "document": {
        "id": 10084,
        "title": "I de 15 år Strid brugte på sit mesterværk, ændrede han sig. Det har ført til sammenstød med dem, han før hørte til",
        "content": "Klokken var 10 på en blændende solskinsdag i København K, da en søvndrukken Jakob Martin Strid i bar mave og med sovehår åbnede døren. Indenfor i det »ungdommelige kaos« var kaffemaskinen brudt sammen, og efter at Strid havde ladet kaffen løbe igennem en te-si, forholdt han sigover for Berlingskes journalisttil, at han stod i en »shitstorm« – også selvom ordet dengang for 22 år siden endnu ikke var opfundet. Den slags sker ikke mere. For selvom shitstormene stadig popper op fra tid til anden, er Jakob Martin Strid en anden. Årene har ædt af hans ungdom og forvandlet ham til en 50-årig. De har gjort ham særdeles karrig med interviews. De har pillet ved hans politiske ståsted. Og så har de også gjort ham til Danmarks vel nok kendteste børnebogsforfatter. Det sidste cementerer han netop nu. »Den fantastiske bus« er både tung og dyr og burde egentlig ikke kunne flyve. Men det gør den. Fra boghandlerne og hjem på børneværelserne.Fold sammenLæs mereFoto: Gyldendal. Hansmesterværk af en billedbog, »Den fantastiske bus«, som det tog ham mere end 15 år at skabe, slår,ifølge Ritzaulige nu alle salgsrekorder i sin kategori i Bog&idé. Siden udgivelsen 1. november har bogen stået for 50 procent af hele omsætningen af billedbøger i Bog&idé. Et nyt oplag er derfor allerede bestilt. »Bogen har en kvalitet, der bevirker, at den bliver håndsyet i ryggen for at sikre, at de mange store sider sidder ordentligt fast. Denne disciplin mestrer et trykkeri i Tyskland, hvor pensionerede bogbindere er indkaldt for at kunne levere næste oplag inden jul,« fortæller administrerende direktør for Bog&idé Marianne Lyngby Pedersentil Ritzau. »Den fantastiske bus« er da heller ikke svær at finde på de forskellige bestsellerlister.På Bog&idésligger den nummer to.På Saxosnummer ét. Bogen er derude. Det er manden bag knap så meget. Og Berlingske er i denne omgang ikke blandt de ganske få, han har valgt at give interview til. Til alt held er der andre veje til at tegne figuren Strid op. Og engang talte han tydeligvis flydende venstrefløj. »Da han var yngre, hørte han til på den yderste venstrefløj,« siger tegner og ekspert i tegneserier Thomas Thorhauge og bliver bakket op af Strid selv version 2001. For på det tidspunkt var han ganske rigtigt aktiv på venstrefløjen, og han stod gerne ved sin tilknytning til det autonome miljø. »Jeg kan ikke lide ordet autonom. Det lyder som en sygdom. Men da jeg kom til København, kunne jeg ikke blive BZer, for der var ikke flere huse tilbage at besætte,« sagde Jakob Martin Strid dengang i etinterview med Jyllands-Posten. »Den fantastiske bus« er blot nyeste skud på stammen for Jakob Martin Strid, som i starten mest henvendte sig til voksne med sine satiretegninger, mens han nu mest laver børnebøger.Fold sammenLæs mereFoto: Gyldendal. Han var på det tidspunkt slået igennem med sin provokerende satirestribe i Politiken med navnet »Strid«, som han tegnede i starten af 00erne. Og man skulle tro, at han selv havde tegnet stregerne til det efternavn, som han til fulde levede op til. For nu at blive i et oplagt lingo, så gik han til stregen. Mange vil endda hævde, at han også gik over. Det gjaldt blandt andet, da han hyldede den vesttyske venstreekstremistiske terrororganisation Rote Armee Fraktion (RAF), der bortførte, tog gidsler, kaprede fly og likviderede en lang række mennesker – herunder tidligere nazister, højtstående politikere og erhvervsfolk. »Er det terrorisme? Gu' er det ej – det var fedt!!!«sagde Strid-figurenog satte en tændstik til en fuldfed bombe af indignation. Sidentrak han dog noget i landog sagde, at han godt kunne fortryde, at han havde skrevet det, fordi det kom til at »fylde så meget«. Jakob Martin Strid har også omdøbt Lars Hedegaard, der på det tidspunkt kritiserede Jakob Martin Strid i klummen Groft Sagt i Berlingske, tilDarth Hedegaard. Strid blev i Star Wars-universet, da han efterfølgende lavede en stribe, hvorDarth Hedegaardpå sit dødsleje erkendte, at han i virkeligheden var Strids far. Undfanget i et puderum efter et politisk møde for trotskister (tilhængere af den politiske ideologi opkaldt efter Lev Trotskij,red.). På et tidspunkt fik Strid nok af Strid-striberne. »Jeg er da glad for, at jeg lavede dem, men jeg er også glad for, at jeg ikke gør det længere,« sagde han i etinterview i Berlingskei 2013, da han var indstillet til Læsernes Bogpris. »Striberne var ekstremt hårde at lave for mig. Stress kan være stimulerende i en kortere periode. Jeg havde sådan et år, hvor jeg nærmest levede af kaffe og smøger og ikke kunne spise noget. Folk sagde: Laver du ikke bare 20 og så tager på ferie? Men det gjorde jeg ikke, det var i sidste øjeblik hver dag. De skulle også være aktuelle, så jeg skulle sidde og læse avis,« fortalte Strid og svor, at han aldrig ville have en deadline igen. På det tidspunkt havde han allerede slået stregerne til den vej, han nu kører videre på. Billedbogen »Den utrolige historie om den kæmpestore pære (eller beretningen om, hvordan Jeronimus Bjergstrøm Severin Olsen blev genindsat i sit retmæssige embede som Solbys borgmester til glæde for alle byens indbyggere på nær én)« udkom i 2012. I 2017 blev den lavet til en tegnefilm.Fold sammenLæs mereFoto: Gyldendal. Strid er groft forenklet gået fra at være satiretegner til at være børnebogsforfatter,« siger Thomas Thorhauge om ét spor i Jakob Martin Strids udvikling. Det skifte kunne ligne et farvel til kontroverser og et goddag til pastelfarver og tuttenutteri i et univers uden alt for mange skarpe hjørner. Men sådan er det ikke gået. For Jakob Martin Strid bryder med det, som dele af venstrefløjen forventer af én, som – i hvert fald tidligere – har bekendt sig til den yderste venstrefløj. »Politisk har han bevæget sig fra den yderste venstrefløj til noget, hvor der er en løbende konflikt. Selvom han hele tiden har haft et blik for hykleriet og de dynamikker, der også var på venstrefløjen, er det kun blevet mere udtalt med årene,« siger Thomas Thorhauge. I 2013 vakte børnebogen »Mustafas kiosk« harme i Sverige hele 11 år efter dens udgivelse i landet. Det var den turbanklædte, krumsabelbærende karakter Mustafa, som nogle svenskere mente var en »racistisk karikatur«. Den kritik var Strid ikke enig i. »Bogen er en kærlighedsfuld og inkluderende, humoristisk skildring af en indvandrer set fra et barns øjne. Se på billederne, der er et sort og et hvidt barn,« skrev han ien mail til svt.se. I 2020 var det så bogen »I form med Tapiren!«, der vakte anstød. I billedbogen spiser figuren Tapiren for meget slik og kage til en fødselsdagsfest. Den bliver tyk og i første omgang firkantet efter at have gemt sig i en papkasse. Dens venner kalder den »fedtklump« og forsøger gennem bogen at få den tilbage i »perfekt Tapir-form«. Særligt figuren Krokodillen fik kritik for sin hårde tone over for Tapiren i bogen »I form med Tapiren!«.Fold sammenLæs mereFoto: Gyldendal. Det fiktykaktivister og nogle anmelderetil at kritisere bogen for at validere mobning af tykke mennesker. Ien leder i Informationblev der opfordret til at læse »I form med Tapiren!« med et kritisk blik: »Tal med dem (børnene,red.) om, hvordan den tykke omtales og behandles, og hvordan det mon føles at læse bogen, hvis man selv er tyk og ikke var ung i 1990erne, da ironi var sjovt. Så vil de måske i fremtiden aldrig komme til at skrive en børnebog, der udskammer en tyk.« Strid svarede på kritikken på Facebook blandt andet med ordene: »De herrer og damer tykaktivister skulle tage at trykke på tapir-pyt-knappen og gå efter de reelle og langt mere dybtliggende problemer, nemlig sociale medier, som vi allesammen – OGSÅ woke venstrefløjsaktivister – er dybt og usundt viklet ind i.« Så er der kvinderne og pigerne. Eller manglen på samme i Strids universer, lyder et andet vedvarende kritikpunkt. Men Strid tror ikke på pålagte kønskvoter: »Når nogle af ​​mine bøger mest har mandlige karakterer, er det nok fordi jeg selv er en mand. De fleste karakterer er sider af mig selv, og det er de nødt til at være for at være ægte. Jeg har selvfølgelig også feminine sider, men de bliver snarere udtrykt som den feminine side af en mandlig karakter end en kvindelig,«skriver han på Facebookog tilføjer: »Løsningen på problemet – hvis der overhovedet er noget problem – kan være, at kvinder selv laver børnebøger, som de synes, de skal være, frem for at kræve dem af en (allerede stresset og udbrændt) mandlig forfatter, som var jeg et kommunalt kontor.« Strid vil altså ikke makke ret for at passe ind et særligt sted på det politiske spektrum. I »Den fantastiske bus«, der lige nu går sin sejrsgang, kan den skarpe læser da også spotte nogle elementer, som ikke helt rimer på venstrefløj. »I »Den fantastiske bus« er der en scene, hvor politiet blokerer vejen. Personerne i bussen tror først, at nogen har stukket dem. Men det viser sig bare, at politiet er søde og har hævet ledninger og kabler, så bussen ikke går på. Det opfatter jeg som en lille provokation til den venstresnoede københavner-krea-klasse, Politiken-segmentet med de bløde holdninger, der vel havde forestillet sig, at politiet i sådan en situation skulle være de onde,« siger Thomas Thorhauge. Jakob Martin Strids forkærlighed for benzin, biler og busser, som er særdeles udtalt i »Den fantastiske bus«, mener Thomas Thorhauge også kan få økologifolket til at bremse hårdt op på deres ladcykler. Motorer fylder meget i Strids univers. Her er det Phantom-8 krystal-jetmotorer fra »Den fantastiske bus«.Fold sammenLæs mereFoto: Gyldendal. »Han bakker samtidig meget op om ytringsfrihed, herunder Charlie Hebdo. Han toner et lidt hårdt flag på den front, og det gør det bløde venstrefløjssegment lidt nervøst,« siger Thomas Thorhauge. Et kig på Jakob Martin Strids Facebook-side afslører da også, at han ikke er bange for at tage klart stilling i samfundsdebatten, som den ser ud her og nu. Han er for at sende militært materiel til Ukraine. Men imod koranloven. Han finder også plads til på Facebook at dele en video af kunstneren Firoozeh Bazrafkan, der river en koran på et rivejern. »Jeg kender ikke Jakob Martin Strid personligt, så mit udgangspunkt er iagttagerens. Men som kunstner ser det ud, som om han hylder de gamle venstrefløjsidealer, hvor intet er helligt – et synspunkt, jeg som tegner er meget enig i. Han er ikke er woke, og han er ikke identitetspolitisk,« siger Thomas Thorhauge og tilføjer: »Han mener, at det dårligste, man som kunstner kan gøre, er, at indordne sig under gode intentioner, fordi det hæmmer kreativiteten. Og han er uomtvisteligt den mest populære tegner i Danmark, så han slipper af sted med de skarpe kanter.« Slipper af sted med det er en underdrivelse. Jakob Martin Strid har med »Mustafas Kiosk«, »Min mormors gebis«, »Da Lille Madsens hus blæste væk«, »Mimbo Jimbo laver kunst«, »Den utrolige historie om den kæmpestore pære«, »I form med Tapiren!«, »Mimbo Jimbo og den lange vinter«, »Da Mumbo Jumbo blev kæmpestor« og nu med »Den fantastiske bus« både sneget sig ind på børneværelserne og helt op i himmelhvælvet blandt de mest markante danske børnebogsforfattere nogensinde. Det er muligt, at han ikke længere med sovehår og i bar mave åbner døren for offentligheden. Men kanterne er der endnu. FAKTAJakob Martin Strid50 årAutodidakt tegner og forfatterDebuterede i 1997 med tegneserien »Vi hader alting«Har en lang række udgivelser bag sig. Herunder:»Mustafas Kiosk«, »Min mormors gebis«, »Da Lille Madsens hus blæste væk«, »Mimbo Jimbo laver kunst«, »Den utrolige historie om den kæmpestore pære«, I form med Tapiren!«, »Mimbo Jimbo og den lange vinter«, »Da Mumbo Jumbo blev kæmpestor« og »Den fantastiske bus«.Han har desuden vundet en række priser. Herunder:Dan Turèll prisen. Søren Gyldendals Studierejselegat. Børnebibliotekarernes Kulturpris. Orla-prisen. BMF's Børnebogspris. Kulturministeriets Illustratorpris. BMF's Børnebogspris. Gyldendals Børnebogspris. Kronprinsparrets Kulturpris.Han har sønnen Morris og bor muligvis på Christiania.FOLD UD 50 år Autodidakt tegner og forfatter Debuterede i 1997 med tegneserien »Vi hader alting« Har en lang række udgivelser bag sig. Herunder: »Mustafas Kiosk«, »Min mormors gebis«, »Da Lille Madsens hus blæste væk«, »Mimbo Jimbo laver kunst«, »Den utrolige historie om den kæmpestore pære«, I form med Tapiren!«, »Mimbo Jimbo og den lange vinter«, »Da Mumbo Jumbo blev kæmpestor« og »Den fantastiske bus«. Han har desuden vundet en række priser. Herunder: Dan Turèll prisen. Søren Gyldendals Studierejselegat. Børnebibliotekarernes Kulturpris. Orla-prisen. BMF's Børnebogspris. Kulturministeriets Illustratorpris. BMF's Børnebogspris. Gyldendals Børnebogspris. Kronprinsparrets Kulturpris. Han har sønnen Morris og bor muligvis på Christiania.",
        "metadata": {
            "source": "https://www.berlingske.dk/litteratur/i-de-15-aar-strid-brugte-paa-sit-mestervaerk-aendrede-han-sig-det-har",
            "image_url": "https://berlingske.bmcdn.dk/media/cache/resolve/image_x_large/image/173/1737362/24574996-tegningerne-tilden-fantastiske-bus-er-allesamme.jpg",
            "publication_time": "Lørdag d. 18. november 2023, kl. 11.14",
            "author": "Christina Hilstrøm",
            "related_links": [],
            "attachments": []
        }
    }
}