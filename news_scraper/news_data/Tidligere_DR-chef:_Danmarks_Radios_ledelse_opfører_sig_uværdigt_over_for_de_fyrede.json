{
    "version": "1.0",
    "document": {
        "id": 10670,
        "title": "Tidligere DR-chef: Danmarks Radios ledelse opfører sig uværdigt over for de fyrede",
        "content": "Når man er leder, skal man tage det sure med det søde. I et stort omfang skal man være parat til at gå i takt og være parat til at skille sig af med dygtige folk under hensyntagen til, hvad der tjener virksomheden bedst. Fyringsrunder tjener som regel et større formål, og de er sjældent smertefri. Som mangeårig chef i mediebranchen har jeg stået på begge sider af det bord, og det er sjældent kønt. Folk er kede af det, frustreret og måske bange for, hvad fremtiden bringer. Suzanne MollFold sammenLæs mere Men det virker som om, at Danmarks Radio aldrig helt har fået taget på, hvordan man skiller sig af med ansatte på en ordentlig måde. Uforståeligt eftersom der jo er sparerunde i Danmarks Radio med jævne mellemrum. Denseneste mega-rundehar været kendt i seks måneder, og konsekvenserne har været kendt i en snæver kreds i hvert fald en måned, måske længere, så vidt jeg kan bedømme på vandrørene. Man kan selvsagt ikke skille sig af med henved 400 mennesker uden at der ryger dygtige folk. Men Danmarks Radio er i særklasse dårlig til at skille sig af med folk. Første runde er chefer med årtiers tro tjeneste i bagagen – afskediget med timers varsel uden mulighed for at sige farvel til den organisation, de har tjent loyalt og bygget op. Som chefer har de selv været med til at eksekvere fyringer, og ingen af dem har taget af kassen. Derfor er det uværdigt og fortæller lidt om den misforståede »professionalisering«, den store mediearbejdsplads har gennemgået, at de mennesker bare får besked på at gå. Ikke en anerkendelse eller et håndtryk fra generaldirektøren med en tak for tro tjeneste. Selv har jeg prøvet fyring to gange. Den ene gang var en komplet uvarslet omorganisering af DRs ledelse efter 17 dage i jobbet som underdirektør. Det var chokerende og fuldstændig overraskende at lande midt i en blodig magtkamp. Men der »blev ikke brug for mig alligevel«. Tillad mig at mene, at dette kunne være gjort mere elegant. Omvendt har jeg i en anden større medievirksomhed prøvet at opbygge en radiostation og kæmpe for den. Den blev ulykkeligvis ramt af flere på hinanden følgende fejlagtige beslutninger (nogen af dem mine) og ikke mindst en finanskrise, der gjorde forretningen urentabel nærmest overnight. Men denne fyring foregik i en stemning af at få det bedste ud af en lortesituation, herunder at medarbejderne på radioen skulle følges pænt ud ad døren. Og derfor var det muligt på den store fyringsdag at overbevise topledelsen om, at vi skulle sige pænt farvel til hinanden på radioen. Vi spiste middag og dansede vores frustrationer og ulykkelige kærlighed til projektet ud på firmaets regning. For mig står de to oplevelser i skærende kontrast til hinanden, den ene var en skrivebordsøvelse, hvor nogle brikker blev rykket rundt. Den anden var en uundgåelig beslutning, der blev forstået af alle implicerede. I denne uge var det chefgangen i DR, det blev ramt, og om få uger går det løs med hundredvis af afskedigelser af medarbejdere. Man bliver ikke en stærkere chef af at gøre den slags uden omsorg – tværtimod.",
        "metadata": {
            "source": "https://www.berlingske.dk/kommentatorer/tidligere-dr-chef-danmarks-radios-ledelse-opfoerer-sig-uvaerdigt-over-for-de",
            "image_url": "https://berlingske.bmcdn.dk/media/cache/resolve/image_x_large/image/100/1003834/22131513-pix.jpg",
            "publication_time": "Fredag d. 21. september 2018, kl. 13.00",
            "author": null,
            "related_links": [],
            "attachments": []
        }
    }
}