{
    "version": "1.0",
    "document": {
        "id": 16479,
        "title": "Islands præsident stopper",
        "content": "Islændingene skal snart vænne sig til, at deres præsident ikke er den 72-årige Olafur Ragnar Grimsson. I sin tale til østaten i Atlanterhavet i anledning af nytåret har han meddelt, at han ikke genopstiller til posten, når hans periode udløber i juni. Tiden er inde til at overdrage præsidentens ansvar til andre skuldre, som han siger. Grimsson har været præsident siden 1996. Han har dermed blevet valgt fem gange i træk. Islands præsident har begrænsede magtbeføjelser. Dog kan en præsident vælge at udskrive en folkeafstemning om en lov, som parlamentet har vedtaget, hvis præsidenten mener, at befolkningen skal tages med på råd. Det har Grimsson benyttet sig af to gange. I 2010 og 2011 gjorde han det i forbindelse med store økonomiske krav fra Storbritannien og Holland i kølvandet på, at den islandske bank Icesave gik ned. Ifølge Islands forfatning skal der være valg om præsidentposten hvert fjerde år, hvis mindst to kandidater ønsker posten. Nyhedsbureauet AFP skriver, at der indtil nu ikke er nogen, der har meldt sig som kandidat. Interesserede synes at have ventet på Grimsson og hans beslutning. /ritzau/AFP",
        "metadata": {
            "source": "https://www.berlingske.dk/internationalt/islands-praesident-stopper",
            "image_url": "https://berlingske.bmcdn.dk/media/cache/resolve/image_x_large/image/66/660673/11872679-files-iceland-politics.jpg",
            "publication_time": "Fredag d. 01. januar 2016, kl. 16.40",
            "author": null,
            "related_links": [],
            "attachments": []
        }
    }
}