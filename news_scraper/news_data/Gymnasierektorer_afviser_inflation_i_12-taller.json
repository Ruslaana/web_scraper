{
    "version": "1.0",
    "document": {
        "id": 14904,
        "title": "Gymnasierektorer afviser inflation i 12-taller",
        "content": "Studenterhuer, røde roser og glade smil. I denne uge tillægger en stor del af landets unge sig en ny hattemode, når de springer ud som studenter, og mange af dem gør det med et væld af 12-taller på eksamensbeviset. Men det er ikke problematisk, at hver tiende karakter, der bliver langet over det grønne bord, er et 12-tal. Faktisk er det lige præcis, hvad man kunne forvente, mener formand Anne-Birgitte Rasmussen fra Gymnasieskolernes Rektorforening. »Hvis antallet af 12-taller ligger på omkring ti procent, så er der slet ikke noget mærkeligt ved det. Det er, hvad man kunne forvente, at der bliver givet af den højeste karakter i dag,« siger hun. I 2006 var omkring hver femte karakter, der blev givet efter den gamle skala, de to topkarakterer 11 og 13. Og ifølge rektorformanden var det netop meningen, at den nye 7-trins-skala, der blev indført i skoleåret 2006/2007, skulle give danske skoleelever flere topkarakterer på papiret. »Det var også svært, hvis man skulle til udlandet og studere efter gymnasiet, fordi man ikke havde 13-tallet andre steder i Europa. Så hvis 13-tallet skulle oversættes til de udenlandske karakterer, var de danske studerende pludselig dårligere stillet, mens de var i udlandet,« siger Anne-Birgitte Rasmussen.  Dog peger hun på, at det eneste sted, hvor der bliver givet flere 12-taller end forventet, er i faget almen studieforberedelse (AT), hvor eleverne skal bruge to selvvalgte fag til at skrive en synopsis om et emne, som senere skal forsvares mundtligt. »Vi har ikke tal for, hvordan det bliver i år, men de andre år er der blevet givet flere topkarakterer, end man kunne forvente. Det kan godt være, at man specielt i AT skal have nogle bedre beskrivelser af karakterkriterierne,« siger hun og fortsætter: »Men samtidig kan det høje antal topkarakterer også bunde i, at eleverne selv vælger de fag, som de gerne vil skrive AT-synopsis i, så de på den måde er mere motiveret til at gøre det godt.«   Gymnasieskolernes Lærerforening peger samtidig på, at de danske gymnasieelever går meget målrettet mod at få de høje karakterer, så de kan komme ind på deres drømmeuddannelse senere. Og det billede kan Anne-Birgitte Rasmussen godt genkende. »Der er ingen tvivl om, at der er mange målrettede unge i dag, og de vil gerne have høje karakterer, så de kan komme ind på de få studier, hvor det kræver høje karakterer. Derfor er der mange elever, der arbejder vældig målrettet,« siger hun og understreger endnu engang, at antallet af 12-taller altså ikke er forbløffende i forhold til, hvad man forventede, da 11- og 13-tallet blev lagt sammen til et 12-tal.  ",
        "metadata": {
            "source": "https://www.berlingske.dk/samfund/gymnasierektorer-afviser-inflation-i-12-taller",
            "image_url": "https://berlingske.bmcdn.dk/media/cache/resolve/image_x_large/image/30/304294/7465177-nybagt-student-med-studenterhue.jpg",
            "publication_time": "Tirsdag d. 24. juni 2014, kl. 14.04",
            "author": null,
            "related_links": [],
            "attachments": []
        }
    }
}