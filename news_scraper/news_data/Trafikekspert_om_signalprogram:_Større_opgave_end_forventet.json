{
    "version": "1.0",
    "document": {
        "id": 8155,
        "title": "Trafikekspert om signalprogram: Større opgave end forventet",
        "content": "Det storstilede signalprogram, der skal erstatte det forældede signalsystem langs de danske jernbaner, er forsinket i to år. Det skyldes formentligt, at Banedanmark har undervurderet den opgave, det er at gennemføre en af de største forandringer på den danske jernbane nogensinde. Det siger trafikekspert Svend Tøfting. - Det er vanskeligt og komplekst, for det er ikke bare at lægge nogle signaler ud på skinnerne. Det er også alle togene, der skal have nye systemer, mens lokofører skal uddannes i det, siger han. Han er desuden formand for ITS Danmark. Det er en interesseorganisation for virksomheder, myndigheder, forskningsinstitutioner, regioner og kommuner, der arbejder med intelligente transportsystemer. Med det nye signalprogram bliver signalerne, som står langs jernbanerne, flyttet ind på en skærm i lokomotivførerens førerrum. Der er tale om de to nye signalsystemer, ERTMS og CBTC. ERTMS er et fælleseuropæisk system, og det er det signalsystem, der skal være på den danske fjernbane. CBTC er et bybanesystem, der skal være på S-banen i København. ERTMS er implementeret på enkelte strækninger i flere europæiske lande, men ingen steder er hele jernbanenettet blevet omlagt. - Man har ikke noget erfaring med et så komplekst net som i Danmark. Og det må man have undervurderet hos Banedanmark, siger Svend Tøfting. Omstillingen er dog nødvendig, påpeger trafikeksperten. Det vil gøre togdriften langt mere fleksibel. Jernbanesystemet er i dag opdelt i strækninger på to til 20 kilometer, som kaldes blokke. Der må højst være ét tog i hver blok ad gangen. - I det nye system kan man lettere ændre på bloksystemet, så man kan optimere i forhold til de tog, man har. Det nuværende system gør, at man ikke kan komme op på den kapacitet, man gerne vil, siger Svend Tøfting. Bevillingen i Signalprogrammet lyder på 19,6 milliarder kroner på finansloven 2017. Signalsystemerne skal udskiftet, blandt andet fordi de nuværende stammer fra 1950'erne og 1960'erne og er skyld i forsinkelser. /ritzau/",
        "metadata": {
            "source": "https://www.berlingske.dk/samfund/trafikekspert-om-signalprogram-stoerre-opgave-end-forventet",
            "image_url": "https://berlingske.bmcdn.dk/media/cache/resolve/image_x_large/image/6/68524/15071656-dsb---20161012100545455_orgjp.jpeg",
            "publication_time": "Onsdag d. 12. oktober 2016, kl. 10.18",
            "author": null,
            "related_links": [],
            "attachments": []
        }
    }
}