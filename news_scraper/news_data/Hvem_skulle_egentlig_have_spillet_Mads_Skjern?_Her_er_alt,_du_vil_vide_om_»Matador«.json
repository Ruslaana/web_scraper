{
    "version": "1.0",
    "document": {
        "id": 21072,
        "title": "Hvem skulle egentlig have spillet Mads Skjern? Her er alt, du vil vide om »Matador«",
        "content": "Man får jo et chok. I et brev fraErik Ballingtil Lise Nørgaard fremgår det, at Jørgen Buckhøj slet ikke skulle havde spillet Mads Skjern i »Matador«. Rollen var tiltænkt en helt anden skuespiller, der viste sig ikke at være til rådighed. Hvad syntesLise Nørgaardi stedet for om Jørgen Buckhøj? Hvem der således gik glip af en af dansk TV-histories mest mindeværdige roller, vender vi tilbage til.  Brevet er gengivet i bogen »Matador«, som udkommer lige op til julegavesæsonen. Det er underligt at tænke på, at Buckhøj med sit dødbiderfjæs ikke skulle have givet liv til manden, der står af toget og ændrer både lillebyen Korsbæk for tid og evighed, men også dansk fjernsynshistorie. Og det er lige så svært at forestille sig, at der var en tid, hvor vi ikke kendte Mads Skjern, Maude Varnæs og grisehandler Oluf Larsen. »Matador«, genudsendt igen og igen, er jo gået os i blodet. Tror de fleste af os ikke et eller andet sted, at man da godt kan tage jernbanen til Korsbæk? At det er muligt at leje et coronasommerhus på Fedet, hvis man går på nettet? Eller købe en halv gris til fryseren fra Korsbækhuse? TV-serien, der skildrer mellemkrigstid og besættelse i den typiske danske provinsby fra 1929 til 1947, er og bliver danskernes foretrukne TV-serie. En del af vores selvforståelse og danskhedsprøve. Man kan jo omtrent leve et helt liv ved blot at gå rundt og sige ting som »Det er en tysker«, »Syg i hovedet? Det er dig, der er syg i hovedet!«, »Jeg går i seng« eller »Det er ikke lyst, men jeg trænger«. »Matador« starter som mange andre gode fortællinger med en fremmed, der kommer til byen.Fold sammenLæs mereFoto: Nordisk Film. »Matador« er næsten blevet endnu mere populær som tiden er gået – i hvert fald hvis man kaster et blik på seertallene, når serien endnu engang er gået over skærmen. Forlængst kanoniseret, forlængst blevet til den version af vores egen fælles fortid, vi bedst kan lide at fortælle hinanden. Sådan var det! Det er jo ikke, fordi der i princippet mangler bøger om »Matador« på det danske marked. Om det så er en kogebog med Lauras bedste opskrifter fra de varnæske køkkenregioner, står den på hylderne i mange danske hjem. Men med en ny, diger og tung – Av, min arm! –coffetable bookhar forfatterne Jacob Wendt Jensen og Christian Monggaard ikke bare trukket vod gennem alle tilgængeligt tidligere udgivelser, TV-udsendelser og avisartikler og samlet alt det, der er værd at vide om serien og dens tilblivelse. De har også haft held til at finde interessant korrespondance og hidtil upublicerede skitser og tegninger. Det er lidt af en bedrift med tanke på, hvor meget der er skrevet og sagt om »Matador«. Og de har presset det sidste ud af hukommelsen på nogle af de mennesker, der stadig er hos os, og som i sin tid var med til at skabe serien. Det gælder naturligvis skuespillerne, der nu heller ikke her rigtig kan finde på mere nyt at sige om serien. Til gengæld er der for rigtige film- og serienørder en række interessante erindringsfragmenter fra folk bag kameraerne. Forfatterne er filmjournalister, så de går seriøst og grundigt til værks. De holder egne analyser i baggrunden for i stedet at referere, hvad andre har sagt og syntes. Og det, der optager dem, er helt grundlæggende at skildre og dokumentere tilblivelsen af en TV-serie, som i den grad formåede at gribe sine seere – ikke bare herhjemme, men også i de 22 lande, som efterfølgende har vist det danske fjernsynsmirakel. Wendt Jensen og Monggaard har tidligere hver især i biografier beskæftiget sig med forfatteren Lise Nørgaard og instruktøren Erik Balling, og det ikke overraskende først og fremmest disse to og deres tætte samarbejde, der beskrives indgående. Elin Reimer opnåede stor folkelig popularitet som kokkepigen Laura. I virkeligheden kunne skuespillerinden ikke lave mad og var ved at besvime, da hun skulle tage indmad ud.Fold sammenLæs mereFoto: Nordisk Film. Lise Nørgaard som den, der havde naturlig flair for at fortælle en historie, der trak på hendes egen forståelse af de sociale mekanismer i en dansk andedam, men også på hendes indignation, ironiske humor og interesse for de kvinder, der står stærkest i fortællingen. Og på hendes forståelse af, at ingen mennesker hverken er rendyrket gode eller onde. Selv den fæle nazist Holgers revanchelyst kan vi godt forstå. Erik Balling var til gengæld den erfarne filmmand, der her kunne hengive sig til et materiale, den finere folkekomedie, der var langt mere nuanceret end de fleste farcer og komedier, han ellers havde masseproduceret på Nordisk Film. En enerådig instruktør, som styrede filmsettet med stor ro og frygtindgydende autoritet, og hvis imponerende overblik over den historie, han ville fortælle, fik optagelserne i kassen. Og som også bidrog med ikke så lidt også på manuskriptsiden. Erik Balling med Ghita Nørby, Jørgen Buckhøj og Bent Mejding i forbindelse med optagelser til serien.Fold sammenLæs mereFoto: Finn Frandsen. Lise Nørgaard har med rette fået en stor del af æren for »Matadors« fortælling, men forfatterne pointerer, at Erik Ballings sans for dramaturgi og replikker var afgørende for succesen, ligesom vi kan forstå, at også de ellers så udskældte medforfattere, som man opgav undervejs, kan takkes for væsentlige indspark. Paul Hammerich fandt ikke blot på navnet Korsbæk, men fik også indføjet en del af de så sømløst indsyede referencer til tidens politiske begivenheder, der registreres i Korsbæks lilleverden. Jens Louis Petersen fik figuren Dr. Hansen klemt ind, fordi han mente, der var brug for en ræsonnør, der med ironiske betragtninger kunne kommentere handlingens gang, og fordi Erik Balling gerne ville have sin yndlingsskuespiller, Ove Sprogøe, med. Og så fremdeles. Men i bogen beskrives også hele det mediepolitiske spil, der gjorde seriens tilblivelse så vanskelig. Et intellektuelt snobbet Radioråd kritiserede »Matador« for at være et knæfald for folkeligheden, og Danmarks Radios TV-Teater var fornærmede over, at Underholdningsafdelingen, der producerede serien, havde sendt den ud af huset til Nordisk Film. En modstand, som – i følge Lise Nørgaard i bogen – tog livet af underholdningschef Jørgen Ifversen. Forfatterne redegør for seriens økonomi, billigere at producere end almindeligt antaget. For den omhyggelige castingproces og den modtagelse, som faktisk i første omgang var mere anerkendende, end det senere er blevet myten. Vi er rundt om det hele. Fra kostumer til kulisser. Fra Arne Ungermanns vignetter til Bent Fabricius-Bjerres musik. Om det så er Ole Andreasens speak – »Mads Andersen Skjern kommer til Korsbæk« – er den viet et kapitel. Alt sammen præcist og usvigeligt sikkert, om ikke overgivent sprudlende formidlet. Misse (Karin Nellemose), Minna (Ellen Winther Lembourn) og tante Møhge (Karen Berg) til selskab hos Varnæs. Optagelserne fandt som regel sted tidligt på morgenen, inden skuespillerne skulle til prøve på teatrene.Fold sammenLæs mereFoto: Nordisk Film. Også seriens eftermæle opsummeres – i flere omgange angrebet for sit blik på den danmarkshistorie, den med fiktionens kraft jo omtrent har monopoliseret. Dels lagt for had for sit borgerlige blik på tidens gang – hvor er arbejderbevægelsen? Noget Lise Nørgaard og andre har forsvaret med, at det jo er hendes eget udgangspunkt, og at det derfor ikke kan være anderledes med hende ved skrivemaskinen. Dels skudt i skoene, at seriens helte er midtsøgende, kulturradikale figurer som Elisabeth Friis og Dr. Hansen, der tilskrives en for stor rolle i modstandskampen. Men så er der naturligvis også alt det sjove, som rigtige serienørder kan gå på opdagelse i. Oversigterne over sæsonerne. Fortegnelser over alle figurerne og de mange medvirkende – hvem var med i flest afsnit? Lise Nørgaards praktiske og præcise beskrivelse af rollerne til brug for produktionen: »Ulrik. 6 år. En livlig, køn og velbegavet dreng. Så livlig og velbegavet, at han må karakteriseres som uartig.« Kostumetegninger og kort over Korsbæk med Damernes Magasin og Tøjhuset, en dokumentation af alle seriens locations, et veritabelt katalog over korsbækborgernes foretrukne drikkevarer – var det noget med en »Varnæs-special?« Kostumetegninger, scenografenHenning Bahs'skitser til Korsbæks facader og interiører, et helt appendix med rekvisitter fra serien. Læg dertil de mange sjældne stills og fotografier fra optagelserne. Flottere udstyr kan man næsten ikke forestille sig. Og så skylder vi vist lige at fortælle, hvem skuespilleren, der var førstevalget til rollen som Mads Skjern, var. Louis Miehe-Renard såmænd. En af de mangefun facts,bogen er fyldt med. Hvem vidste, at Vicky Arnesen oprindelig var tiltænkt en affære med Jørgen Varnæs? At bankdirektørens hustru nåede at hedde både Alma og Anne Marie Vadsten, inden man landede på Maude Varnæs, og at hun var inspireret af en pivet Roskilde-frue, der overraskede alle ved at få et våbenlager af vejen, da hendes mand måtte flygte fra nazisterne? At Agnes i oplægget hed Rosa, men at man vurderede, det lå for tæt på det engelske navn Rose, som tjenestepigen hed i den populære, lidt ældre britiske serie »Herskab og tjenestefolk«? At hovedrolleskuespillerne har scoret flere millioner på grund af seriens mange genudsendelser? At Poul Bundgaard takkede nej til at spille »fede«? Og at Korsbæk i begyndelsen var døbt Lillehavn? Dette må i det hele taget være den definitive udgivelse om den serie, vi hverken kan eller vil slippe. »Ja, Mads har alt,« lyder den sidste replik i seriens endelige kapitel. Det samme kan man sige om den bog, der nu samler alt det, vi vidste om serien, og lidt til.  »Matador« Forfattere:Christian Monggaard og Jacob Wendt Jensen.Sider:436 sider.Pris:395 kr.Forlag:BOOK LAB",
        "metadata": {
            "source": "https://www.berlingske.dk/skaerm/hvem-skulle-egentlig-have-spillet-mads-skjern-her-er-alt-du-vil-vide-om",
            "image_url": "https://berlingske.bmcdn.dk/media/cache/resolve/image_x_large_vertical/image/136/1361453/23592753-bmr.jpg",
            "publication_time": "Søndag d. 29. november 2020, kl. 11.54",
            "author": "Jakob Steen Olsen",
            "related_links": [],
            "attachments": []
        }
    }
}