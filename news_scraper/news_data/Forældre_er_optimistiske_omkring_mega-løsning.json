{
    "version": "1.0",
    "document": {
        "id": 19175,
        "title": "Forældre er optimistiske omkring mega-løsning",
        "content": "12 københavnske børnehaver skal efter sommeren bruge det meste af dagen sammen i en ny megainstitution i Husum, og forældre ser den nye mega-løsning som en kærkommen løsning på pladsproblemerne i de københavnske daginstitutioner, men: - I en bedre verden kunne man måske tillade sig at være mere kritisk på børnenes vegne, siger Nina Reffstrup fra Københavns Forældre Organisation (KFO) Initiativet fra kommunen betyder, at man kan spare penge på børnepasningen, og således skal i alt 460 børn fra hovedstaden samles i en megainstitution i Husum. Tiltaget sker til bekymring for eksperter. - Det er en vanskelig situation, fordi man man mangler pladser helt akut i kommunen. Vi er selvfølgelig ikke udelt begejstrede for løsningen, siger Nina Reffstrup fra KFO. I foreningen tillader man sig dog en forsigtig optimisme på børnenes vegne. Hvis normering og ledelsesstruktur er i orden, kan den nye megainstitution være en god løsning, siger Nina Reffstrup.  Det nye tiltag betyder, at i alt 12 københavnske børnehaver efter sommeren skal bruge det meste af dagen sammen i en ny megainstitution i Husum. De nuværende børnehaver bliver til opsamlingspunkter for nogle unger, hvorfra de køres til den 460 børn store institution.  Initiativet fra Københavns Kommune kommer som et led i rækken af sparetiltag, som de sidste to år har været med til at bringe prisen på børnene i daginstitutionerne ned. I perioden er prisen på de nul- til toårige faldet med procent, mens udgiften til de tre- til femårige er faldet med otte procent. Københavns Kommune mener selv, at initiativet er positivt - både for pengepung og poder. Til de bekymrede forældre siger Børne- og Ungdomsborgmester, Anne Vang, i dagens Berlingske, at der er rigtig gode ting ved at være stor: - Så kan man f.eks. have de samme personer, der dækker ind ved sygdom. Det er bedre økonomisk og bedre for børnene, fordi de ikke skal forholde sig til skiftende vikarer. Flere eksperter erklærer sig bekymrede i forhold til de nye planer, fordi de frygter, at pædagogerne får sværere ved at opbygge personlige relationer til ungerne. En peger på, at en øget normering giver et højere sygefravær blandt personalet og mere stress blandt børnene. Nina Reffstrup deler bekymringen. - Jeg er bange for, at det kan blive kaotisk, og det egner sig ikke til alle børn, men det tror jeg, pædagogerne er opmærksomme på. Hvis så bare der er mandskab og timer nok, så tror jeg, det er en god løsning, kommunen har fundet, siger hun.",
        "metadata": {
            "source": "https://www.berlingske.dk/samfund/foraeldre-er-optimistiske-omkring-mega-loesning",
            "image_url": "https://berlingske.bmcdn.dk/media/cache/resolve/image_x_large/image/72/728753/4290826-spcl.jpg",
            "publication_time": "Mandag d. 20. juni 2011, kl. 20.47",
            "author": "Mathias Ørsborg Johansen",
            "related_links": [],
            "attachments": []
        }
    }
}