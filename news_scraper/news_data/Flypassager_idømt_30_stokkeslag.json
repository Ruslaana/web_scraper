{
    "version": "1.0",
    "document": {
        "id": 16743,
        "title": "Flypassager idømt 30 stokkeslag",
        "content": "30 stokkeslag lød dommen på. De skulle ikke skade ham permanent, men tilføre ham stor smerte for forseelsen. Manden fra Sudan var om bord på et saudiarabisk indenrigsfly fra Qurayyat med kurs mod Jeddah ved Rødehavet. Undervejs tændte han en cigaret og nægtede at slukke den trods flere opfordringer fra kabinepersonalet, der gjorde ham opmærksom på, at rygning var forbudt på Saudi Arabian Airlines-fly.Så da flyet landede i Jeddah blev han overdraget til politiet, rapporterer Saudi Gazzette. Og selv om manden kunne bevises, at han blev behandlet på en klinik for at kvitte cigaretterne, så lød dommen altså alligevel på 30 stokkeslag. Når straffen eksekveres, vil den dømte bære en tynd skjorte, og slagene tildeles af en politimand, der skal holde en bog under slagarmen for at hindre for voldsommer slag.  Sidste år i april blev en anden passager dømt til 50 stokkeslag efter rygning på en indenrigsflyvning i Saudi Arabien. Hans cigaret udløste en røgalarm og skabte panik blandt de øvrige passagerer. Rygning blev forbudt på saudiske indenrigsfly i 1987 og på oversøiske ruter i 1999.",
        "metadata": {
            "source": "https://www.berlingske.dk/rejser/flypassager-idoemt-30-stokkeslag",
            "image_url": "https://berlingske.bmcdn.dk/media/cache/resolve/image_x_large/image/39/396895/6863327-rejseliv-imported-photo.jpeg",
            "publication_time": "Tirsdag d. 03. februar 2009, kl. 12.58",
            "author": "Leif Poulsen",
            "related_links": [],
            "attachments": []
        }
    }
}