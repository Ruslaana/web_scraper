{
    "version": "1.0",
    "document": {
        "id": 7078,
        "title": "Ung kvinde anholdt efter brand på kollegie i Sønderborg",
        "content": "En 23-årig kvinde er blevet sigtet for forsætlig brandstiftelse efter en brand på Sønderskov-kollegiet i Sønderborg lørdag aften. Det fortæller vagtchef Søren Strægaard fra Syd- og Sønderjyllands Politi. Branden brød ud på kvindens kollegieværelse. Ifølge politiets tekniske undersøgelser var der flere arnesteder på værelset. Den 23-årige var ikke på kollegiet, da politi og brandvæsen nåede frem. Hun blev til gengæld fundet et andet sted i Sønderborg søndag morgen og blev i den forbindelse anholdt af politiet. Hun fremstilles senere søndag i grundlovsforhør ved Retten i Sønderborg. Ingen kom til skade ved branden, som blev slukket i løbet af et kvarter. Det var ikke nødvendigt at rømme kollegiet i forbindelse med branden. »Der var dog nogle beboere på naboværelserne, som forlod deres værelser under brandslukningen,« siger Søren Strægaard. Der er 176 kollegieværelser og -lejligheder på Sønderskov-kollegiet. Politiet modtog anmeldelse om branden klokken 19.42. /ritzau/ ",
        "metadata": {
            "source": "https://www.berlingske.dk/indland/ung-kvinde-anholdt-efter-brand-paa-kollegie-i-soenderborg",
            "image_url": "https://berlingske.bmcdn.dk/media/cache/resolve/image_x_large/image/167/1676637/24429032-politi---20230514103424390_org.jpeg",
            "publication_time": "Søndag d. 14. maj 2023, kl. 10.42",
            "author": null,
            "related_links": [],
            "attachments": []
        }
    }
}