{
    "version": "1.0",
    "document": {
        "id": 19247,
        "title": "Medlem af Risikorådet: Sådan passer vi på de unges økonomi, hvis vi gennemfører et indgreb mod afdragsfrihed",
        "content": "Er der behov for et indgreb på boligmarkedet? Blandt eksperter er meningerne delte. Uanset på hvilken side man står i spørgsmålet, er der enighed om, at der er flere dilemmaer. Lad os se på et par stykker af dem. Et af kernespørgsmålene er, om boligpriserne fortsat stikker af i forhold til BNP, forbrugerpriserne, lønningerne med videre. Eller er der tale om et »corona-fænomen« i den forstand, at ophedningen aftager hen over sommeren? Vi kender af gode grunde ikke svaret. Men hvis afvejningen falder ud til fordel for et indgreb, hvordan skal det så udformes? Generelt virker politikerne ikke særligt interesseret i at bruge skattesystemet på boligmarkedet. På det pengepolitiske område kunne man forestille sig, at Nationalbanken satte renten op. Så ville det blive dyrere at låne, og boligpriserne ville falde. Men nej. Så længe Danmark deltager i det europæiske fastkurssystem er det ikke en mulighed. I det regime er renten reserveret til at holde kronens værdi fast i forhold til euroen. Tilbage står et indgreb i form af såkaldt makroprudentiel politik. Det vil sige regulering med hensyn til udbetalingskrav, lånenes løbetid, afdragsfrihed med videre. Det Systemiske Risikorådhar for nyligt henstillet til regeringen, at den fjerner afdragsfriheden for de mest forgældede låntagere. I situationen er det efter min mening det rigtige indgreb. Men også her er der dilemmaer. For det første er det vigtigt, at et sådant indgreb doseres på en måde, så det ikke slår opsvinget i dansk økonomi i stykker. Det gør Risikorådets henstilling efter min vurdering heller ikke. Men det er vigtigt at være opmærksom på, at der kan være et dilemma mellem »struktur og konjunktur«.  Der er tegn på risikoopbygning på boligmarkedet. Rådet henstiller til re-geringen, at den strammer danske boligejeres adgang til nye afdragsfri lån mod pant i fast ejendom, såfremt boligens belåningsgrad overstiger 60 pct.https://t.co/2pgBuKLLEF.#dkfinans#dkpol#dkøko Et andet dilemma vedrører spørgsmålet, om hvorvidt boligejere fortsat skal kunne få afdragsfrihed på realkreditlånet, hvis de sparede afdrag bruges til at nedbringe højere forrentede banklån. At gøre dette muligt er efter min mening også udtryk for et sundt økonomisk princip. Dertil kommer, at udviklingen på boligmarkedet ikke kun har med finansiel stabilitet at gøre. Eventuel stigende ulighed i slipstrømmen på kraftige boligprisstigninger er også en vigtig dimension. Lad os betragte problemstillingen set fra de unge generationers – eller »førstegangskøbernes« - synspunkt. Det er økonomisk børnelærdom, at man stræber efter en jævn forbrugsprofil gennem hele livet. Den optimale forbrugs- og opsparingsprofil over et livsforløb er altså kendetegnet ved, at det skal være muligt at flytte forbrugsmuligheder over tid, så man i nogle perioder ikke sparer op eller sågar optager lån. Og i andre perioder sparer op eller afvikler lån. At kunne flytte forbrugsmuligheder over tid er en kernefunktion for det finansielle system. Dette bringer mig frem til samspillet mellem to af grundpillerne i dansk økonomi, nemlig boligerne og pensionerne. Også her kan den økonomiske politik stå over for et dilemma, når den skal tage vare på strukturelle ubalancer – og hvor ungegenerationen kan komme i klemme. Det danske pensionssystem bliver med god grund betragtet som en rollemodel, ja, et guldæg for dansk økonomi. Alligevel er der etaber dabeiher, som især vedrører arbejdsmarkedspensionerne. Pointen er, at pensionsopsparing ikke er en likvid del af det finansielle system. Tværtimod: Den enkelte har en meget begrænset rådighedsret over denne opsparing, indtil alderdommen indtræder. Det ligger næsten i sagens natur, at det skal være sådan. Men det spiller direkte ind i den aktuelle boligdebat. Det er for mange et velkendt faktum, at økonomien er særligt stram i den fase af livet, hvor man opbygger en familie, har store udgifter til børn og gerne vil etablere sig på boligmarkedet. Yngre mennesker befinder sig ofte i den situation, at de gennem deres ansættelsesforhold er tvunget til at indbetale til en pensionsopsparing samtidig med, at de har brug for at optage boliglån. Indretningen af arbejdsmarkedspensionerne indebærer, at en bestemt procentdel af ens løbende løn indbetales til en pensionsordning. Denne procentsats er typisk den samme over hele opsparingsperioden. Men det er et relevant spørgsmål at stille, om den tvungne pensionsopsparing for yngre mennesker var bedre brugt til, at: (a) undgå at stifte ny gæld; (b) nedbringe eksisterende gæld (der som regel er højere forrentet end det afkast, man kan få af sine pensionspenge) eller (c) præstere en større egenfinansiering af en bolig. For personer i slutfasen af deres livscyklus, som har en karrierelang opsparing i en arbejdsmarkedspension og en gældfri ejerbolig, er situationen helt anderledes. Med baggrund heri kunne man overveje at introducere et mere fleksibelt system i form af en aldersafhængig opsparingsprofil. Et konkret bud kunne være, at selve indbetalingerne begynder senere end nu og til gengæld er stigende over tid. På den måde vil man mere hensigtsmæssigt kunne lade den yngre generation beholde mere af deres løbende indtægter mod til gengæld at spare mere op i en senere fase af livet. Lad os samle op på dette. Danske husholdninger betragtes i international sammenligning som højt forgældede. Det er sandt nok, hvis vi undlader at modregne for deres pensionsformue. Med en begrænsning i adgangen til afdragsfri lån nedbringer vi alt andet lige deres høje gæld. Det er et sundt økonomisk princip, som direkte adresserer en strukturel ubalance og bidrager til finansiel stabilitet. Men de yngste generationer - »førstegangskøberne« - kan blive ramt relativt hårdt af denne model. En mulig løsning på dette kan være at kombinere begrænset adgang til afdragsfrihed med en ændring af pensionsopsparingen, så denne bliver lidt lavere i starten af karrieren og lidt højere siden hen. Derved kunne man sikre en bedre balance mellem to centrale søjler i den danske økonomi: boligerne og pensionerne. Svend E. Hougaard Jensen er cand.oecon., ph.d., professor i økonomi, leder af Pension Research Centre (PeRCent) på CBS, medlem af Det Systemiske Risikoråd og non-resident fellow ved tænketanken Bruegel i Bruxelles",
        "metadata": {
            "source": "https://www.berlingske.dk/kommentarer/medlem-af-risikoraadet-saadan-passer-vi-paa-de-unges-oekonomi-hvis-vi",
            "image_url": null,
            "publication_time": "Torsdag d. 01. juli 2021, kl. 09.45",
            "author": null,
            "related_links": [],
            "attachments": []
        }
    }
}