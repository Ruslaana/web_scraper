{
    "version": "1.0",
    "document": {
        "id": 8751,
        "title": "Størstedelen af de nye navne i Kraks Blå Bog er kvinder – men samlet halter ligestillingen endnu",
        "content": "At være i Kraks Blå Bog bliver af mange betragtet som et adelsmærke. Siden 1910 har bogen samlet biografier over de mest betydningsfulde nulevende danskere, grønlændere og færinger, og i alt 30.000 danskere har figureret i bogen. Blandt de nyoptagne i Kraks Blå Bog finder man Marie Bjerre (V), digitaliseringsminister og minister for ligestilling, Pelle Dragsted (EL), Tanja Nyrup Madsen, ansvarshavende chefredaktør på Altinget, Anna Schram Vejlby, museumsdirektør på Fuglsang Kunstmuseum, og forfatteren Glenn Bech. Det skriver Gads Forlag i en pressemeddelelse. Som noget nyt er størstedelen af de 95 nye navne i bogen kvinder. Redaktionschef Bolette Rud. Pallesen er glad for, at bogen i år kan præsentere en »mangfoldig buket« af nye navne. »Og ligeledes er det glædeligt, at vi igen i år kan præsentere en mere jævnbyrdig kønsfordeling, end vi har set historisk. I år har vi 52 % kvinder blandt de nye, og det vidner om, at kvinder i dag har mulighed for at tage del i udviklingen af vores samfund, vores viden, kultur og fællesskab. Og det afspejler Blå Bog,« siger Bolette Rud Pallesen.  Ifølge denstatistik, der er tilgængelig på Kraks Blå Bogs hjemmeside, er der dog endnu et stykke at køre ad ligestillingens landevej, før bogen har en ligelig kønsfordeling. Blandt alle de optagne i den seneste udgave, er 26 procent kvinder og 74 procent mænd, fremgår det. Det mest ligestillede år var i 2021, hvor fordelingen hed 27/73. Redaktionen bag bogen har altid været anonym, så folk, der gerne vil optages i bogen, ikke har mulighed for at påvirke udvælgelsen. Siden 2014 har man kunnet søge iKraks Blå Bog på nettet. Men hvis man vil læse biografierne, kræver det, at man betaler for enten bogen eller for adgang online. ",
        "metadata": {
            "source": "https://www.berlingske.dk/kultur/stoerstedelen-af-de-nye-navne-i-kraks-blaa-bog-er-kvinder-men-samlet-halter",
            "image_url": "https://berlingske.bmcdn.dk/media/cache/resolve/image_x_large/image/168/1684614/24450120-.jpg",
            "publication_time": "Torsdag d. 08. juni 2023, kl. 10.38",
            "author": "Joachim Talbro Paulsen",
            "related_links": [],
            "attachments": []
        }
    }
}