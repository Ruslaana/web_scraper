{
    "version": "1.0",
    "document": {
        "id": 9487,
        "title": "Sidste efterår hærgede stormfloderne her – nu ruster kommune sig til stormflodssæsonen",
        "content": "Risikoen for stormfloder vil kun blive større i fremtiden. For vejret bliver mere ekstremt. 20-års-hændelser – som mange af de danske kyster mærkede sidste efterår – kan komme til at finde sted flere gange om året. Det stiller ualmindeligt store krav til de mange af de af landets kommuner, der ligger lige ud til kysten. En af de kommuner, hvor stormfloderne især satte deres eftertrykkelige spor, var Solrød Strand. Kystsikringen blev hærget, der var lokale oversvømmelser, og mange borgere har siden været meget bekymrede for, hvad der skal ske fremover. Bekymringen strækker sig også sydpå til Køge Kommune, hvor ægteparret Vibe og Lars Korsgaard fik deres hus oversvømmet to gange på tre måneder. »Vi er bange for efteråret, for der kommer stormene jo. Frygten ligger jo i uvisheden, om det vil ske igen. Hvad så når vi har bygget op? Vi ved virkelig ikke, hvad vi skal gøre,« sagde Vibe Korsgaard,da Berlingske besøgte parret i januar. Vibe og Lars Korsgaard bor i Køge ud til kysten. To gange på tre måneder har de oplevet, at det vilde og våde vejr er nået op til deres hus og kælder.Fold sammenLæs mereFoto: Mathias Svold. Siden da har stormene lagt sig, og det er blevet sommer. Ligesom i mange andre kommuner, har Solrød Kommune arbejdet hårdt i flere måneder for at udbedre skaderne fra oversvømmelserne. Men nu vil man også komme katastroferne i forkøbet og ruste sig til det mere ekstreme vejr.Det skriver kommunen i en pressemeddelelse. »Det ekstreme vejr har ført en helt ny virkelighed med sig. Det har både krævet mange penge og hårdt arbejde at nå til, hvor vi er i dag, hvor vi ikke alene har genetableret den beskadigede kystsikring, men også har iværksat en række nye beredskabsindsatser,« siger Morten Scheelsbeck, der er formand for kultur- og naturudvalget, i pressemeddelelsen. Politikerne på Rådhuset har vedtaget et initiativ, der skal ruste kommunen til bedre at kunne håndtere høje vandstande og voldsomme regnskyl. Man vil købe en »meget kraftig« beredskabspumpe, som kan pumpe 1000 liter vand i sekundet. Den skal bruges ved udløbet af Solrød Bæk, hvis der er risiko for oversvømmelser. Ved Strøby på Sydsjælland gik det også vildt for sig sidste efterår.Fold sammenLæs mereFoto: Linda Kastrup. Desuden har man også vedtaget en bred vifte af nye indsatser. Man har blandt andet ansat en beredskabsmedarbejder på deltid. Man har også lavet mere kystsikring. Det nordlige strandområde, der primært består af klitter, er blevet genetableret, og der er plantet nye hjælme – en planteart – som skal hjælpe med at holde på sandet. Desuden har man godkendt et forslag om et nyt reglement for færdsel på kysten. Her foreslår man, at det ikke længere skal være tilladt at sætte borde og stole op på kysten. Man må heller ikke grave i klitterne og den forstrand, der udgør sikringszonen. Reglementet bliver snart sendt i høring hos grund- og ledningsejere. Det er ikke kun vandet fra havet, der i fremtiden vil udgøre en større trussel. Vandet fra oven vil også være en trussel i hovedstaden – i København især. Kilometer lange tunneler under København skal sikre hovedstaden mod skybrud. Dukan læse hele historien her.",
        "metadata": {
            "source": "https://www.berlingske.dk/metropol/sidste-efteraar-haergede-stormfloderne-her-nu-ruster-kommune-sig-til",
            "image_url": null,
            "publication_time": "Torsdag d. 05. september 2024, kl. 08.51",
            "author": "Malthe Håkonssen",
            "related_links": [],
            "attachments": []
        }
    }
}