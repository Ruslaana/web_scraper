{
    "version": "1.0",
    "document": {
        "id": 20437,
        "title": "Kvinde dræbt af vilde ulve i Alaska",
        "content": "En flok vilde ulve står sandsynligvis bag drabet på en 32-årig amerikansk kvinde i delstaten Alaska. Candice Berner, som til daglig arbejdede som skolelærer, blev mandag fundet dræbt på en vej i nærheden af den fjerntliggende by Chignik Lake i det sydlige Alaska, efter hun tidligere var taget ud for at løbe en tur. Ifølge lokale myndigheder blev liget af Candice Berner fundet sønderrevet og omgivet af flere blodige ulvespor. Embedslægen fastslog dødsårsagen til at være forsaget af dyrebid. Står ulve bag drabet, er det i så fald det første dødelige angreb af de vilde firbenede dyr i mere end 50 år på amerikansk jord. Ulveangreb er meget sjældne, og der er kun registreret få tilfælde i verden de seneste år - hovedsageligt i Canada og Rusland. Umiddelbart er mandagens angreb også det første i Alaskas historie. Lokalbefolkningen har ifølge den lokale ordensmagt udtrykt bekymring for ulve, der er blevet set i området. /ritzau/Reuters",
        "metadata": {
            "source": "https://www.berlingske.dk/internationalt/kvinde-draebt-af-vilde-ulve-i-alaska",
            "image_url": "https://berlingske.bmcdn.dk/media/cache/resolve/image_x_large/image/88/887189/2328374---jpg",
            "publication_time": "Fredag d. 12. marts 2010, kl. 04.37",
            "author": null,
            "related_links": [],
            "attachments": []
        }
    }
}