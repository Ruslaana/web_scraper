{
    "version": "1.0",
    "document": {
        "id": 7581,
        "title": "Dansker anholdt i Sydafrika med afhuggede kvindekønsdele i køleskabet",
        "content": "En 63-årig dansk mand er blevet anholdt i Sydafrika, efter politiet fandt 21 kvindelige kønsdele i mandens fryser i Bloemfontein. Manden har i fem år været på flugt fra dansk politi. Det skriver BT.dk. Manden bliver fremstillet i retten på mandag. Det er mandens hustru fra Lesotho, som har anmeldt ham. De har sammen to små børn. »Det var et tumultagtigt ægteskab. Hustruen har tidligere fået ham anholdt i Lesotho for at have maltrakteret hendes kønsorganer. Men han fik hustruen til at trække anklagen tilbage,« fortæller den danske fotograf Jørn Stjerneklar, som interviewede manden i juni år til en radiodokumentar om hans flugt fra dansk politi. »Vi har fundet 21 kønsdele fra 21 forskellige kvinder. Mandens hustru er den ene af kvinderne. Vi er nu ved at efterforske, hvem de andre 20 er,« siger sydafrikansk politis talsmand Hangwani Mulaudzi til BT. Sydafrikansk politi konfiskerede - foruden kønsdelene - bedøvende medicin, kirurgisk udstyr og fotos i mandens beskedne rækkehus i bebyggelsen Langenhoven Park i Bloemfontein. »Manden ejer en stor våbenforretning i byen og har også en våbenbutik i Lesotho. Det er bizart, da han er flygtet fra en dom i Danmark for ulovlig våbenbesiddelse,« fortæller Jørn Stjerneklar. Flere medier skriver, at manden er 58 år. Det sydafrikanske politi oplyser, at det er den alder, der står i hans pas. Men BT har været kontakt med mandens familie i Danmark, som siger han er født i 1952 og altså er 63 år i dag. »Til mig har han også fortalt, at han er født i 1952,« siger den danske fotograf Jørn Stjerneklar.",
        "metadata": {
            "source": "https://www.berlingske.dk/internationalt/dansker-anholdt-i-sydafrika-med-afhuggede-kvindekoensdele-i-koeleskabet",
            "image_url": "https://berlingske.bmcdn.dk/media/cache/resolve/image_x_large_vertical/image/13/133763/10684730-afikaaa.jpg",
            "publication_time": "Lørdag d. 19. september 2015, kl. 13.37",
            "author": "Jeppe Pedersen",
            "related_links": [],
            "attachments": []
        }
    }
}