{
    "version": "1.0",
    "document": {
        "id": 12150,
        "title": "Herzog og de gale mænd",
        "content": "Den tyske filmskaber, forfatter, dokumentarist og operainstruktør Werner Herzog bliver 75 år 5. september. Han er langtfra nogen hr. hvem-som-helst – alene i kraft af sin omfattende produktion. Han står bag utallige film, og den legendariske franske filmkunstner François Truffaut kaldte ham »den mest betydningsfulde nulevende filminstruktør«. Den amerikanske filmkritiker Roger Ebert har sagt om Herzog, at han »aldrig har skabt én eneste film, hvor han er gået på kompromis med sine hensigter, hvor han har givet køb, hvor han er pinlig eller bare pragmatisk eller uinteressant«. Selv hans fiaskoer er grandiose. Werner Herzog begyndte at lave kortfilm i begyndelsen af 1960erne, men debuterede som spillefilminstruktør i 1968 og vakte opsigt med sin anden spillefilm, »Også dværge er begyndt i det små« (1970), og med den storslåede »Aguirre, den gale erobrer« (1972), slog Herzog for alvor sit navn fast internationalt som en stor instruktør. Filmen var samtidig den første af fem bemærkelsesværdige film om gale mænd med storslåede og umulige drømme, som Herzog skabte med den tyske dybt besværlige skuespiller, Klaus Kinski. (I dokumentar-filmen »Min bedste fjende« (1999) skildrer Herzog samarbejdet med Kinski, og det kan undre, at det ikke endte med, at den ene slog den anden ihjel.) Ellers handler hans film om folk med enestående talenter på mærkværdige områder eller om enkeltpersoner i konflikt med naturen.  Werner Herzog betragtes som den måske største af instruktørerne i den nye generation af filmskabere i »neuer deutscher film«, der også tæller Rainer Werner Fassbinder, Margarethe von Trotta, Volker Schlöndorff, Werner Schröter og Wim Wenders. Udover at benytte sig af professionelle skuespillere, bruger Herzog lige så gerne amatører med tilknytning til den lokalitet eller det emne, filmene omhandler. Nogle gange spiller de roller, andre gange er de sig selv. Både i dokumentarfilmene og i spillefilmene.  Werner Herzog er i sin mere end 50 år lange karriere som filmskaber blevet tildelt utallige filmpriser. Alle dem, man kan drømme om: Sølvbjørnen og Guldbjørnen på filmfestivalen i Berlin, De gyldne palmer i Cannes, Sølvpalmerne i Cannes, en César, en Emmy, Alfred P. Sloan-prisen på Sundance Film Festival og Leone d’Oro i Venedig. Han har været gift tre gange og har tre børn – et af dem uden for ægteskab. I 1967 blev han gift med Martje Grohmann. De blev skilt i 1985. Inden da havde Herzog fået en datter med Eva Mattes. 1987 blev han gift med Christine Maria Ebenberger, og de blev skilt i 1997. Forinden var Werner Herzog flyttet til USA, og 1999 giftede han sig med fotografen Elena Pisetski, der nu hedder Lena Herzog. ",
        "metadata": {
            "source": "https://www.berlingske.dk/navne/herzog-og-de-gale-maend",
            "image_url": "https://berlingske.bmcdn.dk/media/cache/resolve/image_x_large/image/16/160582/18365170-file-switzerland-cinema-werner-herzog-birthday.jpg",
            "publication_time": "Søndag d. 03. september 2017, kl. 16.00",
            "author": "Jan Hedegaard",
            "related_links": [],
            "attachments": []
        }
    }
}