{
    "version": "1.0",
    "document": {
        "id": 9156,
        "title": "Har du undret dig over, at alle husene på Grønland er ens? Her er historien – og vi trænger til den",
        "content": "Det har været en højspændt vinter i det dansk-grønlandske forhold her i begyndelsen af 2025: Trusler fra USA, enløgnagtig kryolitdokumentarog hårde ord tværs hen over Nordatlanten har præget dagsordenen. Nu er valget imidlertid overstået, og det er på tide at få pulsen lidt ned igen. I stedet for at råbe kan vi dvæle ved nogle af de mange fine projekter, der gennem tiden er blevet sat i værk for at udvikle og udbygge Kalaallit Nunaat. Ikke for at stjæle noget fra nogen, men for at forbedre boligstandarden, for eksempel – og dermed udrydde tuberkulosen i landet højt mod nord. Her i Upernavik er der også massevis af de små typehuseFold sammenLæs mereFoto: Linda Kastrup. Det projekt, jeg tænker på her, er udviklingen af det lille grønlandske typehus, som er så – netop typisk – for billedet af Grønland. I alle byer og bygder ser man de små kompakte, kulørte huse som helt naturlige tilføjelser til det mageløse landskab. Husenes præcise form og de kraftige farver er smukke accenter i den storslåede natur, og i sig selv er de et eksempel på, hvad man kan opnå med små midler og stor følsomhed. Historien om de kompakte, men praktiske huse er værd at fortælle, fordi den ikke bare handler om at producere en enkel løsning på et nemt identificerbart problem. Den handler også om nogle meget fundamentale – og meget beundringsværdige – arkitektoniske kvaliteter. Efter Anden Verdenskrigs afslutning, da Grønland overgik fra at være en dansk koloni til at være et dansk amt med alle de velfærdsydelser, et dansk amt kunne tilbyde, var boligsituationen noget af det første, man tog fat i. På det tidspunkt boede mange grønlændere stadig i tørvehytter, og der var bred enighed om, at den ikke-eksisterende boligstandard var med til at sprede allehånde sygdomme. Grønlands Tekniske Organisation (GTO), som var blevet grundlagt for at stå for den praktiske opbygning af det moderne Grønland, udviklede et »typehus«, som let kunne opføres af lokale håndværkere, som en traditionel bindingsværkskonstruktion med muret skorsten. Det viste sig imidlertid at være svært at få bygget huse nok. De var for dyre for den almindelige grønlænder – og det var også sværere end antaget at få dem bygget i en tilfredsstillende kvalitet. GTO skiftede derfor strategi og begyndte i begyndelsen af 1960erne at opføre store lejlighedsblokke for at afhjælpe bolignøden så hurtigt som muligt. Det gik imidlertid heller ikke godt. Livet på fjerde sal i et svalegangshus passede slet ikke til den lokale fisker- og fangerkultur, så nogen måtte finde på en bedre løsning. De kraftige farver lyser op i det voldsomme landskab. Her i Kangaamiut.Fold sammenLæs mereFoto: Ida Marie Odgaard/Ritzau Scanpix. De nogen viste sig at være arkitektprofessorerne Viggo Møller-Jensen og Tyge Arnfred, der sammen havde tegnet massevis af boliger over hele Danmark. Baseret på deres erfaring med gennemtænkt massebyggeri bad GTO Møller-Jensen og Arnfred om at udvikle et rationelt typehus, der kunne bygges i flere størrelser, og som indtænkte den grønlandske kultur og levevis i sit design. Resultatet blev et system af trærammer, monteret med FRCW (Fire Retardant Compact Wood) krydsfiner, både indvendigt og udvendigt. Rammernes mål blev bestemt af krydsfinerpladernes størrelse, men endte med en bredde på 61 centimeter. Husenes størrelse kunne varieres fra 35 til 120 m², med samme profil og bredde. Variationen af størrelsen fremkom helt enkelt ved at forlænge husene, der altså set fra gavlen så fuldstændig ens ud, lige meget om der var tale om et stort eller et lille grønlandshus. Der blev lagt stor vægt på, at de nye typehuse kunne passes ind i de eksisterende byer, og det lykkedes glimrende. Selve hustypen, det skarptskårne kompakte saddeltagshus, næsten uden tagudhæng, går tilbage til slutningen af 1700-tallet, men dengang var det kun de danske administratorer, der byggede og boede på den måde. Modulerne til det nye typehus blev lavet på en fabrik i Danmark og kunne derpå sejles »flat packed«, som det hedder i dag, op til Grønland, hvor de uden specialværktøj kunne samles og monteres på deres fundament. Husene var tilpasset en levevis med hundespand og med daglig fiske- og eller sælrensning: I stueetagen var et bryggers-vådrum med et formstøbt glasfiberkar som gulv, mens resten af gulvene i husene var belagt med linoleum. De små huse havde stue, køkken og vådrum i stueetagen, mens der var soveværelser i den udnyttede tagetage. Der blev udviklet et særligt centralvarmefyr til typehusene, som også blev udstyret med rindende vand, leveret fra to 500 liters-tanke på loftet. Et kompakt, veldesignet hus altså – uden spildplads og med stort fokus på en praktisk livsstil, der foregik lige så meget udendørs som indendørs. Sådan stod huset i sin tid i UsserødFold sammenLæs mereFoto: Susanne Møller-Jensen. Da prototypen til grønlandshuset var færdigudviklet, opførte GTO et prøvehus i Danmark for at se, om principperne holdt vand, bogstaveligt talt. Huset levede op til alle ideerne og blev efter endt testperiode købt af Viggo Møller-Jensens søn, Jens Møller-Jensen, der både var uddannet instrumentmager og arkitekt. Den unge Møller-Jensen savede huset midt over, så dets to halvdele kunne transporteres på hver sin sættevogn. Han fik hele herligheden leveret på en grund i Usserød. En grund, han havde købt af ingen ringere end den navnkundige PH, Poul Henningsen, som boede lige overfor. Jens Møller-Jensen døde i januar 2024, så ham kan vi desværre ikke spørge, men hans daværende kone, Susanne, fortæller levende om, hvordan huset var »vidunderligt« at bo i, som hun siger. »Det var som et luksuskolonihavehus«, fortæller hun. »Det var kun på 88 m², men det var så rationelt formgivet, at det føltes langt større. Der var flere skunkrum, der kunne udnyttes til reoler, der var en smuk trappe mellem stuen og værelserne under det stejle tag, og huset var samtidig så velisoleret, at det var både varmt om vinteren og svalt om sommeren.« »Det var også så praktisk med et træhus, at man så nemt kunne lave ændringer og tilbygninger«, fortsætter hun. »Alt var gennemtænkt og af høj kvalitet«. Dørgrebene for eksempel var de såkaldte »stormgreb«, af samme slags som man ser på fryserum i industribyggeri. En praktisk foranstaltning til det hårde grønlandske klima, ligesom de massive finerplader og det indbyggede rammesystem gjorde huset så stift, at det kunne tåle både polarstorme og massivt snefald. Susanne Møller-Jensen fortæller, at folk ofte opfordrede hende til at grundlægge en »grønlænderhusbebyggelse«, hvor de små, men effektive huse kunne være ramme om et fællesskab, der var tæt på naturen, og med huse af en kvalitet, der lå langt over de traditionelle kolonihavers små skure. Det blev aldrig til noget, men huse i massevis blev opført i Grønland, hvor de stadig udgør den arkitektoniske rygrad i mange af de små byer og bygder langs kysterne. Historien om Grønlandshusene og om det grundige, nysgerrige arbejde, der blev iværksat for at give dem både form og funktion, er altså en god historie at fortælle nu, hvor vi alle nok har brug for lidt iskold, arktisk ro. Her er vi i udkanten af NuukFold sammenLæs mereFoto: Emilio Morenatti/AP/Ritzau Scanpix.",
        "metadata": {
            "source": "https://www.berlingske.dk/arkitektur/har-du-undret-dig-over-at-alle-husene-paa-groenland-er-ens-her-er",
            "image_url": "https://berlingske.bmcdn.dk/media/cache/resolve/image_x_large/image/189/1899221/24908700-de-sm-typehuse-ses-stadig-overalt-i-grnland.jpg",
            "publication_time": "Søndag d. 16. marts 2025, kl. 15.38",
            "author": "Holger Dahl",
            "related_links": [],
            "attachments": []
        }
    }
}