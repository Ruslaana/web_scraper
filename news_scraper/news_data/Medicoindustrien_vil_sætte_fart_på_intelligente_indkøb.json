{
    "version": "1.0",
    "document": {
        "id": 12438,
        "title": "Medicoindustrien vil sætte fart på intelligente indkøb",
        "content": "Alle taler om mere intelligente offentlige indkøb af medicinsk udstyr og om at styrke det offentligt private samarbejde om innovation inden for medicoområdet. Men selvom alle parter tilsyneladende er enige om, at det er målet, køber indkøberne rundt om i regionerne stadig medicinsk udstyr oftest ind ofte med udgangspunkt i, hvad der bedst og billigst. Det skyldes at forudsætningerne for at kigge på den totale omkostning ved en behandling ikke optimale i dag.Et nyt, nordisk initiativ med medicobranchen som primus motor skal lave om på det. ”I dag har vi i Danmark gode retningslinjer, som gør det muligt at købe intelligent ind og fremme samarbejder mellem offentlige og private om innovation inden for medicinsk udstyr. Men både offentlige indkøbere ude i de enkelte regioner og virksomhederne selv hænger fast i gamle indkøbsmønstre,” siger Peter Huntley, direktør i Medicoindustrien, der er brancheorganisation for de danske producenter og forhandlere af medicinsk udstyr.   Det nordiske initiativ går ud på, at skabe opmærksomhed omkring behovet for at købe intelligent ind, og samtidig sikre erfaringsudveksling både internt i de nordiske lande og landene imellem. Samtidig skal der arbejdes med fælles nordiske vejledninger på relevante områder. Udgangspunktet er, at politikere og indkøbere af medicinsk udstyr i stigende grad efterspørger dokumentation for den sundhedsøkonomiske effekt ved udbud af medicinsk udstyr. Samtidig oplever medicobranchen vanskeligheder ved at markedsføre og sælge nye innovative produkter, fordi fokus er for snævert på indkøbspris. ”I dag fungerer indkøberne ude i regionerne i Danmark som satelitter, der køber ind bedst og billigst. Det levner ikke altid plads til at medregne faktorer som genindlæggelser og patientoplevelsen. Vi kunne selvfølgelig godt sætte os ned i brancheorganisationen og på tværs af de nordiske brancheorganisationer og diskutere, hvordan vi løser problemet. Men vi tror på, at det har mere effekt, hvis vi får alle parter med i dialogen,” siger Peter Huntley.   Projektet har fået penge fra Nordic Innovation, som hører under Nordisk Ministeråd, med det formål at styrke nordisk handel, erhvervs og innovation. Initiativet går i luften ved et møde i Stockholm mellem de involverede parter tirsdag og skal efter planen kører frem til 2017. ”Vi er enige om, at vi skal arbejde mere med innovation og intelligente indkøb, men vi får det ikke gjort i hverdagen. Derfor bliver vi nødt til at ændre på kulturen og systemerne, både i det offentlige og hos vores medlemsvirksomheder.” siger Peter Huntley.  ",
        "metadata": {
            "source": "https://www.berlingske.dk/virksomheder/medicoindustrien-vil-saette-fart-paa-intelligente-indkoeb",
            "image_url": "https://berlingske.bmcdn.dk/media/cache/resolve/image_x_large/image/16/169595/8460397-peter.jpg",
            "publication_time": "Tirsdag d. 24. marts 2015, kl. 15.08",
            "author": "Vibeke Lyngklip Svansø",
            "related_links": [],
            "attachments": []
        }
    }
}