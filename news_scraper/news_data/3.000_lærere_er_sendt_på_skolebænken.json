{
    "version": "1.0",
    "document": {
        "id": 18173,
        "title": "3.000 lærere er sendt på skolebænken",
        "content": "Mens elevernes sommerferie hastigt går på hæld, sidder Københavns lærerstab i disse dage selv og sveder på skolebænken. Som den første kommune i Danmark sender Københavns Kommune 3.000 af hovedstadens folkeskolelærere af sted på efteruddannelse samtidigt. På det nystartede Sommeruniversitet bliver de i tre dage undervist i fag som IT-didaktik, undervisningens organisering og lærer-elev relationer. Alt sammen skal det sikre lærernes efteruddannelse og i sidste ende munde ud i en styrkelse af fagligheden i de Københavnske folkeskoler. »Vi har dygtige lærere i København, men vi skal have endnu dygtigere lærere,« siger Anne Vang, borgmester for Børne- og Ungeforvaltningen i Københavns Kommune. Se også:\"Her er Danmarks bedste folkeskoleguide - tjek dit barns skole\" (29 kr.) Ved at lægge Sommeruniversitetet i de sidste dage i skolernes sommerferie, håber Anne Vang, at lærerne kan få bedre mulighed for at efteruddanne sig, uden at det går ud over elevernes undervisning. Til et af Sommeruniversitetets mange workshops sidder Ida Braagard i en diskussion med tre andre. Sammen skal de lære, hvordan man tilrettelægger et undervisningsforløb for begavede elever, der mangler udfordringer, og Ida Braagard er mødt op med åbent sind. »Jeg synes, undervisningen er god. Vi har fået en engageret og interesseret lærer, men jeg er spændt på at se, om jeg er beriget nok, når jeg kommer hjem efter tre dage i forhold til, hvis jeg har været på kursus i løbet af året,« fortæller Ida Braagaard, som er udskolingslærer på Strandvejsskolen. Og berigelse er noget Ida Braagaard og hendes kollegaer længe har sukket efter. I 2009 viste en OECD-undersøgelse, at 25 procent af de danske lærere ikke havde deltaget i kompetenceudvikling af mindst en dags varighed i 18 måneder. I Københavns Kommune alene lå lærernes efteruddannelse i gennemsnit på omkring 10 timer sidste år. Med Sommeruniversitetet er de nu sikret over 20 timers årlig efteruddannelse. Selvom lærerne således får glæde af flere timers efteruddannelse, bliver Sommeruniversitetet modtaget forskelligt. Formand for Københavns Lærerforening, Jan Trojaborg, ser Sommeruniversitetet som et spændende initiativ, men han frygter, at prisen på lærernes deltagelse vil være på bekostning af øvrig efteruddannelse i løbet af skoleåret. »De penge, det koster at sende lærerne afsted, er taget fra skolernes budgetter, og så har de jo ikke mulighed for selv at planlægge kurser,« siger han. Se også: \"Find den bedste privatskole\" (29 kr.) På Sommeruniversitetet betaler Børne- Ungeforvaltningen lærernes kursusudgifter og forplejning. Selve kursustiden skal skolerne selv betale. For en skole med 40 lærere på på Sommeruniversitetet, betyder det, at skolen skal af med omkring 250.000 kroner. Jan Trojaborg foreslår i stedet, at Københavns Kommune sikrer lærernes efteruddannelse ved at indføre en rotationsordning, hvor fastansatte lærere kan komme på nogle ugers efteruddannelse, mens arbejdsledige lærere vikarierer. »Så bliver det ikke noget fra dag til dag, men istedet et forløb, hvor de fastansatte kan få noget ordentligt efteruddannelse, og de arbejdsledige lærere kan komme ind og få nogle kompetencer i skoleverdenen,« siger Jan Trojaborg. Hos Skole og Forældre, som er en landsorganisationen for forældre i folkeskolen, mener formand Benedikte Ask Skotte til gengæld, at Sommeruniversitetet med tiden vil give mening. Hun er glad for, at lærerne nu får mulighed for at uddanne sig, uden at det går udover elevernes undervisning. »Det er sommetider vanskeligt, når lærerne tager på efteruddannelse, for undervisningen bliver hurtigt ustruktureret. Der er stadig en tendens til, at børnene tror, der skal ske en hel masse andet, når de møder en vikar,« siger hun.",
        "metadata": {
            "source": "https://www.berlingske.dk/samfund/3.000-laerere-er-sendt-paa-skolebaenken",
            "image_url": "https://berlingske.bmcdn.dk/media/cache/resolve/image_x_large/image/63/634306/5464753-sommeruni.jpg",
            "publication_time": "Fredag d. 10. august 2012, kl. 06.00",
            "author": null,
            "related_links": [],
            "attachments": []
        }
    }
}