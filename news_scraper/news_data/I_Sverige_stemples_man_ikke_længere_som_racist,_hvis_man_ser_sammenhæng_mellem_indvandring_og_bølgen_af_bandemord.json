{
    "version": "1.0",
    "document": {
        "id": 12649,
        "title": "I Sverige stemples man ikke længere som racist, hvis man ser sammenhæng mellem indvandring og bølgen af bandemord",
        "content": "Siden det forrige valg i 2014 har Sverige været udsat for over700 bombeattentater og flere end 1.000 skudepisoder. I sidste uge passerede Sverige endnu en dyster milepæl med den 45. skuddræbte person indtil videre i år – det højeste antal inden for et år i flere tiår. Det kan sammenlignes med Finland, hvor blot en enkelt person er blevet skudt og dræbt i årets første seks måneder. Altså er det ikke underligt, at kriminalitet dominerer den svenske debat for første gang nogensinde forud for valget 11. september. Og mens partierne diskuterer kriminaliteten, fortsætter voldsbølgen ufortrødent: Søndag blev en skarp sprængladning fundet i en taske i det centrale Stockholm midt under en velbesøgt musikfestival. Publikum måtte evakueres af politiet. Man tør ikke tænke på, hvad der var sket, hvis tasken ikke var blevet opdaget. Fredag blev en mand med forbindelser til bandekriminelle myrdet ved enskudepisode i indkøbscentret Emporia i Malmø– endnu en af alle disse voldshandlinger i det svenske bandemiljø, der nu om dage sker helt uden tanke for, at udenforstående risikerer at komme til skade eller blive dræbt. Denne gang blev en kvinde, der var på besøg i Malmø fra Norge, svært kvæstet. Også for andre var skuddrabet en traumatisk oplevelse: Et stort antal mennesker reagerede som under et terrorangreb og løb og forskansede sig i butikker. Skudepisoden i Emporia er også på flere andre måder symptomatisk for det svenske bandemiljø. Den formodede gerningsmand er 15 år og var på flugt fra såkaldt SiS-varetægt. SiS-hjem er den svenske kriminalforsorgs alternativ for unge lovovertrædere, men det er en mild straf, som åbenlyst er skabt til en anden tid og næppe noget, der bider på nutidens unge bandekriminelle. Unge svenske kriminelle taler om at »pynte sig med en firer for at blive hundredårig«: At tage fire år på et SiS-hjem for at begå mord og derigennem få fuld respekt. Disse unge er også i søgelyset hos kriminelle organisationer, der netop går efter personer under 18, som kan begå meget grove forbrydelser. Politiet konstaterede allerede i2018: »Det er også almindeligt, at man lader yngre begå voldsforbrydelser, blandt andet mord, for at blive optaget i en organisation.« Sverige har altså fået en situation, hvor bander systematisk hverver lejemordere under 18 år. Imens har den myndighed, som har ansvar for SiS-forsorgen, offentliggjort følgende tal fra en rundspørge blandt indsatte unge, som viser, hvor tilfredse forbryderne selv er med at være anbragt her: Syv ud af ti unge siger, at de har »været med i planlægningen af deres behandling« og »har kunnet komme til orde om deres forsorg«. Syv ud af ti »ville anbefale en person i samme situation at blive anbragt på samme institution«. Det er på disse hjem, at banderne rekrutterer deres »torpedoer« (lejemordere, red.). Og imens er valgdebatten altså slået ind på et hidtil ukendt terræn. Pludselig er der enighed blandt alle partier på nær Miljöpartiet og Vänsterpartiet om, at indvandringen til Sverige har bidraget til udviklingen i kriminaliteten og derfor har været større, end Sverige har kunnet håndtere. Det er en holdning, som for bare et par år siden ville være stemplet som racistisk. Nu er den mainstream. En anden tydelig forandring gælder synet på SD, Sverigedemokraterna, som i stigende grad nærmer sig en status som et stuerent samarbejdsparti for de svenske borgerlige. Samtidig med, at SD for nylig offentliggjorde deres egenhvidbog, som bekræfter, at flere af grundlæggerne var aktive nynazister, slås partiet med Moderaterna om at blive det største borgerlige parti. Det er naturligvis ikke, fordi svenskerne er blevet nazister, men fordi historien har givet SD ret i en række spørgsmål på en måde, som har undergravet tilliden til de traditionelle partier. Det er kun nogle år siden, at for eksempel Aftonbladets politiske chefredaktør, Karin Pettersson, en toneangivende socialdemokrat med stærke forbindelser til partiet,koketteredemed, at hun ikke kunne forestille sig et argument for mindre indvandring, som ikke var racistisk. Men sådan lød det også i den anden blok: Liberalerna førte valgkampagne medbudskabet»Ja til indvandring, nej til racisme«, som om det var sådan, modsætningsforholdet var. Fredrik Reinfeldt fra Moderaterna opfordrede det svenske folk til at »åbne deres hjerter«. Ville man ikke have en unikt høj indvandring – unik i forhold til andre lande og til Sveriges egen historie – havde man intet andet alternativ end SD. Nu er den svenske debat i rasende fart ved at blive normaliseret i forhold til det øvrige Europa. Begge blokke er enige i, at indvandringen har ført til den svenske voldsbølge, og at indvandringen har været for høj. Vips, så har den svenske holdningskorridor med ét ryk flyttet sig. Men overskrifter om nye voldsgerninger minder så godt som dagligt om, at det er et ryk, der nu sker i ellevte time. Paulina Neuding er kommentator og tidligere chefredaktør på magasinet Neo og netmediet Kvartal, gennem en række år leder- og klummeskribent på Svenska Dagbladet og tidligere Europaredaktør på det engelsksprogede medie Quillette. Oversættelse: Bibi Christensen",
        "metadata": {
            "source": "https://www.berlingske.dk/opinion/i-sverige-stemples-man-ikke-laengere-som-racist-hvis-man-ser-sammenhaeng",
            "image_url": "https://berlingske.bmcdn.dk/media/cache/resolve/image_x_large/image/158/1583924/24181608-sweden-shooting-emporia.jpg",
            "publication_time": "Torsdag d. 25. august 2022, kl. 07.00",
            "author": null,
            "related_links": [],
            "attachments": []
        }
    }
}