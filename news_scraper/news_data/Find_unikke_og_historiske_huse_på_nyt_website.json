{
    "version": "1.0",
    "document": {
        "id": 6687,
        "title": "Find unikke og historiske huse på nyt website",
        "content": "Et nyt website samler unikke huse i Danmark, som er værd at besøge. Siden hedderwww.thedanishclub.dkog viser huse lige fra Brøndums Hotel til Svaneke Fyr. »Vi er alle på jagt efter det særlige og det spændende, når vi skal inspireres og underholdes. Men alt for få ved, hvilket skatkammer af historiske oplevelser Danmark er. Og derfor har vi skabt The Danish Club. Her har vi for første gang samlet de historiske huse i Danmark på én fælles portal, hvor alle kan finde særlige oplevelser lige om hjørnet,« fortæller præsident i Historiske Huse Birthe Iuel.  Man kan gratis melde sig ind i The Danish Club og få invitationer til særlige events og oplevelsesuniverser på tværs af de historiske huse over hele Danmark. Der er f.eks. planer om et historisk maraton fra hus til hus. En anden idé er en tur i H.C. Andersens fodspor til de kroer, slotte og herregårde, hvor han boede og lod sig inspirere til sine eventyr. Realdania støtter projektet, og fra projektleder og arkitekt Eske Møller lyder det:  »Steder med en særlig historie i form af unikke bygninger og kulturmiljøer har en betydning for både identitet, stolthed og udvikling i et område. Med websitet bliver det nu meget lettere for os alle sammen at finde de mange perler rundt omkring i landet, som kan give os oplevelser i helt særlige rammer.«",
        "metadata": {
            "source": "https://www.berlingske.dk/rejser/find-unikke-og-historiske-huse-paa-nyt-website",
            "image_url": "https://berlingske.bmcdn.dk/media/cache/resolve/image_x_large/image/17/179359/21269036-23rejbroendums-hotel-112433jpg.jpeg",
            "publication_time": "Fredag d. 22. juni 2018, kl. 19.00",
            "author": null,
            "related_links": [],
            "attachments": []
        }
    }
}