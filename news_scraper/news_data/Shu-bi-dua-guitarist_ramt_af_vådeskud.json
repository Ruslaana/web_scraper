{
    "version": "1.0",
    "document": {
        "id": 16163,
        "title": "Shu-bi-dua-guitarist ramt af vådeskud",
        "content": "Under en fasanjagt ved Gisselfeld kloster på Sydsjælland 24. oktober oplevede Shu-bi-dua-guitaristen og tv-værten Ole Kibsgaard at komme unødvendigt tæt på døden, da han blev ramt af et vådeskud i hovedet, skriver Se & Hør. En lavtflyvende fasan fik en af de andre jagtdeltagere til at affyre sit skud og af uforklarlige årsager kom Ole Kibsgaard imellem jæger og fasan og blev ramt af fire hagl. Haglene borede sig ind i ansigt, kæbe og venstre hånd. Efter den tragiske ulykke, blev en blødende Ole Kibsgaard bragt til Næstved Sygehus og derefter til Rigshospitalet, hvor lægerne brugte seks en halv time på at operere haglene. Ole Kibsgaard har udover et hævet ansigt og et kæmpe chok, fået sig et mere vedvarende minde, da han stadig har et hagl i i sin kæbe. - Jeg er ved godt mod, fortalte han til Se & Hør. Ud over at være guitarist i Shu-bi-dua er Ole Kibsgaard kendt som \"hyggeonkel\" for DR's Kaj og Andrea.",
        "metadata": {
            "source": "https://www.berlingske.dk/samfund/shu-bi-dua-guitarist-ramt-af-vaadeskud",
            "image_url": "https://berlingske.bmcdn.dk/media/cache/resolve/image_x_large/image/34/349963/3282406-ole-kibsgaard.jpg",
            "publication_time": "Onsdag d. 10. november 2010, kl. 16.43",
            "author": "Ebbe Jung Josefsson",
            "related_links": [],
            "attachments": []
        }
    }
}