{
    "version": "1.0",
    "document": {
        "id": 18259,
        "title": "Krigsherre er fri igen om otte år",
        "content": "Den congolesiske krigsherre Thomas Lubanga er blevet idømt 14 års fængsel ved Den Internationale Straffedomstol (ICC) i Haag for at rekruttere og anvende børnesoldater i sin oprørshær i Den Demokratiske Republik Congo tilbage i 2002 og 2003. Det skriver BBC. Men krigsforbryderen kan allerede være på fri fod igen om otte år. Det fortæller retsformand for straffedomstolen Adrian Fulford til Reuters. Eftersom Lubanga har tilbragt de seks år, som retssagen har varet, i Den Internationale Straffedomstols detention, vil han højest sidde fængslet i yderligere otte år. Lubangas straf blev mindsket på grund af, at anklageren ikke formåede at løfte bevisbyrden og gav misvisende erklæringer til pressen, siger Fulford til Reuters. Han kritiserer dermed chefanklageren ved ICC, Luis Moreno-Ocampo, som for nylig har afsluttet sin embedsperiode. Thomas Lubanga blev kendt skyldig af straffedomstolen i marts, ved den første dom i domstolens historie, så stafudmålingen har været på vej i flere måneder. Lubanga har gennem retssagen vedholdt sig sin uskyld og sagt, at han ikke støtter brugen af børnesoldater. Men et enigt dommerpanel afgjorde altså, at Lubanga kunne holdes ansvarlig og er skyldig i alle anklagerne mod ham som krigsforbryder. Chefanklageren, Luis Moreno-Ocampo, meddelte kort efter afgørelsen af skyldsspørgsmålet, at han gik efter den maksimale straf til krigsforbryderen. Men det krav har domstolen ikke fulgt. - Hvis vi bad om ét år (i fængsel, red.) per barn, ville vi gå langt over maksimummet på 30 år, der er indført i ICC-statutten, sagde Luis Moreno-Ocampo dengang ifølge Reuters. Men straffedomstolen har altså ikke efterkommet anklagerens ønske om en maksimal straf på 30 år.  Den congolesiske militsleder er kendt skyldig i at stå bag kidnapninger af børn på helt ned til ni år til sin hær, Congos Forenede Patrioter (UPC). På hans kommando blev børnene tvunget til at deltage i blodige kampe mellem etniske grupper i det nordøstlige DR Congo i årene fra 2002 til 2003. Kampene har ifølge Humans Rights Watch kostet mere end 60.000 menneskeliv. Lubanga blev arresteret i Congo tilbage i 2005 og overført til Haag året efter. Retssagen mod ham blev dog først indledt i 2009 og er siden hen trukket ud på grund af sagens vanskelige bevisførelse. Blandt andet har dommerne måttet forkaste bevismateriale på grund af bestikkelse af vidner. ",
        "metadata": {
            "source": "https://www.berlingske.dk/internationalt/krigsherre-er-fri-igen-om-otte-aar",
            "image_url": "https://berlingske.bmcdn.dk/media/cache/resolve/image_x_large/image/65/653418/5336706-drcongo-icc-warcrimes-lubanga.jpg",
            "publication_time": "Tirsdag d. 10. juli 2012, kl. 12.50",
            "author": null,
            "related_links": [],
            "attachments": []
        }
    }
}