{
    "version": "1.0",
    "document": {
        "id": 21096,
        "title": "Nu smider Tyskland også Huawei ud af mobilnettene",
        "content": "Selv om de danske teleselskaber meget snart har fjernet det allersidste udstyr fra den omstridte mobilgigant Huawei, går mange danskeres mobiltrafik stadig gennem det kinesiske grej. Nu ændrer det sig dog, for efter mange års tilløb har Tyskland endelig besluttet at forbyde udstyr fraHuaweiog den kinesiske konkurrent ZTE i kernen af de tyske mobilnet af sikkerhedsgrund. Det skriver nyhedsbureauerne Bloomberg og Reuters. Tyskland spiller i kraft af sin placering en nøglerolle i den internationale mobil- og datatrafik menhar været meget sen til at træffe samme beslutning, som andre europæiske lande traf for flere år siden. Det skyldes de tyske teleselskabers store investeringer i 5G-mobilteknologi fra de to kinesiske giganter. Teleselskaberne har derfor forsøgt at få skiftende regeringer til at droppe eller udskyde et tvangsskifte. Inden udgangen af 2026 skal alt 5G-udstyr fra Huawei og ZTE været fjernet fra de såkaldte kernenet, altså den del, der styrer selve mobiltrafikken. Teleselskaberne får frem til slutningen af 2029 til at skifte alt udstyr ude i selve mobilnettene, altså master, antenner, teknikskabe, transmissionslinier m.m., ud. Ifølge teleanalytiker John Strand, som er direktør i Strand Consult, der rådgiver teleselskaber verden over, udgør Tyskland 25 procent af EUs mobilkunder. Det vil koste de tre teleselskaber med mobilnet – Deutsche Telekom, Vodafone og Telefónica/O2 – anslået 2,5 milliarder euro eller 29 euro pr. tysker at erstatte Huawei- og ZTE-udstyret med udstyr fra andre producenter som svenske Ericsson og finske Nokia. I Danmark valgte TDC-koncernen for fem år siden at droppeseks års tæt samarbejde med Huawei og i stedet købe 5G-teknologi og -udstyr fra Ericsson. 3, som er delvis ejet af hongkongkonglomeratet Hutchison Whampoa, traf først beslutningen efter større, politisk pres halvandet år senere og er nu tæt på at have skiftet det hele ud med Ericsson-udstyr.3 havde Huawei som leverandøraf både kernenettet og alt masteudstyr, hvor TDC-koncernen hele tiden havde Ericsson til at stå for kernenettet. Telia og Telenor, som har fælles mobilnet i Danmark, har ikke anvendt de kinesiske giganter. Ogsådet færøske teleselskab, Føroya Tele, droppede Huaweiog indgik aftale med Ericsson i august 2021, mens det grønlandske Tele Greenland allerede i julen 2019 slog fast, at Huawei ikke var en mulig leverandør af 5G. Den ordre gik også til Ericsson. Frygten for udstyr fra den kinesiske gigant tog til i forbindelse med opbygningen af 5G-mobilnettene, der anses for at være afgørende vigtige brikker i både den civile og militære kommunikation. EU har vedtaget regler, der skal styrke sikkerheden i infrastrukturen, herunder mobil- og telenettene, og det har lagt ekstra pres på Tyskland. »Det er godt, at den tyske regering og de tyske teleselskaber indrømmer, at der er en risiko ved at bruge udstyr fra ikke-pålidelige leverandører som Huawei og ZTE. Det er blot trist, at de ikke ønsker at fjerne risikoen, før vi når til 6G,« siger John Strand med henvisning til, at næste mobilteknologi allerede er under udvikling. 6G, som skal afløse 5G, ventes så småt at kunne tages i brug fra 2030. ",
        "metadata": {
            "source": "https://www.berlingske.dk/virksomheder/nu-smider-tyskland-ogsaa-huawei-ud-af-mobilnettene",
            "image_url": "https://berlingske.bmcdn.dk/media/cache/resolve/image_x_large/image/181/1815526/24748725-26-may-2020-berlin-at-the-foot-of-a-radio-mast-i.jpg",
            "publication_time": "Torsdag d. 11. juli 2024, kl. 08.08",
            "author": "Thomas Breinstrup",
            "related_links": [],
            "attachments": []
        }
    }
}