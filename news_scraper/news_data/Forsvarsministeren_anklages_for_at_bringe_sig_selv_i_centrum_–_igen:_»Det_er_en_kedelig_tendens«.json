{
    "version": "1.0",
    "document": {
        "id": 5999,
        "title": "Forsvarsministeren anklages for at bringe sig selv i centrum – igen: »Det er en kedelig tendens«",
        "content": "I en kort video fra Forsvaret op til flagdagen fører forsvarsminister Trine Bramsen (S) ordet med budskabet: »Tak for jeres indsats«. Flere ordførere mener dog, hun stjæler fokus fra flagdagens reelle formål – og at det ikke er første gang. Se videoen her:  »Jeg vil opfordre ministeren til at have mere fokus på veteranerne end sig selv i dag.« Sådan lyder det fra Venstres forsvarsordfører, Lars Christian Lilleholt. De sidste 23 sekunder af den 46 sekunder lange film fra Forsvaret viser forsvarsminister Trine Bramsen gå mod en del af Monumentet for Danmarks Internationale Aktiviteter efter 1948 og placere en buket blomster. »Jeg er rigtig glad for, at vi har flagdagen, og det er både for at vise respekten for dem, der er kommet hjem fra missioner, men i allerhøjeste grad også for at vise respekt for dem, som ikke kom hjem og deres familier,« lyder det i baggrunden fra forsvarsministeren. Videoen blev lanceret den 3. september som en del af en mindre serie af videoer fra Forsvaret op til flagdagen i dag. På desociale medierkritiserer flere dog, at det snarere ligner en »kampagnevideo for ministeren« end en video til ære for de udsendte og veteraner. Det er ikke første gang, Trine Bramsen har fåetkritik på sociale medier for sine opslag. Ifølge Søren Espersen, forsvarsordfører for Dansk Folkeparti, er det netop ministerens, og sågar også regeringens, tidligere ageren, der gør, han reagerer på denne video. »Det er jo en del af en lang, lang række med film og videoer, hvor forsvarsministeren bringer sig selv utroligt meget i centrum,« siger han. Forsvarsordfører for Dansk Folkeparti, Søren Espersen, mener at flere af regeringens ministre bruger for meget tid på selvpromovering. »Hvis de nu have tid nok til den politiske debat, til alle journalisters spørgsmål og til at svare på spørgsmål til pressemøder og -konferencer, så kunne jeg forstå det,« siger han.Fold sammenLæs mereFoto: Mads Claus Rasmussen/Ritzau Scanpix. Han understreger dog, at hvis videoen havde været en af de eneste, hvor ministeren stjal fokus, havde det ikke været kritisabelt, da det er oplagt, at forsvarsministeren bringer en hilsen på flagdagen for de danske soldater. »Det er en kedelig tendens, det er for meget selvpromovering,« siger Espersen og supplerer med, at det er en tendens, han oplever ved flere af ministrene i den siddende regering. I Berlingskes lederfra torsdag kalder debatredaktør Pierre Collignon selvsamme regering for en »selfie-regering« og kalder forsvarsministeren for den mest selvoptagede. Hvorvidt videoen fra Forsvaret med Trine Bramsen har fokus på veteraner og udsendtes indsats, mener forsvarsordføreren fra Venstre, Lars Christian Lilleholt, kan diskuteres. »Jeg synes, det er vigtigt på en dag som i dag at have fokus på veteranerne. Det er nok vigtigere end, at vi sætter fokus på os selv,« siger han. Regeringen har tidligere på året været i vælten for selvpromovering, da beskæftigelsesministerPeter Hummelgaard deltog i en kampagnevideo for fædreorlov. Da lød kritikken på promovering af ministeren for skattekroner. Det, mener Søren Espersen, ikke er på tale her. »Det koster penge at have en regering og et folketing og igen, det er ikke videoen, jeg retter kritik imod, men tendensen. Men vi skal ikke begynde at lege små revisorer hele tiden, når det drejer sig om at vise Danmarks flag,« siger han. Ifølge ham er problematikken mere tid end penge. »Det kan blive for meget. Især når ministrene ikke har tid til at tale med journalister, men er for travlt optaget med promovering af dem selv,« siger han. Berlingske har efterspurgt et interview med forsvarsminister Trine Bramsen om kritikken, men det har ikke været muligt. I stedet har Forsvarsministeriet sendt et skriftligt svar: »Forsvaret har lavet flere videoer i anledning af flagdagen. I ugen op til flagdagen er en ny video blevet offentliggjort hver dag på Forsvarets og Forsvarsministeriets sociale medier. Videoerne har vist veteraner, chefer i Forsvaret samt nuværende og tidligere ministre,« lyder det.",
        "metadata": {
            "source": "https://www.berlingske.dk/indland/forsvarsministeren-anklages-for-at-bringe-sig-selv-i-centrum-igen-det-er",
            "image_url": "https://berlingske.bmcdn.dk/media/cache/resolve/image_x_large_vertical/image/146/1461169/23851744-flagdag-for-danmarks-udsendte-2021.jpg",
            "publication_time": "Søndag d. 05. september 2021, kl. 12.57",
            "author": "Katrine Mengel",
            "related_links": [],
            "attachments": []
        }
    }
}