{
    "version": "1.0",
    "document": {
        "id": 10350,
        "title": "Thomas Kluges kunst provokerer kultureliten: Venstrefløjen er »dygtig til at udskamme«",
        "content": "Venstreorienterede og progressive værdier flyder stort set modstandsløst gennem kulturlivets hjertekamre. Og det borgerlige Danmark ser passivt til, mens en endeløs strøm af klichétynget avantgardekunst udhuler danskernes kulturelle modstandsdygtighed på et kritisk tidspunkt i verdenshistorien. »Kunsten skal altid være hæslig, den skal være nedbrydende. Den skal gøre op med alle de lænker i form af vores kulturarv, vores køn, vores hjemland, sådan at vi kan skride frem mod at realisere en utopi på jorden,« siger den nationalkonservative forfatter og debattør Kasper Støvring, der sammen med maleren Thomas Kluge er indstillet til Berlingskes Fonsmark-pris for deres bidrag til den borgerlige idédebat. I bogen »Det Moderne er fortid«, der udkom sidste år, affyrer Støvring og Kluge en bredside mod et moderne kunstbegreb, der har erobret kulturverdens centrale institutioner og gjort en klichepræget progressiv avantgardisme til en uangribelig doktrin i dansk kunst. Københavns Kommune er for nylig blevetkritiseret for indkøbet af kunstneren Louis André Jørgensensværker »shitface« 1,2 og 3 til en samlet pris på 27.840 kroner. Hvis Jørgensens værk med forstenede fækalier fastgjort på aluminiumsplader minder om et ekko af den italienske avantgardekunstner Piero Manzonis verdensberømte værk »Merda d'artista« (Kunstnerens lort,red.) fra 1961, der består af en dåse forseglet med kunstnerens efterladenskaber, er det næppe tilfældigt. Moderne kunst og dens dertilhørende statsstøttede institutioner og museer har i vidt omfang lænket sig til et kunstsyn, der hylder den provokerende og grænseoverskridende gestus, der i sidste ende ender som en indholdsløs gentagelse af avantgardistiske klicheer, mener Støvring og Kluge. »I virkeligheden er det jo et fællesskab, vi søger, som er blevet polariseret i venstrefløjens frigørelsesprojekt,« siger Thomas Kluge. »Måske har vi brug for et borgerligt opgør med kulturen, fordi, som jeg ser det, har kulturen viklet sig ind i noget igennem de sidste halvandet hundrede år, hvor kultur er blevet en kritik af det borgerlige.« Thomas Kluge: Dronning Margrethe II, 1995Fold sammenLæs mere  I sit eget værk holder Thomas Kluge fast i sansningen og håndværkets betydning som afgørende. Selv er han inspireret af den italienske renæssances store mestre, der som Caravaggio kan indfange kosmiske sandheder med en virtuos iscenesættelse af lys, farver, form og indhold. I bogen sætter Kasper Støvring derfor ord på mystikken, tvetydigheden og ikke mindst skønheden i Thomas Kluges realistiske malerier og slår samtidig til lyd for kunstens altafgørende betydning som sammenhængsskabende og eksistentielt fordrende i en stadig mere forvirrende verden. »Når man ser for eksempel Thomas' malerier af sin egen datter, Cornelia, som er fanget i et stille indadvendt øjeblik med lyset, der er ligesom sådan et gyldent lys, der falder ind over hende, så fornemmer man en meget stærk kærlighed til det her menneske.« Thomas Kluge: Cornelia, 2018.Fold sammenLæs mere Med sine ultrarealistiske malerier og portrætter af magtfulde danskere som dronning Margrethe oplever Thomas Kluge at blive vendt ryggen af det gode selskab i dansk kulturliv, der ser ned på hans »genkendelige« kunst som gammeldags og forsuttet. »Du kan kalde det en anakronisme, når jeg tager fat i det gammeldags maleri. Du kan kalde det brølende kronhjort eller grædende barn, men i virkeligheden har jeg oplevet, at den største provokation i det, jeg gør, har været at male på den måde, jeg maler på,« siger Thomas Kluge, der tre gange forgæves har søgt optagelse på Kunstakademiet. Thomas Kluge er ikke i tvivl om, at hans »genkendelige« kunst i kunstelitens øjne ikke lever op til de særlige æstetiske kategorier, der i hans øjne dominerer de etablerede institutioner i dansk kulturliv. »Jeg er selv vokset op på venstrefløjen og har følt, hvordan den er dygtig til at udskamme mennesker og sætte mærkater på folk, som ikke retter ind. Og når man retter ind, bruger man ikke sit eget sanseapparat til at vurdere sin egen position.«  Mens venstrefløjen hylder kunsten som radikal, evigt normbrydende og fri for det omgivende samfunds kedsommelige småborgerlighed, har borgerligheden sjældent haft blik for kunsten som andet end pyssenysselige pyntegenstande til parcelhuset, mener Kasper Støvring. Både den kulturradikale og den borgerlige forståelse af kunst lider under en endimensionalitet, der udhuler eller underkender kunstens forbindelse til det almenmenneskelige. »Det skal bare være pænt og hænge på væggen og være en nydelsesgenstand. Det er også det, som Thomas har været fanget ind i. Man har forsøgt at gøre hans kunst harmløs,« siger Kasper Støvring om sin medforfatter. Har de borgerlige selv et ansvar for at have rømmet pladsen til fordel for denne angiveligt dominerende strømning i dansk kunst- og kulturliv? »Ja, absolut,« svarer Kasper Støvring. »Mange borgerlige har ikke forstået, at kunst berører noget af det allervigtigste i os mennesker, nemlig det, man kunne kalde eksistentialerne. Det, der er med til at gøre os til mennesker. Døden, forhold til døden, skyld, men også håb og frelse, tilgivelse, kærlighed, ånd, tro.« Thomas Kluge: Kronborg, 2023.Fold sammenLæs mere I en stormombrust verden, hvor russiske angrebskrige og amerikanske præsidenter med arktiske ambitioner river op i gængse verdensopfattelser i store dele af den vestlige verden, kan kunsten afstive og stimulere os og besinde os på selvrefleksion, mener Kasper Støvring. »Vi lever i en krisetid. Hvis det ikke var tydeligt før, så er det tydeligt nu. Hvad vil det egentlig sige at være en småstat? I en verden, der er rullet tilbage til den klassiske stormagtsrivalisering med truslen fra Rusland og Kina, ja sågar trusler og pres fra USA, er det også nødvendigt med en indre oprustning,« siger den konservative litterat og debattør Kasper Støvring. »Nu kommer jeg lidt til at lyde somMattias Tesfaye, der for nylig i Weekendavisenfaktisk satte fingeren på et meget ømt punkt, som vi også sætter fingeren på, nemlig, at vi bliver nødt til i disse krisetider at styrke vores forsvar både i åndelig og i fysisk forstand,« siger Kasper Støvring. »Vi skal styrke modet, vi skal styrke vores sammenhængskraft, så vi kan komme igennem disse krisetider. I den kontekst er kunst hverken en ufarlig pyntegenstand eller et totalt syrebad, hvor alt det, vi står på, skal nedsænkes og forsvinde i tidens malstrøm. »Vi vil redde nogle værdifulde ting ud af kulturen via kunsten, så vi kan få den her opbyggelighed tilbage.« Thomas Kluge: Johannes Døberen, Altertavle i Linå kirke, 2015.Fold sammenLæs mere I stedet for den moderne kunsts rutineprægede opgør med autoritet, form og åndelighed vil Thomas Kluge og Kasper Støvring derfor finde tilbage til den skønne kunst. »Skønheden, kristendommen og hjemlandet er ved at forsvinde. Både i vores kunst og i vores kultur. Kunsten kan være med til at revitalisere, så vi får et frugtbart forhold til de ting,« siger Kasper Støvring. »Skønhed er andet end bare nydelse. Det er faktisk en måde, hvorpå vi kan høre hjemme i en falden verden,« siger Kasper Støvring og fremhæver Thomas Kluges malerier af ældre mennesker, der står på tærsklen til døden som en åbenbaring af menneskelighed og levet liv. Thomas Kluge: Skærtorsdag. Altertavle i Linå kirke, 2015.Fold sammenLæs mere »Vi lever i en nutidsfetischerende og ungdomsfeticherende kultur, og det at male ældre mennesker og male dem med den værdighed og klogskab og erfaring, som Thomas gør, er også et eksempel på, hvordan skønheden får os til at føle os hjemme i verden.« Støvring fremhæver Kluges altertavle i Store Magleby som et tableau, der hensætter beskueren i et drama af metafysiske dimensioner. »I den magiske realisme ligger der dels genkendeligheden, men også det ubestemte. Man læser sig selv ind i maleriet og digter videre på det, og det kan man jo kun, når maleriet har den åbenhed, som alle gode malerier har,« siger han. »Vi taler om, at kunsten har to grundformer, altså hymnen og elegien, lovsangen over den skabte verdens mirakuløse skønhed, og så på den anden side elegien, altså klagesangen over at disse gode ting, de skal forsvinde for os igen. Men i kunstens skønne form bliver tabet til at bære.« Thomas Kluge: Dronning Margrethe II, 2000.Fold sammenLæs mere Mens den moderne kunst ifølge Støvring og Kluge har ualmindeligt travlt med at kappe forbindelserne til fortiden, fællesskabet og rødderne, slår Thomas Kluge til lyd for kreativ genbrug af kunsthistorien og kulturarven. »Det er enormt hipt at bruge ordet genbrug,« siger han. »Og jeg vil gerne genbruge noget af det, vi har smidt over bord i progressivitetens navn.« Det moderne menneske har forsøgt at gøre sig selv til Gud og har nægtet at anerkende naturens grænser, mener Thomas Kluge. »I dag kan vi selv bestemme, om vi vil være noget helt tredje end det, vi i traditionel forstand kalder mand og kvinde. På den vis er biologien jo også på en eller anden måde smidt under bussen,« siger Thomas Kluge. »Men det er jo ikke mennesket, der skaber verden, det er verden, der skaber mennesket. Og den fortælling skal vi tilbage til.« FAKTAFonsmark-prisenMed støtte fra Den Berlingske Fond og med inspiration fra fhv. chefredaktør Henning Fonsmark uddeler Berlingske én gang om året Fonsmark-prisen, der gives til markante stemmer og tænkere, som på afgørende vis har bidraget til den borgerlige idédebat.Prisen er på 250.000 kroner og uddeltes første gang i 2020, hvor Per Stig Møller blev prismodtager.Berlingske har indstillet otte debattører til prisen. Efterfølgende vil Den Berlingske Fonds bestyrelse reducere feltet til tre nominerede. Derpå afgør Berlingskes abonnenter, hvem der 27. marts skal modtage Fonsm﻿ark-prisen 2025. I de kommende uger vil de otte indstillede blive interviewet.De otte indstillede er: Otto Brøns-Petersen, Thomas Kluge og Kasper Støvring, Morten Dahlin, Linea Søgaard-Lidell, Christoffer Lilleholt, Marie Bjerre og Mads Duedahl, Frederik Vad, Isabella Arendt, Hella Joof, Firoozeh Bazrafkan og Morten Jarlbæk Pedersen.FOLD UD Med støtte fra Den Berlingske Fond og med inspiration fra fhv. chefredaktør Henning Fonsmark uddeler Berlingske én gang om året Fonsmark-prisen, der gives til markante stemmer og tænkere, som på afgørende vis har bidraget til den borgerlige idédebat. Prisen er på 250.000 kroner og uddeltes første gang i 2020, hvor Per Stig Møller blev prismodtager. Berlingske har indstillet otte debattører til prisen. Efterfølgende vil Den Berlingske Fonds bestyrelse reducere feltet til tre nominerede. Derpå afgør Berlingskes abonnenter, hvem der 27. marts skal modtage Fonsm﻿ark-prisen 2025. I de kommende uger vil de otte indstillede blive interviewet. De otte indstillede er: Otto Brøns-Petersen, Thomas Kluge og Kasper Støvring, Morten Dahlin, Linea Søgaard-Lidell, Christoffer Lilleholt, Marie Bjerre og Mads Duedahl, Frederik Vad, Isabella Arendt, Hella Joof, Firoozeh Bazrafkan og Morten Jarlbæk Pedersen.",
        "metadata": {
            "source": "https://www.berlingske.dk/opinion/thomas-kluges-kunst-provokerer-kultureliten-venstrefloejen-er-dygtig-til",
            "image_url": "https://berlingske.bmcdn.dk/media/cache/resolve/image_x_large_vertical/image/188/1889598/24890366-thomas-kluge-med-hat-og-kasper-stvring-p-herlu.jpg",
            "publication_time": "Lørdag d. 15. februar 2025, kl. 20.28",
            "author": "Troels Heeger",
            "related_links": [],
            "attachments": []
        }
    }
}