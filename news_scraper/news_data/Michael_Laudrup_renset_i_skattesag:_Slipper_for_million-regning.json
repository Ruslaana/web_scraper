{
    "version": "1.0",
    "document": {
        "id": 9330,
        "title": "Michael Laudrup renset i skattesag: Slipper for million-regning",
        "content": "København. Michael Laudrup har ikke længere et udestående med de hollandske skattemyndigheder. Efter næsten 15 år har den tidligere storspiller og nuværende træner fået medhold i sagen, hvor der var fremsat et krav på over ni millioner kroner. Det skriver BT onsdag. Avisen har fået aktindsigt i forløbet og udfaldet af en indledende retssag og en efterfølgende appelsag.  Papirerne viser, at byretten i Amsterdam 2. maj 2014 gav Ajax medhold i, at den hollandske klub i princippet kunne inddrive et beløb på 1,251 millioner euro, hvilket svarer til 9,3 millioner kroner i nutidige penge. Cirka to måneder senere appellerede Laudrup dommen, og 19. maj 2015 fik han ifølge BT medhold i appelretten. Han skal derfor ikke betale sin tidligere klub, hvor han spillede i 1997-98, penge. - Det er fint at få medhold. Men helt ærligt gider jeg ikke tale om eller tænke mere på den sag. For det første på grund af den tid, som den har taget. Men i lige så høj grad fordi det er - eller rettere var - en til tider uforståelig og nærmest grotesk sag, siger Michael Laudrup til BT.  Det er altså næsten halvandet år siden, at sagen blev afgjort, men Laudrup har ikke selv meldt ud, at den var afsluttet. Den indviklede sag går tilbage til sommeren 1997, hvor Michael Laudrup skrev under på en kontrakt med Ajax Amsterdam efter at have optrådt for Vissel Kobe i Japan. Laudrup skiftede til Amsterdam-klubben på en fri transfer og fik i forbindelse med den nye kontrakt en såkaldt sign-on-fee i bonus.  I Holland skal der ikke betales skat af overgangssummer, men det skal der til gengæld af sign-on-fee. Det fik Ajax til at vælge en løsning, hvor Laudrup i 48 timer var ejet af en bosnisk klub. På den måde blev betalingen til Laudrup fritaget fra skat, selv om der reelt var tale om skattepligtig \"løn\" indbetalt til Michael Laudrup på kreativ vis. Over for BT har Ajax ikke ønsket at kommentere sagen, der endte med, at klubben i den hollandske højesteret blev dømt til at betale 22 millioner kroner tilbage til staten. /ritzau/ ",
        "metadata": {
            "source": "https://www.berlingske.dk/sport/michael-laudrup-renset-i-skattesag-slipper-for-million-regning",
            "image_url": "https://berlingske.bmcdn.dk/media/cache/resolve/image_x_large/image/9/93014/15226038-ajax-danskerne-michael-laudrup.jpeg",
            "publication_time": "Onsdag d. 26. oktober 2016, kl. 05.12",
            "author": null,
            "related_links": [],
            "attachments": []
        }
    }
}