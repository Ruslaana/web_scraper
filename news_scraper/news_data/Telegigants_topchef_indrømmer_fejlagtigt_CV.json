{
    "version": "1.0",
    "document": {
        "id": 7415,
        "title": "Telegigants topchef indrømmer fejlagtigt CV",
        "content": "Som om Telenors norske topledelse ikke havde nok at slås med i forvejen med en stor bestikkelsessag i Usbekistan, må telegiganten nu indrømme, at den nye topchef har sat en bachelorgrad på sit CV, som han ikke har. Sigve Brekke blev i august 2015 udpeget som ny koncerntopchef for Telenor, der hører til blandt verdens ti største mobilselskaber. Han afløste Jon Fredrik Baksaas, som havde siddet på posten i 13 år. Finanstidsskriftet Kapital afslører i sin nyeste udgave torsdag, at Sigve Brekke på sit CV har skrevet, at han har en bachelorgrad i økonomi og administration fra Høyskolen i Telemark. Det afviser højskolen imidlertid.  Bekræfter manglende afslutning Over for Dagens Nyheter bekræfter informationschef i Telenor, Atle Lessum, nu, at det er korrekt, at Sigve Brekke ikke har en bachelorgrad. »Han tog 38 af de 40 vægttal, som kræves for at være højskolekandidat ved skolen, og mangler en seminaropgave, som ville have givet ham de to sidste vægttal. Grunden til, at Brekke ikke skrev denne opgave, var, at han blev svært engageret i politik den gang for over 30 år siden og prioriterede det politiske arbejde,« siger informationschefen til det norske dagblad. Bachelorgraden stod ifølge Kapital opført på Sigve Brekkes CV, mens han var ansvarlig for Telenor i Asien, og da han søgte om ophold som forskningsassistent på det prestigefyldte universitet Harvard i 1996. Den er også fremgået af Telenors årsrapporter mellem 2004 og 2014.  Bestikkelsesaffære martrer Telenor Sigve Brekke siger selv, at det skyldes »en urigtig oversættelse« til engelsk, og han påtager sig det fulde ansvar for de urigtige oplysninger i årsrapporterne. Telenor plages i øjeblikket af en bestikkelsesaffære i Usbekistan, hvor selskabet gennem et skuffeselskab i Gibraltar med tætte forbindelser den usbekiske præsidents datter, der havde ansvaret for landets telemarked, har betalt millioner under bordet for at få lov til at drive mobiltelefoni i Usbekistan. Sagen efterforskes i flere lande og har for nylig kostet Telenors bestyrelsesformand posten, ligesom flere ledende medarbejdere er blevet sendt hjem, mens undersøgelserne pågår.",
        "metadata": {
            "source": "https://www.berlingske.dk/virksomheder/telegigants-topchef-indroemmer-fejlagtigt-cv",
            "image_url": "https://berlingske.bmcdn.dk/media/cache/resolve/image_x_large/image/13/136139/11406196-pix-sigve-brekke.jpg",
            "publication_time": "Torsdag d. 19. november 2015, kl. 11.00",
            "author": "Thomas Breinstrup",
            "related_links": [],
            "attachments": []
        }
    }
}