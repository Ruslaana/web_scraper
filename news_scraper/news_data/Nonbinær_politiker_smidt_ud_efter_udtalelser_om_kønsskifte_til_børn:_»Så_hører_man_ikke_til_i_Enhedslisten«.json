{
    "version": "1.0",
    "document": {
        "id": 22389,
        "title": "Nonbinær politiker smidt ud efter udtalelser om kønsskifte til børn: »Så hører man ikke til i Enhedslisten«",
        "content": "Over weekenden er Enhedslisten blevet et medlem mindre. Ulf Harbo, der er medlem af kommunalbestyrelsen i Norddjurs kommune for Enhedslisten, er blevet smidt ud. Det fremgår af et brev, som lokalpolitikeren har modtaget af partiet,og som han har offentliggjort på det sociale medie X. Heri fremgår det, at Ulf Harbo er blevet »udelukket« af Enhedslisten, fordi han har optrådt partiskadeligt og handlet og talt imod partiets politik. Det fremgår ikke, hvad der præcist har ført til beslutningen,men Berlingske har set forretningsudvalgets såkaldte udelukkelsesgrundlag, som ligger bag. Her fremgår det, at flere af den folkevalgtes udtalelser om medicinsk kønsskifte af mindreårige »modarbejder Enhedslistens formål og politiske grundlag« og er direkte skadelige for partiet. Står det til Ulf Harbo, skal man nemlig som minimum være 25 år for at kunne modtage medicinsk kønsskifte. Noget, han gentagne gange har givet udtryk for. Også her iBerlingske. »Man ved med garanti, at det skader børns velbefindende at behandle dem med medicinsk kønsskifte. Derfor mener jeg, at det er forkert,« sagde han op til den skæbnesvangre weekend. Her forklarede han også, at han til trods for selv at være nonbinær er blevet kaldt transfob på grund af sine udtalelser. Byrådsmedlemmet går ikke op i, hvilke pronominer han bliver omtalt som, og har overfor Berlingske opfordret til at han bliver omtalt som »han« for at undgå forvirring. På baggrund af eksklusionen konkluderer Ulf Harbo, at der ikke er plads til kritik af kemisk kønsskifte af børn i Enhedslisten. »Mit hjerte går ud til alle de udsatte børn, kvinder, homoseksuelle og andre, som er blevet svigtet af venstrefløjens knæfald for en skadelig ideologi, som har smadret venstrefløjen i hele den vestlige verden,« skriver han. I et interview medTV 2 Østjyllandkalder den folkevalgte politiker det »træls« og et nederlag for demokratiet og ytringsfriheden.  Der er ikke plads til kritik af kemisk kønsskifte af børn i EnhedslistenMit hjerte går ud til alle de udsatte børn, kvinder, homoseksuelle og andre som er blevet svigtet af venstrefløjens knæfald for en skadelig ideologi som har smadret venstrefløjeni hele den vestlige verdenpic.twitter.com/VRnCMvCYRh Som reglerne er i dag, kan børn modtage hormonbehandling med henblik på at skifte køn fra 11-årsalderen. Det mener Ulf Harbo er forkert. »Det er ikke blevet indført på grund af lægefaglighed, men på grund af ideologi,«sagde han i sidste uge til Berlingske og fortsatte: »Forskning viser, at der ikke er nogen lægefaglig evidens for, at det skulle være gavnligt for børns psykiske velbefindende, men man ved med garanti, at det skader børns fysiske velbefindende.« Enhedslisten har også anklaget Ulf Harbo for at blåstemple Elon Musks støtte til højreorienterede partier og for at udtale sig generaliserende om jøder og muslimer. De anklager afviser Ulf Harbo også. Ulf Harbos synspunkter strider imod Enhedslistens politik, hvor der i partiets såkaldte positionspapir om transkønnethed fremgår, »at transpersoner skal tilbydes hjælp i det offentlige sundhedsvæsen til at bekræfte deres kønsidentitet fysisk. Det kan indebære hormonbehandling eller, for personer over 18 år, kønsbekræftende kirurgi«, som der står: »Enhedslisten stoler i udgangspunktet på det højt specialiserede sundhedspersonale, der varetager opgaven i dag og følger internationale anbefalinger på området. Enhedslisten ser derfor ingen grund til at begrænse transpersoners eksisterende muligheder for behandling.« Den holdning er dog ifølge Ulf Harbo »dybt ideologisk«. Det er ikke første gang, at Ulf Harbo gør sig bemærket, hvad angår Enhedslistens politik om transkønnethed. Det havde nær fået hamekskluderet tilbage i 2023. Her blev det dog besluttet, at han måtte blive i partiet med en aftale om, at han ikke måtte udtale sig i strid med Enhedslistens vedtagne politik. Selv holder Ulf Harbo fast i, at det, der står i Enhedslistens positionspapir, ikke er blevet vedtaget i hovedbestyrelsen eller på et årsmøde. I Enhedslisten slår Rasmus Holme Nielsen i et skriftligt svar tilTV 2 Østjyllandfast, at man ikke bliver smidt ud af Enhedslisten for at mene, at der er to køn, og at der er højt til loftet i partiet, men at der er grænser: »Hvis man som folkevalgt for Enhedslisten modarbejder vores politik i samarbejde med den yderste højrefløj, ikke overholder de klare aftaler, man laver med partiets ledelse, og behandler sine partifæller respektløst og uordentligt, så hører man ikke til i Enhedslisten.«",
        "metadata": {
            "source": "https://www.berlingske.dk/politik/nonbinaer-politiker-smidt-ud-efter-udtalelser-om-koensskifte-til-boern-saa",
            "image_url": null,
            "publication_time": "Mandag d. 03. februar 2025, kl. 07.24",
            "author": "Anne Meisner Synnestvedt",
            "related_links": [],
            "attachments": []
        }
    }
}