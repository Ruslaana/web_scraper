{
    "version": "1.0",
    "document": {
        "id": 3505,
        "title": "Søren Pind udpeger Claus Hjort som hovedmanden bag Venstres nedtur: Hans klapjagt har såret Venstre dødeligt",
        "content": "Venstre holder snart landsmøde. Engang det store dyr på savannen, nu en elefant, hvor den ene stødtand er faldet af. I 1980erne, da Venstre var i samme situation, men med en helt anden organisatorisk styrke, blev det politiske arbejde sat i fokus, og man slap folk som Britta Schall Holberg, Birthe Rønn, Elsebeth Kock-Petersen, Thor Pedersen, Niels Anker Kofoed, Haarder og Fogh, og hvad de ellers hed alle sammen, fri. Under Henning Christophersen og siden Uffe Ellemann kom lavere skat, mindre stat og mere privat i centrum. Og de politiske forslag fulgte med. Afbureaukratisering, liberalisering, decentralisering – det skulle være nemmere at være dansker. Der var kun ét magtparti dengang – og det sad i opposition. Op gennem 1980erne blev den regel, der ellers havde været hævdvunden, brudt. Socialdemokratiet havde ikke monopol på regeringsmagten – og særligt i Venstre fik den politiske debat plads. »Du behøver ikke være enige med os i alt«. Der har i de sidste uger været historieskrivning på skemaet. Jakob Ellemann gav et interview til Politiken, hvor han nøgternt konstaterede, at den ideologiske debat blev dræbt under Fogh og Hjort. Det var ikke det første stød mod legenden om 2000ernes politiske overlegenhed, der blev sat ind. År før Ellemann havde Løkke Rasmussen, med direkte adresse til de ti teser, som jeg lavede med en række venstrefolk i 2004, fra Venstres talerstol sagt, at »derfor er noget vigtigere end noget andet«. Og dernæst direkte citeret en række af teserne. Et subtilt opgør. Det forhindrede ikke Claus Hjort Frederiksen, hvem man ellers skulle mene havde nok at se til, i at blive rasende og gå amok på Jakob Ellemann. Dels ifølge diverse medier på Venstres forretningsudvalgsmøde,dels i et interview med avisen Danmark. Her rettede han en voldsom kritik mod Ellemann-Jensen. Og få dage senere var Ellemann historie. Ligesom Kristian Jensen blev det efter et sommergruppemøde, hvor Hjort også gik amok. Lige såvel som Lars Løkke Rasmussen ved samme lejlighed måtte gå. Disse ting er ikke bare enkelte tilfælde. Men en arbejdsfacon. En måde at operere på. Og det første offer var ikke Jensen, Rasmussen eller Ellemann. Der har været mange før dem. Det egentlige offer er Venstre. Efter den store valgsejr i 2001 – og det strategiskifte, Fogh gennemførte, som Hjort oprindeligt var imod (!) – begyndte en politisk klapjagt på folk, der blot rokkede med ørerne i forhold til definitionen af Venstres politik. Danmark fik dengang to magtpartier. Et magtparti er defineret ved, at det over en rum tid har nået at indtage alle holdninger til det samme spørgsmål. Før var der kun S. Nu var også V det. Devisen var, glem alle, der ikke vil eller vil stemme på dig. Koncentrer dig om dem, du måske kan få til at stemme på dig. Derved blev politik for de begejstrede en ren skal. Der var intet for dem. Der var kun noget for marginalvælgeren. Kombinerer man den klapjagt, som særligt Hjort Frederiksen stod i spidsen for, med den politiske tilgang, er det nemt at se – også i historiens klare lys – at Venstre, Danmarks liberale parti, fik et ulivssår. For den fremgangsmåde, metodik og tankegang skabte et liberalt parti til højre for Venstre. Et liberalt parti, der blev fodret af en lang række stærke profiler, som indtil da havde virket og tænkt i Venstre. Mest bag kulisserne. Men den tidligere DGI-landsformand og bonde Leif Mikkelsen blev spektakulært ydmyget offentligt af Hjort, kaldt partiskadelig på forsiden af en avis (med denne pen og Peter Christensen) og blev endog frataget sit ordførerskab som kommunalordfører, efter han havde rejst land og rige rundt med indenrigsminister Lars Løkke Rasmussen for at sikre kommunalreformens forankring. Han blev et afgørende led i cementeringen af Liberal Alliance som et alternativ til Venstre og blev partiets landsformand. Hver generation har sit ansvar. Men det ulivssår, kombineret med en direkte overdraget arvefølge til Løkke Rasmussen, der hed 1) Løkke 2) Kristian Jensen 3) Troels Lund, var helt uhørt – og var betingelsen for, at magten blev overdraget til Løkke, da han endelig blev statsminister. Særligt kombinationen af 1 og 2 skabte enorme problemer. Nej, det var ikke de pragmatiske (Lars Løkke) eller de konservative (Inger Støjberg), der blev forjaget fra Venstre først. Det var de liberale. Og derfor har både Løkke og mest tydeligt Ellemann ret, når de i Venstres historieskrivning fastholder det, der skete dengang, som en arvesynd, der har kastet lange, dybe skygger over Venstre. Og medmindre Venstres ny ledelse evner at åbne for en lignende debat, som den Venstre gik ind i i 1980erne, så vil vanskelighederne kun vokse herfra. Venstres eksistensberettigelse er netop de tre strømninger i en gensidig balance. En forståelse mellem by og land. Et helhedssyn. Da de liberale blev forskubbet, startede partiet det forløb, vi kun har set den foreløbige kulmination på nu. Fyldt med rasende udfald, der hele tiden gjorde den kreds af folk, der stod sammen om Venstre, mindre. Det går under navnet Dolf-politik. Søren Pind er fhv. folketingsmedlem for Venstre, fhv. minister, bestyrelsesformand samt formand for medieansvarsudvalget ",
        "metadata": {
            "source": "https://www.berlingske.dk/kommentatorer/soeren-pind-udpeger-claus-hjort-som-hovedmanden-bag-venstres-nedtur",
            "image_url": null,
            "publication_time": "Søndag d. 29. oktober 2023, kl. 07.49",
            "author": "Søren Pind",
            "related_links": [],
            "attachments": []
        }
    }
}