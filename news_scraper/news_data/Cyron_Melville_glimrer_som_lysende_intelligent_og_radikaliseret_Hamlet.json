{
    "version": "1.0",
    "document": {
        "id": 7757,
        "title": "Cyron Melville glimrer som lysende intelligent og radikaliseret Hamlet",
        "content": "Årets Hamlet-premiere på Kronborg åbnede i kaskader af denne sommers gavmilde regn, men det er jo netop charmen ved udendørs teater på danske breddegrader. Et regnslagssvøbt publikum og et heroisk uberørt scenehold tog vandet med som del af forestillingens dystopisk-opløste scenografi, og ud af syndfloden trådte en intens og vedkommende fortolkning af Shakespeares evigt aktuelle identitetsfortælling. Nok er dramaet frem til pausen med Hamlets egne ord en voldsom omgang ”Words. Words. Words”, hvor de mange overvejelser i plotopbygningen af og til er tæt på at kvæle spillerne som karakterer. Men de mange ord er jo netop pointen i fortællingen om det moderne menneske, Hamlet, der forsøger at følge refleksionen, ikke den blinde blodhævn. Lars Romann Engels iscenesættelse fremhæver elegant dilemmaet ved at bruge tekstens oprindelige skuespilsekvens som ramme, der spejler Hamletkarakteren i sin umiddelbare modsætning, den ureflekterede blodhævner Pyrrhus. Som bekendt fanges Hamlet trods alle sine humanistiske undvigemanøvrer af sin afdøde fars krav om gengæld og ender som Pyrrhus med en lang række af meningsløse dødsfald på samvittigheden. På Kronborg bliver ”Hamlet” især et intenst kammerspil mellem kongefamiliens medlemmer med stærke præstationer af Richard Clothier som en tvetydig, men stadigt mere diabolske Kong Claudius og Cyron Melville som en lysende intelligent, men stadig mere radikaliseret Hamlet, der fanges i både kongens og sit eget spind. Omkring dem træder især Natalie Madueño frem som en moderne, potent og stærkt rørende Ofelia, mens Oliver Alvin-Wilson stilfærdigt skaber en ligeså moderne Horatio. Han inkorporerer ikke bare venskabet, men også al den lidelse, der med stigende voldsomhed oprulles omkring ham. Skuespillerholdet er internationalt, men fremstår sammenspillet og supplerer hinanden særdeles godt. Hamletscenen indvier i år sin nye scene, der er placeret ved voldgraven med Kronborg tårnende sig op i baggrunden. Det åbne rum uden for slotsgården åbner nye muligheder for at spille på omgivelserne, hvilket Catia Hauberg indfrir med en godt tænkt scenografi bygget med løsrevne sten og murbrokker, der signalerer universets opløsning, men også muligheden for at noget nyt kan opstå.  Mårten K. Axelssons lyssætning doserer fint det dunkle med pludselige glimt af skønhed, mens Mike Sheridans sitrende kompositioner skaber rum og stemning i præcise fortolkninger af karaktererne. Lys og lyd arbejder sammen, når Kong Hamlets genfærd giver sig til kende som en art strømførende poltergeist. Det virker, fordi det taler ind i samme lydlige stemningsunivers, mens det er lidt sværere at se meningen med den lidt inkonsekvente brug af hhv. mobiloptagelser og old school-breve. Mobiloptagelserne knytter dog op på det godt udfoldede overvågningstema, der ligesom den intense spillestil og de skarpe kostumer bringer denne Hamlet ind i vores tid som en ret vellykket balance af tradition og fornyelse. Hamlet Instruktion: Lars Romann Engel. Dramaturg: Hermann Schmid. Scenografi: Catia Hauberg. Komponist: Mike Sheridan. Lysdesign: Mårten K. Axelsson. Co-produktion med London Toast Theatre. Hamletscenen på Kronborg til 19. august.",
        "metadata": {
            "source": "https://www.berlingske.dk/kultur/cyron-melville-glimrer-som-lysende-intelligent-og-radikaliseret-hamlet",
            "image_url": "https://berlingske.bmcdn.dk/media/cache/resolve/image_x_large/image/16/167886/18051462-03bkuhamlet-123945jpg.jpeg",
            "publication_time": "Onsdag d. 02. august 2017, kl. 14.00",
            "author": null,
            "related_links": [],
            "attachments": []
        }
    }
}