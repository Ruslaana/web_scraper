{
    "version": "1.0",
    "document": {
        "id": 20780,
        "title": "AE-direktør går i rette med CEPOS: »Det er de ufaglærte, der har betalt mest for den stigende pensionsalder«",
        "content": "De seneste ti år er tilbagetrækningsalderen for en typisk ufaglært vokset i et tempo, der er tre gange højere end for en typisk akademiker. Det viser enanalyse, vi Arbejderbevægelsens Erhvervsråd (AE) for nylig har udgivet. Man kan også sige det på en anden måde: Det er de ufaglærte, der har betalt mest for den stigende pensionsalder. Men sådan ser man vist ikke på det i CEPOS. IBerlingskespørger den liberale tænketanks Niklas Praefke polemisk, om den beskrevne udvikling ikke er en positiv ting, hvis man anlægger et lighedsperspektiv. Han henviser til, at akademikerne stadig har en højere faktisk tilbagetrækningsalder. Jo. Men kun hvis man har en enøjet forståelse af lighed. For hvis man mener, at den faldende forskel i tilbagetrækningsalder er en positiv udvikling og udtryk for større lighed, har man glemt vigtige nuancer. For det første er der stor forskel på, hvornår forskellige faggrupper begynder på arbejdsmarkedet. For det andet er den indsnævring i tilbagetrækningsaldrene, som vi har set, en konsekvens af Christiansborgs førte politik. I de seneste par årtier er der blevet gennemført store reformer af tilbagetrækningssystemet. Folkepensionsalderen stiger derfor i hurtig takt med befolkningens alder. Det samme sker med efterlønnen, der tilmed er blevet kraftigt forringet. Og det rammer dem med ingen eller korte uddannelser. Den typiske akademiker trækker sig nemlig først tilbage fra arbejdsmarkedet efter folkepensionsalderen. Helt anderledes ser det ud for de ufaglærte og andre med ikkeakademiske uddannelser. Ligesom det var tidligere, er de også i dag afhængige af muligheden for offentlige tilbagetrækningsydelser. Når den typiske ufaglærte trækker sig senere tilbage i dag end for ti år siden, er det ikke nødvendigvis et udtryk for et aktivt valg. Det er en konsekvens af den højere folkepensionsalder og forringelse af efterlønnen. Samtidig er det få ufaglærte, der står i en så privilegeret position, at de for egen regning kan vælge at trække sig tilbage før pensionsalderen.Det står i skarp kontrast til akademikerne, som i højere grad selv kan vælge deres tilbagetrækningstidspunkt helt uafhængigt af, hvad den officielle pensionsalder måtte være. De har pengene og helbredet til at vælge selv. Dét er ulighed. Men det handler ikke kun om fortidens skævheder. Det handler også om fremtiden. Med de nuværende regler vil efterlønnen de facto blive udfaset, mens Arne-pensionen (tidlig pension) vil omfatte færre og færre, som årene går. De grønne lamper over dørene til de nødvendige nødudgange fra arbejdsmarkedet lyser svagere og svagere. Heldigvis er den offentlige økonomi kernesund, så der både er råd til at sænke tempoet i, hvor hurtigt folkepensionsalderen stiger, og styrke tilbagetrækningsordningerne for de nedslidte og dem med lang anciennitet på arbejdsmarkedet. Der kan være god grund til at have balancerne for øje. Hvis den folkelige opbakning til fremtidens pensionssystem smuldrer, så ryger også den økonomiske holdbarhed. Lars Andersen er direktør i Arbejderbevægelsens Erhvervsråd (AE) ",
        "metadata": {
            "source": "https://www.berlingske.dk/kommentatorer/ae-direktoer-gaar-i-rette-med-cepos-det-er-de-ufaglaerte-der-har",
            "image_url": "https://berlingske.bmcdn.dk/media/cache/resolve/image_x_large/image/192/1920900/24950012-direktr-for-arbejderbevgelsens-erhvervsrd-lars.jpg",
            "publication_time": "Tirsdag d. 13. maj 2025, kl. 18.03",
            "author": "Lars Andersen",
            "related_links": [],
            "attachments": []
        }
    }
}