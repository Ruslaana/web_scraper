{
    "version": "1.0",
    "document": {
        "id": 12523,
        "title": "Sun Kil Moon-anmeldelse: En Kozeleksk overdosis",
        "content": "Forestil dig, at du går hen til Mark Kozelek, det ubestridte centrum i amerikanske Sun Kil Moon, og fortæller ham op i hans åbne ansigt, at han simpelthen bare erway too much. Efterfølgende vil et af følgende scenarier givetvis udspille sig: Enten vil den notorisk humørsyge sangskriver blivepissed offog smide en verbal sviner tilbage i synet på dig, eller også vil han tage det som et kompliment. Uanset hvad vil han nok gå hjem og skrive en sang om det.  For det er sådan han gør. Kozelek skriver fortællende og minimalistisk arrangerede sange, musikalske mininoveller ifolk-indpakning, om de ting han oplever. Være det triste eller opløftende skæbneberetninger om levende og døde personer, aktuelle begivenheder og personlige erfaringer. Intet er for småt, stort eller helligt til at komme med i en Sun Kil Moon-tekst. På den måde minder hans sangskrivning om den norske forfatter Karl Ove Knausgårds tilgang til at skrive autofiktive romaner. Djævelen ligger i detaljen. Det er både Kozeleks styrke og akilleshæl.  Sådan forholder det sig også på enerens nye udspil »Common As Light And Love Are Red Valleys Of Blood«. At fatte sig i korthed ligger ikke til Kozelek, så pladen er et 130 minutter langt magnum opus, hvor amerikaneren folder sine idiosynkrasier ud i 16 lange sangforedrag. Her får han råderum til at være rigtig meget for meget. Eller mere præcist: til at være umiskendelig Kozeleksk. Sådan som han er både elsket og hadet for. Albumcoveret til Sun Kil Moons aktuelle udspil »Common As Light And Love Are Red Valleys Of Blood«Fold sammenLæs mereFoto: PR. For de Sun Kil Moon-kyndige dukker mange tilbagevendende temaer op. Her er der øm hjemstavnsnostalgi på den smukke kærlighedserklæring til fødestaten i »God Bless Ohio«. Her er emotionelle heltebesyngelser af nyligt afdøde musikikoner som Bowie, Prince, Lemmy og Glen Frey, ligesom den boksebegejstrede sangskrivers vemod over Muhammed Alis nylige død titter frem flere steder.  Her er tanker om at være en midaldrende, tyk og tyndhåret hvid mand på »Chili Lemon Peanuts«, fascinationen af massemordere og deres grusomme gerninger på blandt andre »The Highway Song«, afmagt over USAs liberale våbenlovgivning på »I Love Portugal«, sorg over den moderne verdens igangværende forfald på »Early June Blues« og infantile (men sjove)rantsmod den åndsforladte Twitter-generation ogphonymusikbranchetyper på »Philadelphia Cop« samt meget mere. Tonen bølger konstant mellem ømhed, resignation, satire, indignation, poesi og apati – ofte inden for rammerne af det samme nummer. Sammenlagt er det en gigamundfuld, der er for meget i længden. Pladen holder ikke niveau hele vejen og er til tider for vævende og tålmodighedskrævede at dedikere sig fuldt til som lytter. Her er for mange digressioner og indtryk at tage ind. Den fungerer bedst i mindre doser. Lad os bare kalde det en Kozeleksk overdosis. Samtidig rummer kolossen også momenter af stor skønhed og skarp satirisk komik af den type, som enten giver en klump i halsen eller får én til at klukle. Sådan som ingen andre nulevende sangskrivere kan gøre det med samme vid og bid som Kozelek, når han er skarpest. »I ain’t no ones puppet« synger han på et tidspunkt. Og han har ret. Mark Kozelek er ingens nikkedukke. Han er helt sin egen på godt og ondt. Hvem:Sun Kil MoonHvad:»Common As Light And Love Are Red Valleys Of Blood«, Rough Trade/Playground Lyt til albummet her: ",
        "metadata": {
            "source": "https://www.berlingske.dk/kultur/sun-kil-moon-anmeldelse-en-kozeleksk-overdosis",
            "image_url": "https://berlingske.bmcdn.dk/media/cache/resolve/image_x_large_vertical/image/19/195760/16433669-bmr.jpg",
            "publication_time": "Onsdag d. 22. februar 2017, kl. 18.00",
            "author": "Mads Hendrich",
            "related_links": [],
            "attachments": []
        }
    }
}