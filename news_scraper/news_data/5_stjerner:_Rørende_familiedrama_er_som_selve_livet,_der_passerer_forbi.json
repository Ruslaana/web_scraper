{
    "version": "1.0",
    "document": {
        "id": 10727,
        "title": "5 stjerner: Rørende familiedrama er som selve livet, der passerer forbi",
        "content": "Livet er ikke noget nemt sted at være. Det er meget muligt, at den amerikanske arbejderfamilie Blake – far, mor, en dement bedstemor, to voksne døtre og den enes kæreste – samles til thanksgiving-middag i en faldefærdig lejlighed i Chinatown. Men hvor meget er der egentlig at sige tak for? Hvor meget er der egentlig at glæde sig over, når det kommer til stykket? Hver og én bærer de ikke overraskende rundt på hemmeligheder, som selvfølgelig kommer for en dag, som stykket skrider frem i realtid, og dagslys bliver til aftenmørke. Lige under den tilkæmpede facade og den tynde hud venter alt det, de ikke siger, men efterhånden får sagt. Familiesammenføring: Lars Brygmann, Ditte Hansen, Nanna Skrup Voss, Lucia Vind Dirchsen, Marianne Høgsbor og Paw Henriksen i »The Humans«.Fold sammenLæs mereFoto: Gudmund Thai Gudmund Thai. Alle usikkerhederne, al smerten, der ligger på lur: Knuste forhåbninger, kuldsejlede forventninger, sorg og bebrejdelser, angst for at miste og for ikke at slå til. Alle er de uden undtagelse martret af enten ulykkelig kærlighed, valg, de aldrig skulle have taget, forræderiske kroppe, depression, pengeproblemer eller karrierer, der tilsyneladende er havnet i en blindgyde. Men selv om den amerikanske dramatiker Stephen Karams stykke »The Humans« på overfladen ligner den type dramatik, vi kender så godt – alle skeletterne vælter ud af skabene til familiemiddagen – kan det noget andet og mere. Der er skruet ned for hysteriet. Til gengæld er der fuldt blus på dialogens langt mere diskrete, intime hyperrealisme. Sætninger fletter sig ind over hinanden, pauser indfinder sig, henkastede bemærkninger afslører nye mønstre og alliancer på tværs af middagsbordet. Stykket er som taget lige ud af livet, sådan som det er, og det bliver hurtigt meget rørende. For det er skrevet med kærlighed til mennesker og alle deres svagheder, heraf titlen, og der er noget, der alligevel binder denne familie sammen trods forskellighederne, uenighederne, den fortræd, de kan volde hinanden: kærligheden. Indlytningsklart: Scenegraf Palle Steen Christensen har skabt et imponerende dukkehus i to etager.Fold sammenLæs mereFoto: Gudmund Thai Gudmund Thai. Derfor bliver stykket heller ikke deprimerende, til trods for det sortsyn, som nærmest opsummeres af faren i familien hen mod slutningen: Vi skal alle miste alt det, vi har. Er det ikke bare sådan det – også – er at leve? Og så har det heldigvis også humor. Nærmest umærkeligt skvulper stykket frem og tilbage mellem menneskekomedie og tragedie, mellem gråd og latter og tilbage igen. Jo, tilværelsen er hård, men den er også sjov. Hvis man altså kan se det sjove i den. Noget andet, der punkterer realismen, er de underlige, truende lyde, der trænger sig ind på den faldefærdige lejlighed i to etager, hvor lyset også kan gå ud midt i det hele. En snigende uhygge, der efterhånden giver det hele et skær af spøgelseshistorie. Forfatterens dom over familiens muligheder? Eller måske ligefrem over den civilisation, deres samlede trængsler også minder os om: Et USA – ja, hvorfor ikke bare sige en verden – hvor rigtig mange har det hårdt og sidder med en følelse af at være på vej ud over afgrunden? På Folketeatret har Kim Bjarke skabt en skuespillerfest i Palle Steen Christensens imponerende genskabte håndværkertilbud i to etager. Lydhørt har han orkestreret dialogen, som nogle gange endda kører parallelløb på to forskellige etager, med sans for alle niveauer i teksten. Vi kender lynhurtigt hvert og ét af disse mennesker, som et velvalgt ensemble lydefrit er flyttet ind i. Og vi kan lide dem, trods deres fejl og mangler. Anført af en både bevægende og morsomDitte Hansensom den snakkesalige, let oversete mor, der gemmer overvægten i sin uformelige striksweater, men som ikke kan holde sine bekymringer nede, på samme måde som de grå udvoksninger i håret vokser frem. Hun om nogen sætter tempoet, mestrer den letflydende dialog – munden, der bare går, ord, der opstå i øjeblikket – samtidig med, at hun får alle pointerne frem. En både diskret følsom og varm præstation. Stærkt og meget dygtigt fulgt af Lars Brygmann som hendes joviale, enkle gennemsnitsmand, hvis momentane absencer vidner om en skyldplaget mands angst for fremtiden. Nanna Skaarup Voss, Lars Brygmann og Ditte Hansen er med til at gøre »The Humans« til skuespillerteater fra øverste skuffe.Fold sammenLæs mereFoto: Gudmund Thai Gudmund Thai. Lucia Vinde Dirchsen har godt fat i advokatdatterens punkterede selvstændighed, mens Nanna Skaarup Voss fylder lilesøsteren med sødme og et gåpåmod, som man godt kan blive nervøs for ikke rækker hele vejen, hverken i kunsten eller kærligheden. Er der ikke allerede diskrete faresignaler i forholdet tilPaw Henriksensellers så sympatiske sambo? Endelig fungerer Marianne Høgsbros bedstemor – velkommen i det senildemente rollefag – som en frygtindgydende påmindelse om at få det bedste ud af det, mens tid er. Jo, »The Humans« får sin fulde virkning på Folketeatret. Et gammeldags stykke realistisk familiedramatik serveret på en overbevisende, moderne facon. Og først og fremmest bevægende, næsten virtuost forløst skuespillerteater, sådan som man næsten ikke troede – eller turde håbe på – at det eksisterede længere. Det er som at sidde og se tilværelsen passere forbi. Ja, faktisk som at være der selv. Midt i livet. »The Humans« Oversættelse og iscenesættelse: Kim Bjarke. Scenografi: Palle Steen Christensen. Folketeatret, Store Scene. Til 19. marts.",
        "metadata": {
            "source": "https://www.berlingske.dk/scene/5-stjerner-roerende-familiedrama-er-som-selve-livet-der-passerer-forbi",
            "image_url": "https://berlingske.bmcdn.dk/media/cache/resolve/image_x_large_vertical/image/164/1646283/24345772-bmr.jpg",
            "publication_time": "Tirsdag d. 14. februar 2023, kl. 21.11",
            "author": "Jakob Steen Olsen",
            "related_links": [],
            "attachments": []
        }
    }
}