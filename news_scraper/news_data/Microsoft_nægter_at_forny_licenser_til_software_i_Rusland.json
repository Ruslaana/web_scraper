{
    "version": "1.0",
    "document": {
        "id": 3500,
        "title": "Microsoft nægter at forny licenser til software i Rusland",
        "content": "Om to måneder vil russiske virksomheder begynde at få endnu et problem med at få dagligdagen til at fungere. Da vil licenserne til deres Microsoft-software nemlig begynde at udløbe, og de vil ikke være i stand til at forny dem, for den amerikanske softwaregigant nægter at tage imod pengene, hvis de forsøger at betale. Microsoft har i et brev til russiske virksomheder meddelt, at man fra 30. september ikke længere vil tage imod betalinger overført fra lokale bankkonti. Dermed har de russiske virksomheder, der bruger Microsoft-produkter, to måneder til at finde alternativer. »Vær venlig at tage de nødvendige skridt for at sikre jeres data, før jeres nuværende abonnement når ophørsdatoen,« lyder det i brevet, som mediet The Record har set. Microsoft indstillede salget af sine produkter og tjenester i Rusland i marts 2022, kortefter at Rusland havde invaderet nabolandet Ukraine24. februar. Allerede dengang meddelte Microsoft, at man »langsomt vil nedbringe tilstedeværelsen i landet, indtil den er helt væk«. Microsoft er dog fortsat med at udstede licenser til produkter, som allerede var blevet solgt, skriver Radio Free Europe. Ifølge erhvervsmagasinet Forbes Russia anvender op mod 90 procent af alle virksomheder i landet fortsat Microsoft-produkter. Hvis de ikke kan forny licenserne, vil de ikke modtage softwareopdateringer, hvilket vil gøre dem langt mere sårbare over for hackerangreb. Rusland er blevet udsat for massive sanktioner efter at have påbegyndt krigen i Ukraine. Blandt andet USA og EU har målrettet forsøgt atramme Rusland ved at forhindre adgangen til teknologi og teknologiske produkter. Det har tvunget den russiske regering til at sætte kræfter ind på at udvikle egne teknologier og produkter, der kan erstatte de vestlige af slagsen. Erstatningerne er dog langtfra klar og er dermed heller ikke vidt udbredte. Ifølge mediet The Insiderer Google angiveligt begyndt at blokerefor sine tjenester til brug i virksomheder, der er underlagt sanktioner. Det skulle gælde postprogrammet Gmail, Google Calendar, onlinetekstbehandlingsprogrammet Google Docs og videokonferenceprogrammet Google Meet. Angiveligt skal omkring 30 procent af alle virksomhedsdata fra russiske virksomheder være lagret i Google-tjenester. Den amerikanske storproducent af netværksudstyr, Cisco, ødelagde reservedele for 19 millioner dollar til sit udstyr i Rusland, efter at selskabet forlod landet. Cisco var hovedleverandør af udstyr til russiske internet- og mobilselskaber.",
        "metadata": {
            "source": "https://www.berlingske.dk/virksomheder/microsoft-naegter-at-forny-licenser-til-software-i-rusland",
            "image_url": "https://berlingske.bmcdn.dk/media/cache/resolve/image_x_large/image/170/1704730/24499698-pix-microsoft.jpg",
            "publication_time": "Tirsdag d. 15. august 2023, kl. 16.14",
            "author": "Thomas Breinstrup",
            "related_links": [],
            "attachments": []
        }
    }
}