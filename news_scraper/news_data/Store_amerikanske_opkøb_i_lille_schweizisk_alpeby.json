{
    "version": "1.0",
    "document": {
        "id": 20807,
        "title": "Store amerikanske opkøb i lille schweizisk alpeby",
        "content": "En lille schweizisk alpeby oplever en helt overvældende interesse blandt amerikanere for at købe logi langt væk fra USA. Andermatt er et kendt vintersportssted i den schweiziske kanton Uri ikke så langt fra Sankt Gotthardpasset og med et par timer i bil eller tog fra Zürich. Her har indbyggertallet ikke udviklet sig stort, men pludselig er der kommet forrygende gang i boligmarkedet, ogdet er amerikanere, der henvender sig. I de første måneder af 2025 tiltrak nybyggede lejligheder i Andermatt flere end 1.260 forespørgsler fra amerikanske investorer – et omfang, der har fået ejendomsudviklerne til attale om »en flugt mod sikkerhed«, skriver den britiske finansavis Financial Times. Gjort op lige før påske havde de potentielle købere lagt deposita for 14,2 millioner schweizerfranc (114,5 millioner kroner). Det er dobbelt så meget, som der blev lagt for hele 2024, og tilbage i 2023 var der ikke en eneste amerikansk køber til nye lejligheder. Tilmed er mere end en tredjedel af salget i 2025 med de lagte deposita sket i ugen op til påske, hvor Donald Trumps omstridte straftold skabte kaos på børsmarkederne. »Siden begyndelsen af året og i de seneste seks uger har det været som en hockeystav, hvad angår salgsvolumen og forespørgsler,« siger Russell Collins, kommerciel direktør for ejendomsudviklingsselskabet Andermatt Swiss Alps. De fleste amerikanske købere kommer fra USAs østkyst. Den store usikkerhed i USA har fået rige amerikanerei USA og andre lande til i stor stil at flytte værdier til Schweiz, der fortsat regnes for at være et klippestabilt sted i verden. Schweizerfrancen er siden januar steget med 11 procent i forhold til dollaren. Revisions- og rådgivningsgiganten KPMG i Zürich melder også om en fordobling af antallet af amerikanere, der har kontaktet selskabet med forespørgsler om at flytte til Schweiz. Schweizisk lovgivning begrænser udlændinges mulighed for at købe op, men netop Andermatt Swiss Alps er på grund af sin størrelse blevet undtaget og anvendes derfor som målestok for udlændinges interesse i at købe og sælge bolig i landet. ",
        "metadata": {
            "source": "https://www.berlingske.dk/virksomheder/store-amerikanske-opkoeb-i-lille-schweizisk-alpeby",
            "image_url": "https://berlingske.bmcdn.dk/media/cache/resolve/image_x_large/image/191/1913782/24936022-en-ko-p-grs-ved-den-schweiziske-alpeby-andermatt.jpg",
            "publication_time": "Tirsdag d. 22. april 2025, kl. 13.16",
            "author": "Thomas Breinstrup",
            "related_links": [],
            "attachments": []
        }
    }
}