{
    "version": "1.0",
    "document": {
        "id": 13429,
        "title": "De unge siger nej tak til internet i naturen",
        "content": "Hvis man tror, at dagens unge ikke kan overleve uden forbindelse til de sociale medier, må man tro om igen.Der er nemlig steder, hvor de selv synes, at internetopkobling simpelthen ikke hører hjemme - i naturen for eksempel. Sidste sommer havde den Svenske Turistforening omkring 300 unge svenskere mellem 17 og 25 år ude som testpiloter for at finde ud af deres syn på og krav til en ferie i de svenske fjelde. De unge blev sendt på en 70 kilomter lang vandretur med overnatning udervejs i henholdsvis Jämtland og Lapland. På turen skulle de registrere deres oplevelser, give kritik og forslag samt svare på, hvad der skal være i et fjeldområde, og hvad der ikke skal være. Læs også:Svævende adrenalinsus i Sverige Overraskende svarer 85 procent i undersøgelsen, at der ikke skal være internetopkobling i hytterne eller andre steder i et fjeldområde, og mobildækning bliver heller ikke efterspurgt. Kun opladning af den efterlyses, men det er for at kunne bruge mobilen som kamera.Dog foreslår en del, at afmærkede steder med mobildækning, hvor man kan slå alarm, hvis det bliver nødvendigt, vil være en god idé. I det hele taget er de unge positive over for ferieformen, som de ser som et eventyr, der passer ind i »back to nature« trenden. De foretrækker især overnatning i enkle hytter og i mindre grad de større fjeldcentre med flere faciliteter, hvilket til dels også hænger sammen med, at de er dyrere. Vandreferien skal desuden være efter en rute med overnatning flere forskellige steder fremfor vandreture ud fra et overnatningssted. Læs også:Svensk wellness i det skånske Men samtidig skal fjeldferien - efter de unges mening - også være mere bekvem. Til spørgsmålet om, hvad der skal være i et fjeldområde, er svaret entydigt. 100 procent siger: En butik med proviant. Selve vandring bør også gøres mere tilgængelig med flere skilte på ruterne, som også har oplysninger om afstande og skilte med alternative ruter, f.eks. hvor der er mulighed for at vandre op på fjeldtoppe og til seværdigheder.",
        "metadata": {
            "source": "https://www.berlingske.dk/rejser/de-unge-siger-nej-tak-til-internet-i-naturen",
            "image_url": "https://berlingske.bmcdn.dk/media/cache/resolve/image_x_large/image/21/213363/8136731-nej-tak-til-internet-i-naturen.jpg",
            "publication_time": "Onsdag d. 07. januar 2015, kl. 11.10",
            "author": "Judith Betak",
            "related_links": [],
            "attachments": []
        }
    }
}