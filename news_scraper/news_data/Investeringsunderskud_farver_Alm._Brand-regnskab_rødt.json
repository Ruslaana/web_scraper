{
    "version": "1.0",
    "document": {
        "id": 6783,
        "title": "Investeringsunderskud farver Alm. Brand-regnskab rødt",
        "content": "Selvom forsikringsforretningen kører som forventet, må Alm. Brand alligevel indkassere et nettounderskud i andet kvartal i år på 82 millioner kroner. For godt nok er overtagelsen af Codan, der trådte i kraft 1. maj, forløbet efter planen.  Men selskabets beholdning af værdipapirer, der på grund af børsuro er blevet 272 millioner kroner mindre værd hen over kvartalet. »Resultatet omfatter koncernens samlede investeringsportefølje efter overtagelsen af Codan og skal ses i lyset af et kvartal med en fortsat negativ udvikling på de finansielle markeder i forlængelse af den russiske invasion af Ukraine med ekstraordinære stigninger i renter og kreditspænd til følge,« hedder det i en fondsbørsmeddelelse. Købet af Codans forsikringsforretning har bidraget til, at bruttopræmieindtægterne næsten er fordoblet fra 1348 millioner til 2395 millioner, sammenlignet med samme periode sidste år. Tilsvarende er forventningerne til det ordinære resultat for hele året også hævet fra at ligge mellem 450 og 500 millioner kroner til et sted mellem 750 og 800 millioner kroner. /ritzau/",
        "metadata": {
            "source": "https://www.berlingske.dk/business/investeringsunderskud-farver-alm-brand-regnskab-roedt",
            "image_url": "https://berlingske.bmcdn.dk/media/cache/resolve/image_x_large_vertical/image/158/1581952/24176669-.jpg",
            "publication_time": "Torsdag d. 18. august 2022, kl. 10.04",
            "author": null,
            "related_links": [],
            "attachments": []
        }
    }
}