{
    "version": "1.0",
    "document": {
        "id": 8391,
        "title": "Apple afviser den kinesiske regering",
        "content": "Sagen kommer kort tid efter, at selskabet startede en stor debat i USA ved at nægte at samarbejde med regeringen om sikkerhedskryptering. Det skriverFinancial Times.  Den amerikanske anklagemyndighed beskyldte tidligere på måneden Apple for i Kina at gøre undtagelser på sin ellers stramme krypteringspolitik, men selskabets advokat, Bruce Sewell, gjorde tirsdag det klart, at det ikke er tilfældet. »Vi er blevet spurgt af den kinesiske regering, men vi har afvist«, sagde Sewell ved en høring i husenergi- og handelskomiteen. Krypteringsdebatten har gennem længere tid fået sindene i kog i USA, da det har udviklet sig til en principiel diskussion om privatlivets fred kontra muligheden for hjælp til blandt andet politiefterforskning.  Apple har stået fast på ikke at ville hjælpe efterforskere med at åbne selskabets telefoner og har endda forsøgt at kryptere yderligere til stor frustration for de amerikanske myndigheder. »For nylig hørte vi en anklaget i en straffesag kalde Apples kryptering i det nye iOS 8-styresystem for \"en gave fra gud\"«, siger efterforskningschef i New Yorks politi, Thomas Galati, til Financial Times.  ",
        "metadata": {
            "source": "https://www.berlingske.dk/virksomheder/apple-afviser-den-kinesiske-regering",
            "image_url": "https://berlingske.bmcdn.dk/media/cache/resolve/image_x_large/image/7/73061/13046623-us-congress-hearing-encryption.jpg",
            "publication_time": "Onsdag d. 20. april 2016, kl. 09.56",
            "author": null,
            "related_links": [],
            "attachments": []
        }
    }
}