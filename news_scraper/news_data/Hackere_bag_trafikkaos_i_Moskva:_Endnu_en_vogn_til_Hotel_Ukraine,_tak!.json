{
    "version": "1.0",
    "document": {
        "id": 4085,
        "title": "Hackere bag trafikkaos i Moskva: Endnu en vogn til Hotel Ukraine, tak!",
        "content": "Vestligtsindede hackere har skabt trafikkaos på vejene i den russiske hovedstad Moskva efter at have hacket sig ind i systemerne hos et af de store taxiselskaber. Videoklip, som er offentliggjort på flere digitale platforme, heriblandt Twitter og Reddit, viser, hvordan omkring 100 taxier blokerer gaderne, da de alle blev hidkaldt til den samme adresse. Angrebet gik ud over Moskvas største taxiselskab, Yandex Taxi, og alle hyrevognene blev på samme tid torsdag den 1. september dirigeret til Hotel Ukraine. »Chaufførerne brugte omkring 40 minutter i trafikken på grund af de falske bestillinger,« siger en talsmand for taxiselskabet ifølge det britiske dagblad The Telegraph. Her har man taget skridt til at sikre sig mod, at det kan ske igen. På sociale medier har forbipasserende berettet, at hackerne på den måde forårsagede trafikpropper i to timer i Moskva på Kutuzovsky Prospekt, som er en af de store, travle gader. »Nogen har hacket Yandex Taxi og sendt alle tilgængelige taxier til Kutuzovsky Prospekt i Moskva. Nu er der en kæmpe trafikprop af taxier. Det er som i en James Bond-film,« skrev en Twitter-bruger. Den berygtede hackergruppe Anonymous, som er en løs alliance af hackere i Vesten, har taget ansvaret for spøgen. Gruppen har tidligereerklæret digital krig mod Ruslandoven på invasionen af Ukraine 24. februar og har tidligere lagt adskillige ministeriers og tv-stationers netsteder ned. At taxierne netop blev sendt til Hotel Ukraine, skulle sende et signal til russerne. Hotellet blev bygget af den sovjetiske diktator Josef Stalin i 1950erne. Yandex Taxi er en appbaseret taxitjeneste, der fungerer ligesom Uber. Taxitjenesten ejes af den russiske internetgigant Yandex. Kort efter at russiske kampvogne 24. februar rullede over grænsen til Ukraine, opfordrede den ukrainske regering hackere verden over til atbistå i kampen mod Rusland og danne Ukraines IT-Hær. Hackere har siden lækket store mængder fortrolige, russiske data og massevis af e-mail fra russiske myndigheder og større virksomheder som led i kampen mod Rusland. Den finske cybersikkerhedsekspert Mikko Hyppönen, der er ansvarlig for den nordiske it-sikkerhedskæmpe F-Secures bekæmpelse af hackere og hackerangreb og rådgiver myndigheder verden over,fortalte i maj til Berlingske, hvordan den ukrainske it-hær af ukrainske og udenlandske it-kyndige og -amatører er noget enestående. »Det er historisk. Der er aldrig set noget lignende før. Aldrig tidligere har ledere inviteret egne borgere og folk fra resten af verden til at kæmpe sammen og sagt: Bryd lovene i jeres egne lande, og angrib det største land i verden. 280.000 er nu med, og det har udløst tonsvis af angreb. Jeg kan ikke bekræfte rigtigheden af alle påståede angreb, men de fleste ser ægte ud. Vi taler om den største hackerhær nogensinde, som angriber nogle af de største firmaer i Rusland, russiske ministerier med mere,« fortalte han.",
        "metadata": {
            "source": "https://www.berlingske.dk/virksomheder/hackere-bag-trafikkaos-i-moskva-endnu-en-vogn-til-hotel-ukraine-tak",
            "image_url": null,
            "publication_time": "Tirsdag d. 06. september 2022, kl. 09.30",
            "author": "Thomas Breinstrup",
            "related_links": [],
            "attachments": []
        }
    }
}