{
    "version": "1.0",
    "document": {
        "id": 1501,
        "title": "Krigen om Hebrons kulturarv er brudt ud",
        "content": "Så er »krigen« igen brudt ud i Hebron på den israelsk besatte vestbred. Denne gang er det ganske vist en kulturkrig. Men af den slags, der truer med at gøre situationen endnu værre i en by, der om nogen er symbolet på konflikten mellem Israel og palæstinenserne. Hebron er med sine 200.000 palæstinensiske indbyggere og omkring 500 israelske bosættere det sted uden for Jerusalem, hvor de to parter slås om, hvem der har retten til området historisk set. Stedet hedder Patriarkernes Grav. Hvis man vel at mærke er israeler. Eller Ibrahimi Moskeen, hvis man er muslim. Og den ligger i centrum af det gamle Hebron, som FN-organisationen UNESCO nu – på initiativ af Libanon, Kuwait og Tunesien – har gjort til en del af verdens kulturarv. Patriarkernes Grav er stedet, hvor de bibelske »fædre og mødre« Abraham, Isak, Jakob, Sara, Lea og Rebekka menes at være begravet. Men i stedet for at ville værne om et mere end 2.000 år gammelt gravsted og Hebrons gamle bydel, der nævnes i bibelen, anses UNESCOs beslutning for at være politisk motiveret. Det er palæstinenserne, der har bedt Libanon, Tunesien og Kuwait om at fremme afstemningen. Og det er palæstinenserne, der scorer point i kampen mod den israelske besættelse, når en international organisation som UNESCO siger, at gravstedet tilhører palæstinenserne. Problemet er, at den med UNESCOs »velsignelse« er blevet til en palæstinensisk kulturarv, fordi det gamle Hebron ligger på israelsk besat palæstinensisk område. Og det har fået israelerne op i det helt røde felt, fordi Patriarkernes Grav er jødernes næstmest hellige sted efter Grædemuren i Jerusalem.  Dette er endnu en vildfaren UNESCO-beslutning,« siger Israels premierminister, Benjamin Netanyahu, i en pressemeddelelse. »UNESCO synes at have til hensigt at sprede anti-jødiske løgne, mens man forholder sig tavs til brutale ekstremisters ødelæggelse af regionens kulturarv,« tweetede Israels præsident, Reuven Rivlin, efter beslutningen. Emmanuel Nahshon, talsmand for Israels udenrigsministerium, skrev i et tweet: »UNESCO-beslutningen om Hebron og Patriarkernes Grav er en moralsk plet. Denne irrelevante organisation promoverer falsk historie. Skam jer, UNESCO!« »Forsøget på at skære båndene mellem Israel og Hebron er skamfuldt og stødende. Det eliminerer UNESCOs sidste resterende troværdighed,« sagde Gilad Erdan, Israels ambassadør til FN, ifølge Times of Israel. UNESCO har tidligere registreret to steder under »staten Palæstina« på listen over truede kulturskatte. Jesu fødested i Betlehem, terrasserne ved Battir syd for Jerusalem og nu også Hebrons gamle bydel.  USAs FN-ambassør, Nikki Haley, kalder UNESCOs beslutning for »tragisk« og »forræderisk mod historien«. For USA har været det land, der har støttet de israelske synspunkter under hele sagsbehandlingen i FN netop for at forhindre, at endnu en jødisk kulturarv blev betegnet som en palæstinensisk. Tolv af den særlige komites 21 medlemslande stemte for. Tre imod. Seks afholdt sig fra at stemme. Og i en organisation, der i forvejen er ugleset blandt israelske politikere, fordi det var den første FN-organisation, der anerkendte Palæstina som stat, så kan man forestille sig det vredesudbrud, der har været i Israel. Hundredvis af israelere har protesteret uden for Patriarkernes Grav, og israelsk militær har været talstærkt til stede for at forhindre demonstranterne og de israelske bosættere, som også er i centrum af Hebron, i at komme op at slås med palæstinenserne. Raseriet har været stort, også fordi en god part af de 12 lande, der stemte for, var muslimske lande.  En række af FNs underorganisationer er udsat for kraftig beskydning ikke blot fra Israel, men også fra USA og fra EU-lande for i alt for høj grad at tage parti for palæstinenserne, når der træffes beslutninger. Men lige i den her situation undlod de europæiske medlemmer angiveligt at stemme. Og det blev bemærket af en rasende israelsk delegation, der kritiserede europæernes beslutning om at afholde sig fra at stemme. Hvordan de så end kunne vide det. For afstemningen var hemmelig. I maj blev Israel også i UNESCO-sammenhæng udsat for et andet ydmygende nederlag, da organisationens komite nægtede at efterkomme en israelsk anmodning om at give Israel ansvaret for at bevare kulturarven i de hellige steder i Jerusalem. Det blev nægtet med den begrundelse, at Østjerusalem også er et »israelsk besat område«. Samtidig beskyldte komiteen Israel for at have ændret »eller forsøgt at ændre karakteren og status af den hellige by«. »Det er selvfølgelig et følsomt område, fordi israelerne vil hævde, at deres kulturarv bliver elimineret ved at blive placeret under palæstinensisk kontrol. Og situationen kompliceres selvfølgelig også yderligere af, at UNESCO var den første FN-organisation, der gik sine egne veje og anerkendte Palæstina som stat. Det har ikke gjort det hele mindre ukompliceret«, siger seniorforsker fra Dansk Institut for Internationale Studier (DIIS) Lars Erslev Andersen.  »Den går i lige linje til Østjerusalem med Tempelpladsen, som også ligger i palæstinensisk område, og som Palæstina dermed i realiteten har kontrol over også på det kulturarvmæssige område«, siger Lars Erslev Andersen. »Reelt handler det om, at Israel vil fastholde territorial kontrol med områderne«, siger han. Organisationen UN Watch, der har til mål at bekæmpe anti-israelske beslutninger i FN og generelt set også kritiserer diktaturstaters indflydelse i en række FN-organisationer, anser UNESCOs beslutning for at være »en politisk kampagne mod Israel«. Organisationen mener, at beslutningen om at se bort fra jødedommens og kristendommens forhold til Hebron stikker dybere end politik. »Det er en vanvittig og absurd beslutning,« skriver UN Watch på sin hjemmeside. »Afstemningen om Hebron er med til gøre det vanskeligere at opnå fred. Man har bevidst undladt at nævne arabernes massakre på – og uddrivelse af – Hebrons jøder i 1929. Man nedtoner jødedommens tilknytning til Patriarkernes Grav og påstår, at stedet er truet,« siger Hillel Neuer, direktør for UN Watch, i et telefoninterview til Berlingske.  Hebrons jøder blev fordrevet af byens muslimer i 1929, og Jordan formente jøder adgang til Patriarkernes Grav mellem 1948 og 1967. Siden 1967, hvor Israel besatte Vestbredden, har både jøder, kristne og muslimer været sikret adgang til Patriarkernes Grav. I februar 1994 skød og dræbte den israelske læge og bosætter Baruch Goldstein 29 bedende muslimer i Ibrahimi Moskeen. Terrorhandlingen medførte heftige sammenstød i byen og andre steder på Vestbredden, hvor omkring endnu 30 israelere og palæstinensere mistede livet. Men det, der slår Hillel Neuer mest, er de europæiske medlemslandes ageren i sagen. »Komiteens europæiske medlemslande kunne have stemt nej. Men de valgte i stedet, at afstå fra at stemme. Hvorfor de gjorde det, aner jeg ikke,« siger han og kalder de europæiske landes bidrag for »meget svagt«. Før afstemningen undersøgte en særlig ekspertkomite, der er tilknyttet UNESCO, om beslutningen om at føje Hebrons gamle bydel til listen over truede kulturskatte lever op til UNESCOs egne standarder. Ekspertkomiteens egen konklusion var, at det gjorde den ikke. Blandt andet fordi jødedommens og kristendommens tilknytning til stedet var blevet udvandet. UNESCO var dog forsigtig i spørgsmålet. FN-organisationen tog hele den gamle by med som en verdenskulturarv og undgik dermed direkte at tage stilling til det omstridte område, hvor de vigtigste personer fra Det Gamle Testamente ligger begravet. Abraham og hans hustru Sara, og senere blev Isak, Rebekka, Lea og Jakob også begravet der. Men den finte lod israelerne sig ikke distrahere af. De anser afstemningen for at være en hån mod staten Israels eksistensberettigelse, hvor Hebron og Patriakernes Grav er en væsentlig del af den historiske ret, som israelerne mener, at de har til området. Og tonen fra palæstinensisk side var også uforsonlig. Det Palæstinensiske Selvstyres udenrigsminister, Riyad al-Maliki, sagde efter afstemningen, at det var en stor sejr for palæstinenserne. »På trods af en meget aggressiv israelsk kampagne med at sprede løgne, ødelægge og forfalske fakta om de palæstinensiske rettigheder, så har verdensorganisationen anerkendt vores ret til at registrere Hebron og Ibrahimi Moskeen under palæstinensk overhøjhed. Den israelske besættelse af vores land giver ikke israelerne nogen former for ret«, sagde Maliki ifølge Times of Israel. UNESCOs beslutning ændrer ikke på det faktum, at det stadig er Israel, der har kontrollen over dele af Hebrons gamle bydel og Patriarkernes Grav. Og beslutningen har ført til, at Israel trækker omkring syv millioner kroner af sin støtte til UNESCO og i stedet giver dem til et projekt, der skal værne om jødernes historiske tilhørsforhold til Hebron.",
        "metadata": {
            "source": "https://www.berlingske.dk/internationalt/krigen-om-hebrons-kulturarv-er-brudt-ud",
            "image_url": "https://berlingske.bmcdn.dk/media/cache/resolve/image_x_large/image/2/24987/17929981-23magpalestinian-israel-c3jpg.jpeg",
            "publication_time": "Lørdag d. 22. juli 2017, kl. 11.00",
            "author": "Allan Sørensen",
            "related_links": [],
            "attachments": []
        }
    }
}