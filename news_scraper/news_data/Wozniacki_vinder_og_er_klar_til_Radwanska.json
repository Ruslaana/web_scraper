{
    "version": "1.0",
    "document": {
        "id": 12776,
        "title": "Wozniacki vinder og er klar til Radwanska",
        "content": "Caroline Wozniacki er klar til tredje runde i China Open i Beijing, efter at danskeren i anden runde besejrede italienske Roberta Vinci. Wozniacki vandt opgøret 6-3, 6-2 og er dermed klar til at møde polske Agnieszka Radwanska, der er nummer tre på verdensranglisten, og som blev klar til tredje runde med sejr over Jekaterina Makarova. Caroline Wozniacki mødte senest Radwanska for nylig i Wuhan Open, der også blev spillet i Kina, og her tabte danskeren i ottendedelsfinalen. For at nå så langt skulle Caroline Wozniacki dog først besejre Roberta Vinci, som er placeret som nummer 16 på verdensranglisten, hvor danskeren ligger nummer 22. Caroline Wozniacki bragte sig foran 3-1 i første sæt, hvorefter de to spillere brød hinandens servepartier til danske 4-2-føring, og da Caroline Wozniacki holdt sin egen serv efterfølgende til 5-2, så endte hun med at tage første sæt 6-3. I andet sæt diskede de to spillere op med kampens bedste duel, da Wozniacki var foran 3-2. Danskeren skruede en tak op for det gode spil og kom foran 40-30 og vandt hurtigt den næste bold og bragte sig foran 4-2 i egen serv. Efterfølgende brød Caroline Wozniacki Roberta Vincis serv, og danskeren havde dermed mulighed for at serve kampen hjem og blive klar til tredje runde. Wozniacki kom planmæssigt på 15-0, og det blev 15-15, men herefter så Wozniacki sig aldrig tilbage og servede sættet og kampen hjem. Caroline Wozniacki og Agnieszka Radwanska har mødt hinanden 14 gange tidligere, og det er blevet til ni sejre til Wozniacki og fem nederlag. /ritzau/",
        "metadata": {
            "source": "https://www.berlingske.dk/sport/wozniacki-vinder-og-er-klar-til-radwanska",
            "image_url": "https://berlingske.bmcdn.dk/media/cache/resolve/image_x_large/image/58/583878/14980565-tennis-wta-china-caroline-woz.jpeg",
            "publication_time": "Tirsdag d. 04. oktober 2016, kl. 16.32",
            "author": null,
            "related_links": [],
            "attachments": []
        }
    }
}