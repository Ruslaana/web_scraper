{
    "version": "1.0",
    "document": {
        "id": 5893,
        "title": "Sønderjyske fortsætter isoptur og slår topholdet",
        "content": "Vojens. Efter en elendig sæsonstart er Sønderjyske ved at finde tilbage til vanlig styrke i ishockeyligaen. Sønderjyderne kan tilsyneladende ikke stoppe med at vinde i øjeblikket, og med 2-1-sejren over Aalborg Pirates tirsdag aften er Dan Cemans tropper nu oppe på 11 sejre på stribe. Resultatet betyder samtidig, at holdet fortsætter med at æde af Aalborgs forspring i toppen af ligaen. Nordjydernes hul er nu \"kun\" på seks point til Sønderjyske og syv til Rungsted Seier Capitals. I en jævnbyrdig kamp faldt den afgørende scoring godt syv minutter inde i tredje periode, da Mads O. Lund sørgede for sønderjysk 2-1-føring foran 2534 tilskuere i Vojens. Mens Sønderjyske altså begynder at ligne sig selv, går det fortsat jævnt skidt for Esbjerg Energy. Mesterholdet led sit fjerde nederlag på stribe, da Odense Bulldogs rejste hjem med en overtidssejr på 2-1. Backtalentet Oliver Larsen blev matchvinder 31 sekunder inde i ekstratiden. Odense fastholder sin placering midt i rækken, mens Esbjerg er på ottendepladsen. /ritzau/",
        "metadata": {
            "source": "https://www.berlingske.dk/sport/soenderjyske-fortsaetter-isoptur-og-slaar-topholdet",
            "image_url": "https://berlingske.bmcdn.dk/media/cache/resolve/image_x_large/image/56/569754/15688631-snderjyske---2016120621315424.jpeg",
            "publication_time": "Tirsdag d. 06. december 2016, kl. 21.48",
            "author": null,
            "related_links": [],
            "attachments": []
        }
    }
}