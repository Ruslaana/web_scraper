{
    "version": "1.0",
    "document": {
        "id": 11548,
        "title": "Filminstruktør: Det amerikanske grænseland er et overset område",
        "content": "Da Taylor Sheridan i to år havde haft en af de centrale roller i TV-serien »Sons of Anarchy«, besluttede han sig for at kræve mere i løn. »Jeg fik mindstelønnen og var nødt til at undervise om aftenen for at få råd til huslejen. Så jeg mente, det var rimeligt, at jeg fik det samme som de andre i serien. Men cheferne sagde nej – jeg var simpelthen ikke mere værd. De kunne få 15 andre, der kunne gøre det samme til samme pris. Så jeg skred – og lærte flere ting af det. Dels at de havde ret – serien kørte syv år senere stadig fint – og dels at når det var højden af, hvad jeg havde nået efter 20 år som skuespiller, så var det nok tid at komme videre med noget andet,« fortæller Sheridan. »Men det eneste, jeg kan, er at ride på heste og fortælle historier. Og jeg har prøvet at ride i rodeoer – det betaler virkeligt dårligt, selv når man vinder. Så der var kun historierne tilbage,« siger den amerikanske manuskriptforfatter og filminstruktør om starten på karrieren bag kameraerne.  Berlingske mødte ham til sommerens filmfestival i Cannes, hvor Taylor Sheridan var inviteret for at fortælle om sin nye film »Wind River«. Inden det havde Sheridan skrevet manuskript til filmene »Sicario« og »Hell or High Water«. »Wind River« har han også selv instrueret. Det er en barsk historie om voldtægt og mord på en 18-årig pige i et iskoldt og trøstesløst indianerreservat i Wyoming. Jeremy Renner har den mandlige hovedrolle som sporekspert på jagt efter gerningsmændene – og en mand, der selv bærer på en personlig tragedie. Historien bygger på faktiske begivenheder, som Sheridan har fået videregivet af venner, og han lægger ikke skjul på, at skæbnerne i den amerikanske udkant ligger ham stærkt på sinde. »Jeg skrev manuskriptet i en tilstand af vrede – og frygt. Sammen med »Sicario« og »Hell or High Water« er det en slags trilogi om det moderne amerikanske grænseland – og det er jeg langtfra færdig med. Jeg bor selv på en ranch i USAs vestlige udkant, og det er i høj grad uudforsket i film og litteratur – og totalt ignoreret af medierne. Men det indeholder alle de sammenstød og kampe om rigtigt og forkert, som vi i disse år må se i øjnene som nation i USA. Og det er tydeligere derude, fordi der er så få mennesker. I Wyoming er der flere stykker kvæg end mennesker - mange flere,« beretter Taylor Sheridan.  Han vil gerne videregive et indtryk af den poesi, der er i de amerikanske udkantsområder – sammen med den følelse af at være forladt og sat uden for indflydelse, som præger menneskene her. »Folk i Los Angeles taler om at få støtte af regeringen – men i Wyoming eller South Dakota taler man ikke om det – her er regeringen bare ikke til stede. Der bliver ikke ordnet veje eller noget, og alle pengene går til Los Angeles eller Seattle og den slags steder. Jeg har selv fyldt hullerne i vejene, hvor jeg bor – ellers var det ikke blevet gjort,« siger Taylor Sheridan, der ikke var overrasket over, at Trump blev valgt til præsident. »Folk, der undrer sig over hans valg, kender ikke til den amerikanske udkant. Her har man aldrig mødt nogen form for positiv indblanding fra regeringens side, så selvfølgelig stemmer de på den fyr, der vil lade dem være i fred. De er ikke racister – de er bare gennemført mistroiske over for regeringen,« fastslår Taylor Sheridan. I »Wind River« er det de indfødte amerikaneres samfund, det handler om, og det er et kapitel for sig selv, når det kommer til en historie, som det officielle USA burde skamme sig over, mener Taylor Sheridan. »De har fået tæv i mange år, og det har ikke ændret sig. Udnyttelsen og undertrykkelsen har ikke ændret sig, voldtægten af folk og land har ikke ændret sig på nogen måde – heller ikke selv om vi har haft en regering, der har ladet, som om den taler om lige rettigheder og ligestilling,« tordner filminstruktøren. FAKTAI skyggen af WeinsteinFilmen »Wind River« blev oprindeligt distribueret i USA af The Weinstein Company, men nogle uger efter filmens amerikanske premiere brød skandalen om Harvey Weinsteins overgreb mod adskillige kvinder ud, og et af temaerne i filmen er netop overgreb mod kvinder.Efterfølgende har Taylor Sheridan fortalt, hvordan han har erobret filmen tilbage, presset Weinstein- selskabet til at afgive sine rettigheder, så deres navn kunne slettes fra filmen, mod at deres andel af filmens indtjening går til en velgørende fond, der arbejder for at forbedre indianernes vilkår.FOLD UD Filmen »Wind River« blev oprindeligt distribueret i USA af The Weinstein Company, men nogle uger efter filmens amerikanske premiere brød skandalen om Harvey Weinsteins overgreb mod adskillige kvinder ud, og et af temaerne i filmen er netop overgreb mod kvinder. Efterfølgende har Taylor Sheridan fortalt, hvordan han har erobret filmen tilbage, presset Weinstein- selskabet til at afgive sine rettigheder, så deres navn kunne slettes fra filmen, mod at deres andel af filmens indtjening går til en velgørende fond, der arbejder for at forbedre indianernes vilkår. Sheridan boede selv i et indiansk samfund, da han efter at have kvittet skuespilkarrieren havde et par år som næsten-hjemløs og først sov i et telt på stranden og senere i en trailer parkeret på et stykke land, der var ejet af en indiansk gruppe. Hvilket hjalp ham, da han skulle have filmen finansieret. »Der måtte jeg for alvor ned i skidtet og slås, og jeg nåede at kysse mange frøer, inden der dukkede en prins op. Men det endte med, at »Wind River« blev finansieret af et indiansk reservat – Tunica Biloxi-stammen i Louisiana – og da de havde læst manuskriptet, og vi talte i telefon, sagde manden derfra pludselig: Hey, du er jo hvid – du lyder ellers helt som en indianer.« »Og så kunne jeg jo sige, ja – tak, fordi I lod mig bo hos jer, da jeg var hjemløs, men lad mig til gengæld fortælle om jeres verden. Alt det gode og det dårlige – det smukke og det forfærdelige,« lyder det fra Taylor Sheridan. I Cannes har Sheridan selskab af filmens hovedfigurer, og specielt Jeremy Renner lægger ikke skjul på, at han føler sig godt tilpas i »Wind Rivers« kolde og snedækkede natur-områder. »Jeg elsker sne. Jeg bor selv i 3.000 meters højde over havet ved Lake Tahoe og har stået på ski, siden jeg var barn,« fortæller Jeremy Renner, inden han reagerer begejstret på et spørgsmål fra en finsk journalist – om han kender noget til Finland. »Ja, jeg er vild med Norden. Jeg boede selv en tid i Island, og folk fra de nordiske lande har bare en sej vikingementalitet. Der er ingen divaer og ingen, der lader sig gå på, uanset hvor mange grader koldt det er, eller at det er mørkt i flere måneder. Det er en no nonsense-kultur, der passer mig godt,« erklærer Jeremy Renner.  Den lidt lave og tætte 46-årige skuespiller har de seneste år haft en stigende stjerne i film-verdenen, hvor karrieren fik et løft med Oscarvinderen »The Hurt Locker«, og han har siden har haft store roller i film som »Avengers«-serien, »The Bourne Legacy« og »Arrival«. »Jeg har nok et naturligt varemærke i et ansigt, der på en gang er vredt, plaget og drenget. Det hjælper til at spille komplekse roller, men ellers er jeg mest fokuseret på mit kropssprog. Hvordan virker det for eksempel, hvis jeg sidder sådan her,« siger han og kigger med sammenknebne øjne meget direkte på Berlingskes udsendte: »Og sådan her med en pistol ...« »Wind Rivers« skildring af et trængt indianersamfund har været lærerigt for ham, siger Jeremy Renner. »Det gik op for mig, hvor lidt jeg selv vidste om den indfødte amerikanske kultur. Vi har jo trådt på den i mange år, selv om det er en kultur, der fortjener vores respekt og burde fejres i stedet for trampes ned.« Instruktør Taylor Sheridan er allerede videre med barske historier fra det amerikanske grænseland. Han har netop skrevet manuskriptet til opfølgeren til narko-thrilleren »Sicario« og erklærer, at det er hans livsopgave at fortælle historier, der betyder noget. »At holde et spejl op for mine landsmænd og vise dem, hvad der foregår i udkanten af samfundet. Skønheden og helvedet – det bedste hos os og det værste af os.«",
        "metadata": {
            "source": "https://www.berlingske.dk/samfund/filminstruktoer-det-amerikanske-graenseland-er-et-overset-omraade",
            "image_url": "https://berlingske.bmcdn.dk/media/cache/resolve/image_x_large/image/14/143398/19566833-31magbmr-154830jpg.jpeg",
            "publication_time": "Søndag d. 31. december 2017, kl. 10.00",
            "author": "Ivar Carstensen",
            "related_links": [],
            "attachments": []
        }
    }
}