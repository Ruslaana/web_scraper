{
    "version": "1.0",
    "document": {
        "id": 3654,
        "title": "Nu svarer EU igen: Hundredvis af amerikanske varer rammes af told",
        "content": "Er man glad for gorgonzola, roquefort, tequila, tandtråd, håndtasker – både med og uden skulderstrop – kan der være dårligt nyt på vej. I hvert fald, hvis man foretrækker amerikanske producenter. Fordelt på 99 siderhar EU netop annonceret, hvilke amerikanske varer der vil blive ramt af toldafgifter. Et modsvar til de straftolde, som Donald Trump har delt ud de seneste uger. Og det betyder unægteligt, at det bliver dyrere at være forbruger. »Told er skat. Det er skidt for virksomheder og endnu værre for forbrugerne. De forstyrrer forsyningskæderne. De skaber usikkerhed i økonomien. Arbejdspladser er på spil. Priserne stiger. Ingen har brug for det,« sagde Ursula von der Leyen onsdag. Men EU har set sig nødsaget til at reagere. Onsdag morgen trådte endnu en toldafgift i kraft på 25 procent på al amerikansk import af stål og aluminium, og den vil ramme Danmark særligt hårdt, vurdererDansk Industri. Det er hovedsageligt madvarer – deriblandt kød, grøntsager, frugt, krydderier og alkohol – der vil blive ramt af den nye straftold. Som medietPoliticofremhæver, er flere af varerne typisk amerikanske – motorcykler, telte og udendørsgrej – og listen kan derfor opfattes som en nøje udtænkt mavepuster. Ifølge mediet kan listen være rettet særligt mod republikanske stater, som kan få indflydelse på Trumps politik. Hvis ikke EU og USA får forhandlet en aftale inden 1. april, vil EU indføre en ny bølge af toldafgifter på blandt andet Harley-Davidson-motorcykler, bourbon-whisky og jeans. Ærkeamerikanske varer med andre ord. Donald Trump har varslet flere toldafgifter fra 2. april på blandt andet landbrugsvarer. Præsidenten vil gerne udligne landets underskud på betalingsbalancen, som han blandt andet mener, er forårsaget af Europas »meget, meget dårlige« behandling af USA. Se hele listenher.",
        "metadata": {
            "source": "https://www.berlingske.dk/business/nu-svarer-eu-igen-hundredvis-af-amerikanske-varer-rammes-af-told",
            "image_url": "https://berlingske.bmcdn.dk/media/cache/resolve/image_x_large_vertical/image/189/1899725/24909585-trumps-handelskrig-vil-g-ud-over-forbrugerne-lyd.jpg",
            "publication_time": "Torsdag d. 13. marts 2025, kl. 08.54",
            "author": "Josefine Harboe",
            "related_links": [],
            "attachments": []
        }
    }
}