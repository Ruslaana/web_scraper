{
    "version": "1.0",
    "document": {
        "id": 4298,
        "title": "35 ngo'er svarer på kritik i Berlingske: Statslige tilskud bør aldrig blive en mundkurv",
        "content": "En sag om åbenlyst uacceptable ytringer fra enkeltpersoner i Mellemfolkeligt Samvirkes råd og bestyrelse har udviklet sig til en principiel debat om civilsamfundets rolle i et levende demokrati. Førstnævnte skal håndteres. Sidstnævnte skal vi alle værne om. Flere folketingspolitikere ogBerlingske i sine lederspalterer over den sidste uge kommet med stærke opfordringer til at fjerne støtte til organisationer, der udtrykker kritik eller politisk uenighed med regeringen. Det ser vi på med bekymring, for statslige bevillinger bør aldrig blive en mundkurv. Vi er glade for, at udenrigsministerLars Løkke Rasmussen afviser disse opfordringer, for det er en demokratisk uskik, når politikere trækker »fjern statsstøtten«-kortet, når organisationer er kritiske over for en ført politik. Mette Müller Kristensen, Anders Ladekarl, Charlotte Slente, m.fl. skriver, at de er glade for, at udenrigsminister Lars Løkke Rasmussen afviser ﻿opfordringer om at fjerne støtten til en række ngo'er.Fold sammenLæs mereFoto: Søren Bidstrup. I Danmark tildeles støtte til civilsamfundet ikke med et modkrav om at følge en bestemt politisk linje eller dagsorden. Det bør den aldrig gøre. Til gengæld kommer støtten med vigtige krav om gennemsigtighed, og om at midlerne selvfølgelig går til indsatser, som gavner mennesker i både Danmark og resten af verden. De krav, retningslinjer og revision vi er underlagt, står vi altid til regnskab for. Men som selvstændige organisationer har vi også egne visioner og dagsordner, som vi arbejder for uafhængigt af bevillinger fra staten. Accepten af den selvstændighed og respekten for armslængdeprincippet er grundlæggende for samarbejdet mellem stat og civilsamfund i Danmark. Der er lande, hvor støtte til organisationer kommer med krav om censur, eller hvor staten dikterer deres arbejde. I Danmark derimod har vi en stærk tradition for ytringsfrihed og et frit råderum for civilsamfundet. Et råderum vi bruger til at råbe op og pege på uretfærdigheder. Vi roser regeringer og partier uafhængigt af farve og fløj for gode tiltag, mens vi stiller os kritiske overfor det, vi er uenige i. Det er dybt problematisk, når politikere anfægter civilsamfundets ytrings- og foreningsfrihed, fordi vi samtidigt er samarbejdspartnere, der løfter nogle af statens vigtige og strategiske opgaver. Hver dag samarbejder vi med stat, regioner og kommuner om opgaver inden for det sociale område, udenrigspolitik og udviklingspolitik, asyl og integration og omkring styrkelse af rettigheder og demokrati både i Danmark og ud i verden. Men det gør ikke civilsamfundet til statens forlængede arm, og de midler, vi modtager, tildeles ikke i bytte for vores uafhængighed, ytringsfrihed og visioner om en mere lige og retfærdige verden. Mediestøtten går heller ikke kun til medier, der dækker samfundet i enighed med regeringen, men gives i en anerkendelse af, at medierne spiller en vigtig demokratisk og uafhængig rolle i samfundet. Det gør civilsamfundet også – i samme høje og vigtige grad. Det er fuldt legitimt at kritisere civilsamfundsorganisationer, og vi står på mål for vores arbejde. Men i den samfundskontrakt, der hidtil har skabt vores stærke liberale demokrati, indgår accepten af, at borgere, civilsamfundet og pressen kan og skal udfordre magten og magthavere. Det er vores mandat, vores ret og vores pligt for at holde Danmarks demokrati vågent, åbent og frit. Indlæggets underskrivere er: Mette Müller Kristensen, direktør i Globalt FokusAnders Ladekarl, generalsekretær i Røde KorsCharlotte Slente, generalsekretær i Dansk FlygtningehjælpVibe Klarup, generalsekretær i Amnesty International DanmarkJohanne Schmidt-Nielsen, generalsekretær i Red BarnetJonas Vejsager Nøddekær, generalsekretær i Folkekirkens NødhjælpRasmus Stuhr Jakobsen, generalsekretær i CareMajbrit Berlau, generalsekretær i Sex og SamfundDorte Petersen, direktør i PlanBørnefondenSusanne Branner, generalsekretær i LGBT+ DanmarkTim Whyte, generalsekretær i Mellemfolkeligt SamvirkeLars Koch, generalsekretær i Oxfam DanmarkMads Klæstrup Kristensen, direktør i SOS BørnebyerneThorkild Olesen, formand for Danske HandicaporganisationerJeef Bech, sekretariatsleder i CISU CISU – Civilsamfund i UdviklingJakob Kronik, konstitueret sekretariatschef i Verdens SkoveHenriette Laursen, direktør i KVINFOJesper Højberg, direktør i IMS (International Media Support)Maria Krabbe Hammershøy, generalsekretær i CaritasTorleif Jonasson, generalsekretær i FN-forbundetLars Christian Østergreen, direktør i AIDS-FondetKathrin Wessendorf, direktør i IWGIABjarke Rambøll, sekretariatsleder i VedvarendeEnergiGarba Diallo, direktør i Crossing BordersMie Roesdahl, direktør i Conducive Space for PeaceToke F. Nyborg, direktør i Aktion AmazonasMisha Wolsgaard-Iversen, sekretariatsleder i International BørnesolidaritetMarie Sigvardt, konstitueret direktør i Save the OrangutanLene Marie Andreasen, generalsekretær i Ghana VenskabJohnny Baltzersen, forperson i CICEDLisa Henry, generalsekretær i IRCTJanice G. Førde, forkvinde i Kvindernes U-landsudvalgRasmus Bering, direktør i Dreamtown Thor Markussen, næstforperson i LØS – Landsforeningen for Økosamfund Katja Gunnertoft Bojsen, sekretariatschef, Center for Kirkeligt Udviklingssamarbejde ",
        "metadata": {
            "source": "https://www.berlingske.dk/synspunkter/35-ngoer-svarer-paa-kritik-i-berlingske-statslige-tilskud-boer-aldrig",
            "image_url": "https://berlingske.bmcdn.dk/media/cache/resolve/image_x_large_vertical/image/183/1835127/24790413-i-danmark-tildeles-sttte-til-civilsamfundet-ikke.jpg",
            "publication_time": "Onsdag d. 11. september 2024, kl. 15.52",
            "author": null,
            "related_links": [],
            "attachments": []
        }
    }
}