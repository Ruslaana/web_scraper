{
    "version": "1.0",
    "document": {
        "id": 20573,
        "title": "Så er der lukket for dét skatteparadis",
        "content": "Skattesvindlere får sværere vilkår på den britiske ø Montserrat i Det Caribiske Hav, fordi øen har indgået en skatteaftale med Danmark, Sverige, Norge, Finland og Island. Den fælles nordiske skatteaftale blev mandag underskrevet på den danske ambassade i Paris. Aftalen er den seneste i en lang række aftaler, som skal begrænse skatteflugt og - svindel. Den giver de nordiske skattemyndigheder adgang til oplysninger om alle personer, som prøver at slippe for at svare skat af indtægter og kapitalinvesteringer. Aftalen kan hjælpe med at afsløre aktiver, som ikke er oplyst til skattemyndighederne i hjemlandet. I foråret 2007 indledte de nordiske lande forhandlinger med en række skattely for at få skatteaftaler på plads. Siden er der underskrevet aftaler med Andorra, Antigua og Barbuda, Aruba, Bahamas, Belize, Bermuda, Dominica, Grenada, Guernsey, Isle of Man, Jersey, Liberia, Marshall Islands, Monaco, De Nederlandske Antiller, Cayman Islands, British Virgin Islands, Anguilla, Turcs and Caicos Islands, Vanuatu, Gibraltar, Grenadinerne, Cook Islands, Samoa, St. Vincent, St. Kitts og Nevis, San Marino samt St. Lucia. Montserrat er et britisk oversøisk territorium. Der bor kun knap 4500 indbyggere på den frodige og bjergrige ø på 102 kvadratkilometer. Øen er en del af Leeward Øerne kaldet de små anstiller. Montserrat blev i 1493 navngivet af Christopher Columbus på hans anden rejse til den nye verden. Øen har fået sit navn efter Montserratbjerget i Spaniens nordøstlige region Katalonien. I 1995 flygtede to tredjedele af Montserrats indbyggere, da hovedstaden Plymouth blev ødelagt ved et udbrud fra vulkanen Soufriere Hills. /ritzau/",
        "metadata": {
            "source": "https://www.berlingske.dk/politik/saa-er-der-lukket-det-skatteparadis",
            "image_url": "https://berlingske.bmcdn.dk/media/cache/resolve/image_x_large/image/97/978075/3326128-montserrat.jpg",
            "publication_time": "Tirsdag d. 23. november 2010, kl. 10.40",
            "author": null,
            "related_links": [],
            "attachments": []
        }
    }
}