{
    "version": "1.0",
    "document": {
        "id": 3494,
        "title": "Overvej at skille dig af med dine sorte køkkenredskaber – de kan indeholde skadelige stoffer",
        "content": " Julen er en af årets store madlavningsuger for mange familier. Og sandsynligvis ligger der en slidt sort plastikpaletkniv eller -ske ved siden af komfuret. Videnskaben fortæller os nu, at den hører hjemme i skraldespanden. En ny undersøgelse giver os flere beviser for, at sorte køkkenredskaber – som de almindelige paletknive, vi bruger til at vende pandekager og bøffer med – kan være skadelige for helbredet og bør undgås, hvis det overhovedet er muligt. Køkkenredskaber af træ eller rustfrit stål er et bedre valg, siger sundhedseksperterne. Undersøgelser har afsløret et højt indhold af flammehæmmere i nogle af de sorte køkkenredskaber og i beholdere til opbevaring af fødevarer, som er blevet testet. Det er resultatet af en undersøgelse fra oktober, som er offentliggjort i tidsskriftet Chemosphere. Flammehæmmere er kemiske stoffer, der almindeligvis bruges i produktionen af elektronik, møbler og gulvtæpper for at forhindre, at der går ild i dem. De ophobes, når de trænger ind i den menneskelige organisme, og kan potentielt forårsage cancer, hormonforstyrrelser og skader på nervesystemet, oplyser Megan Liu, der er en af medforfatterne på undersøgelsen og videnskabelig og politisk leder af Toxic-Free Future. Det er denne miljøorganisation, der har gennemført undersøgelsen sammen med forskere ved Vrije Universiteit Amsterdam. Producenterne tilsætter ikke nødvendigvis med fuldt overlæg flammehæmmere til køkkenredskaber, forklarer Megan Liu og andre forskere. De har mistanke om, at den sorte plastik i elektronik ender med at blive anvendt i almindelige køkkenredskaber, fordi den pågældende plastik bliver genanvendt og genbrugt i produktionen af den slags redskaber. »Der er tale om en afsmitningseffekt, og den slags flammehæmmere burde slet ikke befinde sig i vores sorte plastikpaletknive eller andre køkkenredskaber,« siger Megan Liu. Når man laver mad med sorte køkkenredskaber, især hvis man bruger stegeolie på en varm pande, sætter det ekstra gang i de kemiske reaktioner og frigivelsen af flammehæmmere, forklarer Andrew Turner, der er miljøforsker ved University of Plymouth i England og har forsket i den sorte plastik. »Flammehæmmerne siver under alle omstændigheder ud med tiden,« forklarer Andrew Turner: »Men hvis man varmer dem op og kommer dem i olie, går det voldsomt meget hurtigere.« Andrew Turners, Megan Lius og andres forskning har vist, at sort plastik fra genanvendt elektronik forekommer i legetøj, køkkenredskaber og andre almindelige husholdningsprodukter, og det kan ikke udelukkes, at de også genanvendes i andre produkter, som vi bruger i dagligdagen. De fleste producenter er ikke engang klar over, at der er flammehæmmere i den genanvendte plastik, der bruges i deres produkter, siger Tiffany Sanchez, der er professor i epidemiologi ved Colorado School of Public Health. Hun har allerede udskiftet sine sorte plastikpaletknive med andre modeller af rustfrit stål. »Vi er ikke særlig dygtige til at forstå, hvilke stoffer der findes i vores produkter,« siger Edward P. Kolodziej, der er professor i miljøvidenskab og miljøopretning ved University of Washington Tacoma. De fleste flammehæmmere mistænkes for at være kræftfremkaldende, siger Andrew Turner. Man kan med fordel bruge køkkenredskaber af stål og træ, lyder rådet fra forskerne.Fold sammenLæs mereFoto: Arkivfoto: Liselotte Sabroe/Ritzau Scanpix. Undersøgelser af arbejdere, der udsættes for mange flammehæmmere, har fundet en sammenhæng mellem dem og forskellige kræftformer, især dem, der kan være svære at behandle, brystkræft, blærekræft og lungekræft, forklarer Cathy J. Bradley, der er leder af The Colorado School of Public Health og underdirektør i Colorado Cancer Center. Hun har begrænset sit forbrug af plastik, foretrækker køkkenredskaber af træ og forsøger at undgå drikkevand på flaske.  Det kan være svært for forbrugerne at sondre mellem de forskellige slags flammehæmmere i hjemmet, og de er heller ikke allesammen sundhedsskadelige, forklarer Turner. Den seneste bekymring over flammehæmmere i køkkenredskaber kommer i kølvandet på en langvarig kritik af, at der bruges PFAS – syntetiske kemiske stoffer, der ofte omtales som »evighedsstoffer« – i belægningen på non-stick-stegepander. Eksperterne fortæller os, at hvis overfladen på den slags stegepander er intakt, siver de kemiske stoffer ikke ud i fødevarerne, men man skal absolut smide panden ud, hvis der er ridser i den. Alternativet er pander af støbejern eller rustfrit stål. Heather Stapleton, der er professor og miljøkemiker ved Duke University, forklarer, at vi endnu ikke har viden nok til at afgøre, hvor stor en sundhedsrisiko køkkenredskaber af sort plastik er. »Det er ikke hver eneste sorte paletkniv, der indeholder den slags kemiske stoffer,« siger hun, og hun tilføjer, at sammensætningen er forskellig fra produkt til produkt og fra producent til producent. Den nyeste undersøgelse af sorte paletknive fra Megan Liu og hendes kolleger fokuserer på to slags flammehæmmere, de bromerede og organofosfaterne. Forskellige typer bromerede flammehæmmere anses af International Agency for Research on Cancer for at være kræftfremkaldende, hvilket vil sige, at der er stærke, men ikke fældende beviser for, at de er kræftfremkaldende. Forskerne har testet over 200 sorte plastikredskaber for bromin, og 43 procent af dem testede positiv. Derefter udvalgte de 20 produkter med det højeste indhold af bromin og fandt flammehæmmere i 85 procent af dem, deriblandt paletknive, sushibakker og dukkehoveder. Undersøgelsen fandt også en flammehæmmer, der betegnes som decaBDE – som blev forbudt i USA i 2021 – i nogle af produkterne, blandt andet i paletknive. Hvis man vil begrænse mængden af såkaldte flammehæmmere i hjemmet, kan man med fordel lufte ud hyppigere og støvsuge oftere, lyder råd fra forskerne.Fold sammenLæs mereFoto: Signe Goldmann/Ritzau Scanpix. Uden test er det så godt som umuligt at vide, om et sort plastikredskab indeholder flammehæmmere eller ej. De fleste varedeklarationer og produktoplysninger afslører ikke, om et produkt er fremstillet af genanvendte materialer, forklarer Megan Liu. Og sandsynligheden taler for, at paletkniven i din køkkenskuffe har ligget der i lang tid. Bortset fra træ og rustfrit stål kan redskaber af silikone godt være brugbare, mener en del forskere. Megan Liu gør opmærksom på, at nogle af dem muligvis indeholder både plastik og gummi, og det fremgår heller ikke altid af varedeklarationen. Det er generelt en god idé at undgå plastik, eftersom det kan indeholde andre kemiske tilsætningsstoffer som for eksempel ftalater, der er hormonforstyrrende og også udgør andre sundhedsrisici, forklarer Megan Liu. Hun fraråder også genbrug af sorte plastikbeholdere i forbindelse med takeawaymåltider og anbefaler, at man bruger glasbeholdere i stedet for. Drejer det sig om legetøj, anbefaler hun, at man undgår plastiklegetøj, som børn kan proppe i munden. Ud over sort plastik kan flammehæmmere også brede sig fra andre produkter i dit hjem, som forurener luften, støvet og gulvet. Hvis man regelmæssigt vasker, støver af og støvsuger hjemmet, kan det medvirke til at filtrere potentielle forureningskilder fra. Det samme gælder god og regelmæssig udluftning. »Den slags tiltag kan forhindre ophobningen af kemiske stoffer i støvet,« forklarer Megan Liu. Oversat fra den originale engelske version af Claus Bech",
        "metadata": {
            "source": "https://www.berlingske.dk/indland/overvej-at-skille-dig-af-med-dine-sorte-koekkenredskaber-de-kan-indeholde",
            "image_url": "https://berlingske.bmcdn.dk/media/cache/resolve/image_x_large/image/187/1872404/24858589-hvis-du-vil-undg-skadelig-kemi-i-maden-s-kan-du.jpg",
            "publication_time": "Tirsdag d. 24. december 2024, kl. 20.59",
            "author": null,
            "related_links": [],
            "attachments": []
        }
    }
}