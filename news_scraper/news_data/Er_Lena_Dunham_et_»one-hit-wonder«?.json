{
    "version": "1.0",
    "document": {
        "id": 11635,
        "title": "Er Lena Dunham et »one-hit-wonder«?",
        "content": "Med »Girls«revolutionerede Lena Dunhamnærmest ene kvinde den måde, hvorpå kvinder bliver præsenteret på den lille skærm. I en tid, hvorSize Zerosyntes at være eneste acceptable mål for film- og seriestjerner, insisterede hun på at ligne en helt almindelig kvinde med lidt til både gården og gaden og en opførsel, der bedst kunne beskrives som »kikset, men genkendelig«. Det var lige før, man helt fysisk kunne mærke brisen fra det suk af lettelse der lød, da tusindvis af kvinder verden over holdt op med at trække maven ind! At serien så også var et både sjovt, nyskabende og forfriskende portræt af kvindeliv i tyverne, gjorde det kun bedre. Siden sidste sæson af »Girls« løb over de små skærme sidste år, har fans derfor ventet i spænding på, hvad Dunham ville finde på næste gang. Svaret er »Camping«. Et remake af denbritiske serie af samme navn, skabt af komikeren Julia Davis. Lena Dunham har stået for manuskript, instruktion og det generelle overblik på den amerikanske version – sammen med sin faste »Girls«-makker Jenni Konner.  Jennifer Garner har hovedrollen som kontrolfreaken Kathryn, der inviterer den nærmeste familie og venner på en campingtur for at fejre manden Walts 45-års fødselsdag. Det bliver dog hurtigt klart, at der ikke er særligt meget  at fejre i den lille gruppe, der hver kæmper med deres egne problemer – når de altså ikke har travlt med at have et horn i siden på hinanden. På papiret lyder det vældigt lovende. Lena Dunham har lagt de tøvende tyvere bag sig og er klar til at tage livtag med de frustrerede fyrrere. Problemerne med sex og »hvad skal jeg blive?« er erstattet af mangel på sex og »hvad er jeg dog blevet til?«. Oven i købet baseret på en serie, der af den britiske avis The Guardian blev kaldt »et sorthumoristisk mesterværk«. Det fungerer bare ikke. »Camping« er overhovedet ikke sjov. Den er overhovedet ikke relaterbar. Den er overhovedet ikke tankevækkende. Den er bare et grund-irriterende bekendtskab, befolket af karakterer der er lige så usympatiske som de er dårligt skrevet. Her er ganske enkelt ingen dybde under den højspændte overflade, og hvad gang nogen af karaktererne prøver at sige noget klogt om voksenlivets ulidelige tristesse, falder det fladt til jorden. Der er ganske enkelt noget der er gået tabt i oversættelsen, og efter at have set de fire afsnit (ud af otte), der var tilgængelige til anmeldelse, sad denne anmelder tilbage med et stort rungende spørgsmål: »Hvad skal jeg bruge det til?« FAKTALena DunhamLena Dunham er en amerikansk skuespiller, forfatter, instruktør og producer. Hun fik sit store gennembrud med serien »Girls« for HBO. Den sjette og afsluttende sæson havde premiere i 2017. »Girls« indbragte Lena Dunham et væld af priser, blandt andre to Golden Globes. Lena Dunham fik også, som den første kvinde nogensinde, en pris for bedste instruktion af Directors Guild of America. I 2013 blev hun inkluderet på TIMEs liste over verdens 100 mest indflydelsesrige personer. I 2014 udgav Lena Dunham erindringsbogen »Not That Kind of Girl« og i 2015 startede hun det feministiske nyhedsbrev Lenny Letter sammen med sin faste kreative partner Jenni Konner.FOLD UD Lena Dunham er en amerikansk skuespiller, forfatter, instruktør og producer. Hun fik sit store gennembrud med serien »Girls« for HBO. Den sjette og afsluttende sæson havde premiere i 2017. »Girls« indbragte Lena Dunham et væld af priser, blandt andre to Golden Globes. Lena Dunham fik også, som den første kvinde nogensinde, en pris for bedste instruktion af Directors Guild of America. I 2013 blev hun inkluderet på TIMEs liste over verdens 100 mest indflydelsesrige personer. I 2014 udgav Lena Dunham erindringsbogen »Not That Kind of Girl« og i 2015 startede hun det feministiske nyhedsbrev Lenny Letter sammen med sin faste kreative partner Jenni Konner. Et af de eneste lyspunkter er Juliette Lewis, der spiller en af de småskøre, men godhjertede, hippier, hun efterhånden har gjort til lidt af et varemærke. Hendes Jandice er den eneste, der får et par grin frem. På sin egen kiksede facon prøver hun ihærdigt at bløde stemningen op og trænge ind bag al den indestængte aggression, der præger lejren. Det lykkes ikke rigtigt – men man er taknemmelig for, at hun i det mindste gør forsøget. Åh, hvor man dog håber, at Lena Dunham har mere interessant materiale i skuffen end det her! Hvis hun har, må hun gerne skynde sig at hive det frem, inden en eller anden hiver fat i primus og sætter ild til hele camping-lejren. »Camping« Af Lena Dunham og Jenni Konner Medvirkende: Jennifer Garner, David Tennant, Juliette Lewis m.fl. Premiere 15.10. på HBO Nordic. Nye afsnit hver mandag. Anmeldelsen er baseret på de første 4 af i alt 8 afsnit. ",
        "metadata": {
            "source": "https://www.berlingske.dk/kultur/er-lena-dunham-et-one-hit-wonder",
            "image_url": "https://berlingske.bmcdn.dk/media/cache/resolve/image_x_large_vertical/image/102/1025012/22293538-foto-camping.jpg",
            "publication_time": "Mandag d. 15. oktober 2018, kl. 11.00",
            "author": "Louise Kidde Sauntved",
            "related_links": [],
            "attachments": []
        }
    }
}