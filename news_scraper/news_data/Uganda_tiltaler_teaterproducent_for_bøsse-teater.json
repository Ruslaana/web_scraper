{
    "version": "1.0",
    "document": {
        "id": 13958,
        "title": "Uganda tiltaler teaterproducent for bøsse-teater",
        "content": "Myndighederne i Uganda har tiltalt den britiske teater-producent David Cecil. Hans forbrydelse består i, at han opførte et stykke om homoseksuelles forhold i Uganda uden tilladelse. Stykket har titlen The River and the Mountain. Den manglende godkendelse benyttede myndighederne til at rejse tiltale mod Cecil for at nægte at adlyde love. David Cecil sidder nu fængslet i Uganda og kan risikere 2 års fængsel, skriver BBC News. Samtidig overvejer Ugandas parlament en ny lov, der skal skærpe straffe for homoseksuelle handlinger. Stykket The River and the Mountain havde premiere i hovedstaden Kampala i sidste måned. Det handler om en homoseksuel forretningsmand, som dræbes af sine ansatte. Allerede nu er homoseksuelle handlinger kriminelle i Uganda og homoseksuelle udsættes ofte for chikanerier og forfølgelse. ",
        "metadata": {
            "source": "https://www.berlingske.dk/internationalt/uganda-tiltaler-teaterproducent-for-boesse-teater",
            "image_url": "https://berlingske.bmcdn.dk/media/cache/resolve/image_x_large/image/22/223418/5590145-uganda-homosexuality-play-arrest.jpg",
            "publication_time": "Fredag d. 14. september 2012, kl. 12.16",
            "author": "Bent Blüdnikow",
            "related_links": [],
            "attachments": []
        }
    }
}