{
    "version": "1.0",
    "document": {
        "id": 15915,
        "title": "Novos skrappe bløderdronning stopper",
        "content": "Novo Nordisks bløderdronningAnne Prener stopper overraskende til nytår. Siden 2008 har hun været chef for Novo Nordisks forskning i blødermedicin, og fra 2011 blev hun udnævnt til senior vice president, der svarer til underdirektør. Men fra det nye år bliver jobfunktionen nedgraderet fra direktørniveau til chefniveau, oplyser Novo Nordisks kommunikationsdirektør Mike Rulis.  Anne Prener er kendt for en hård, men fair ledelsesstil og har stået i spidsen for en omfattende omorganisering af hæmofiliområdet på Novo Nordisk. Området skulle udvikles fra stort set kun at fokusere på blødermedicinen Novoseven til at have en hel portefølje inden for behandling af blødersygdomme. Ifølge Novo Nordisks kommunikationsdirektør Mike Rulis har Anne Preners direktørkontrakt siden 2011 været tidsbegrænset, og den treårige aftale udløber altså nu.  \"De opgaver inden for hæmofili, som skulle løses i denne periode, er nu løst, blandt andet med den nylige godkendelse i både USA og Europa af NovoEight, Novo Nordisks ny medicin til behandling af Hæmofili A. Anne har nu valgt at prøve kræfter med nye opgaver uden for Novo Nordisk,\" forklarer Mike Rulis i en mail. Afløser for Anne Prener bliver seniorforsker Henning Stennicke. Han er rekrutteret internt, og tiltræder 1. januar 2014.",
        "metadata": {
            "source": "https://www.berlingske.dk/virksomheder/novos-skrappe-bloederdronning-stopper",
            "image_url": "https://berlingske.bmcdn.dk/media/cache/resolve/image_x_large/image/32/329753/7036016-anne-prener.jpg",
            "publication_time": "Fredag d. 13. december 2013, kl. 15.47",
            "author": "Birgitte Erhardtsen",
            "related_links": [],
            "attachments": []
        }
    }
}