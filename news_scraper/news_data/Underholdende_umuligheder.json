{
    "version": "1.0",
    "document": {
        "id": 12304,
        "title": "Underholdende umuligheder",
        "content": "Det ligner en helt almindelig opgave, da Ethan Hunt (Tom Cruise) og resten af hans Mission Impossible-hold, får til opgave at bryde ind i Kreml, for at stjæle oplysninger om en svensk atomprofessor, der planlægger en ny atomkrig. Men alt går galt, og pludselig er holdet på egen hånd, uden støtte fra baglandet, der ikke vil kendes ved dem. Missionen er kort sagt mere umulig end nogensinde, men det får selvfølgelig ikke vores mildest talt uheldige helte til at kaste håndklædet i ringen. Skurken skal stoppes for enhver pris og med kreative ideer - hvilket er alt holdet har, efter at adgangen til bureauets kollosale gadget-samling er lukket.  Instruktør Brad »The Incredibles« Bird har ikke glemt sin animationsbaggrund, og serverer tegnefilmslækker action tilført en solid portion humor - ikke mindst i form af Simon Peggs nyudklækkede, og temmelig nervøse, agent. »Ghost Protocol« er lidt rodet og lidt lang. Men både spænding og underholdning er i top hele vejen. ",
        "metadata": {
            "source": "https://www.berlingske.dk/filmanmeldelser/underholdende-umuligheder",
            "image_url": "https://berlingske.bmcdn.dk/media/cache/resolve/image_x_large/image/16/165851/4843728-m4plakat.jpg",
            "publication_time": "Torsdag d. 26. januar 2012, kl. 07.33",
            "author": null,
            "related_links": [],
            "attachments": []
        }
    }
}