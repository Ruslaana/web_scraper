{
    "version": "1.0",
    "document": {
        "id": 6457,
        "title": "Han har overlevet raketangreb, skarpe skud og miner. Men kampen mod Forsvaret, der sendte ham ud på mission, ser han ud til at tabe",
        "content": "I dag er Kim Kristensen ret sikker på, at det var hans tur til Irak i 2004, som blev skelsættende. Men han mener, at de første tegn på posttraumatisk belastningsreaktion (ptsd) allerede viste sig inden afgang. »De sidste gange, jeg var udsendt, kunne jeg simpelthen ikke holde ud at se mere på nød og elendighed. Smadrede huse, fattige mennesker. Et samfund i opløsning.« Så da han kom hjem efter den sidste tur til Kosovo i 2006, gik han arbejdsløs i nogle måneder. Derefter åbnede han en lille vognmandsforretning. Men skaden var sket. »I dag kan jeg jo godt se, at det ikke var helt normalt,« siger Kim Kristensen og uddyber: »Jeg arbejdede virkelig mange timer om ugen. Jeg kunne stå op klokken fem om morgenen og så gå i seng klokken et, to, tre stykker om natten nogle gange. Dagen efter gjorde jeg det samme igen. Jeg blev kun stoppet af, at jeg fik dårlig ryg.« Og det er her, hunden ligger begravet. For mens han nogle år senere blev både førtidspensioneret og fik 600.000 i erstatning fra arbejdsskademyndighederne for den ptsd-diagnose, som 11 udsendelser for Forsvaret kostede ham, så vil Forsvarets eget Arbejdsskade- og Erstatningskontor – i daglig tale kaldet FAEK – ikke give ham erstatning. Årsagen er teknisk og bøvlet. Men netop derfor kommer en række ptsd-ramte soldater i disse år i klemme i den måde, FAEK behandler sine sager på. Sagerne afgøres nemlig ikke af fakta, men af, hvad Forsvaret mener, at de kunne have fyret de syge soldater for. Det kræver vist en forklaring. Når en soldat kommer til skade i krig, kan det udløse en række erstatninger. Der er en erstatning for tabt arbejdsevne, som arbejdsskademyndighederne afgør. Så er der erstatning for svie og smerte, som FAEK står for. Og så er der en tjenestemandslignende pensionsydelse, som FAEK også afgør. Den sidste kalder man i daglig tale aktstykke 425. Det er ikke kun for sin egen skyld, Kim Kristensen kæmper for at få erstatningen fra Forsvaret. Sammen med erstatningen følger også en særlig ydelse til sårede soldaters børn på rundt regnet 1.500 kroner om måneden. Og selvom Kims yngste barn fylder 21 år i denne måned, vil ydelsen skulle udbetales med tilbagevirkende kraft.Fold sammenLæs mereFoto: Mikkel Berg Pedersen/Ritzau Scanpix. For syv år siden opdagede Forsvarsministeriets Personalestyrelse, at de havde givet aktstykke 425 til 129 personer, som aldrig var blevet fyret fra Forsvaret. De havde selv sagt op, eller deres kontrakter udløb. Og derfor havde de faktisk ikke ret til pengene. For at rette op på det ændrede man loven, så FAEK nu skal vurdere, om Forsvaret hypotetisk set ville have fyret soldaten for hans ptsd eller for noget andet. Berlingske har været i kontakt med tre andre soldater, som på grund af hypotetiske fyringer ikke kan få erstatning efter aktstykket. Kim Kristensen skiftede værnepligten ud med FN-skolen, og derefter fulgte udsendelse på udsendelse – som denne til Kroatien, hvor han sad i et checkpoint ved floden Dvor. Derefter skulle han have en pause.Fold sammenLæs mereFoto: Privatfoto. Hos Forsvaret afviser man at give ydelsen til Kim Kristensen, fordi man hypotetisk kunne have valgt at fyre ham for hans dårlige ryg. »Du kunne være blevet afskediget senest i 2011 som følge af dine ryggener. Det kan derfor ikke med tilstrækkelig sikkerhed godtgøres, at du ville være blevet afskediget fra Forsvaret som følge af din arbejdsskade pådraget under udsendelse for Forsvaret.« Sådan skriver FAEK i sin afgørelse, som Berlingske har læst. Kim Kristensen er altså hverken fyret for ptsd eller for den dårlige ryg. Hans kontrakt blev opsagt, fordi der blev sparet i Forsvaret i de år. Og derfor bliver det afgørende, hvad Forsvaret mener, at de ville have fyret ham for, hvis han var blevet i trøjen. Men Kim Kristensen tror ikke på den hypotese. »Hvis jeg havde været fastansat i Forsvaret, ville min chef jo have mærket, at jeg begyndte at opføre mig unormalt. Forsvarets chefer kan jo godt genkende symptomerne. De har set dem før. Og så var jeg blevet sendt til psykolog.« Irak var en helt anden mission end dem, den tidligere Balkan-veteran Kim Kristensen havde været udsendt på. Her var varmt, og den skarpe ende af missionen var konstant til stede. På et tidspunkt landede en raket i lejren, hvor de danske soldater boede. Skudhuller i vejskilte, brændende oliekilder og sprængte biler var hverdag.Fold sammenLæs mereFoto: Privatfoto. Forsvarsministeriets Personalestyrelse (FPS) oplyser til Berlingske, at de ikke kan kommentere konkrete sager, men tilføjer, at de følger reglerne fra personelloven, når de administrerer ordningen. Først ser FPS på, om veteranen er blevet afskediget. Og hvis ikke »vurderer vi tilskadekomsten ud fra en hypotetisk vurdering«. De vurderer altså, om veteranen »ville være blevet afskediget på grund af tilskadekomsten, hvis ansættelsesforholdet ikke var ophørt af andre grunde«. »I den forbindelse er det ligeledes relevant at vurdere, hvorvidt der i øvrigt måtte være forhold, der i sig selv kunne have medført, at ansøger ville være blevet afskediget.« Da Kim Kristensen tilbage i 1986 startede som værnepligtig, anede han ikke, at Forsvaret ville blive så stor en del af hans skæbne, som det blev. Egentlig tog han bare med en kammerat. »Jeg havde ikke lige noget på programmet,« som han siger. Og derfor trak han altså midt i 1980erne fra Grenaa, hvor han boede, til Viborg, hvor Prinsens Livregiment ligger. Derefter erstattede den ene udsendelse den anden. Først var han på to missioner i Cypern. Kort efter tog han på to missioner til Kuwait. Begge dele var ret fredelige. Men i 1994 tog han med til Kroatien. »Og så havde jeg ligesom fået nok i den omgang,« siger han på østjysk. Da Kim Kristensen i 1990erne var udsendt, måtte man stadig tage to udsendelser i træk. Derfor kom han lynhurtigt op på 11 udsendelser i Forsvaret. Og en udsendelse udløser en medalje. I dag hænger de centralt i hjemmet i Grenaa.Fold sammenLæs mereFoto: Mikkel Berg Pedersen/Ritzau Scanpix. Han skulle have en pause. Missionerne i 1990erne til Kroatien er nogle af dem, man i dag taler om som de mest ubehagelige missioner, danske soldater nogensinde har været på. I alt har 18 Kroatien-veteraner taget deres eget liv. Det er mange. Men det var bare en pause, Kim skulle bruge. Så han var postbud og taxachauffør. »Det var ikke nemt at blive ansat på fuldtid i Forsvaret dengang.« I 1999 kunne han mærke udsendelseskløen igen. »Og en dag i fjernsynet så jeg en af mine kammerater, der kørte ting ombord på togstammer. De skulle til Kosovo. Jeg tænkte, at det ville jeg være med til. For jeg savnede kammeratskabet. Og jeg kunne mærke, at vi kunne gøre verden til et bedre sted.« Minefaren var konstant til stede under de tidligere missioner på Balkan, som her i Bosnien.Fold sammenLæs mereFoto: Privatfoto. I 2001 befandt han sig derfor på vej til Kosovo. »Og så efter et halvt år kom jeg til Bosnien og derfra direkte tilbage til Kosovo igen. Og efter et halvt års tid tog jeg til Irak, og så efter et halvt års pause mere tog jeg tilbage til Kosovo.« Siden Forsvaret i 1996 indførte de såkaldte aktstykke 425 ydelser, har omtrent 1.540 soldater søgt om den supplerende pensionslignende ydelse. Af dem har lige over halvdelen – 805 personer – fået tilkendt ydelsen, mens 320 har fået afslag. Resten er stadig ved at få behandlet deres sager. Tallene skal ifølge FPS »tages med et mindre forbehold«, da veteraners erhvervsevnetab kan ændre sig over tid, eller de kan modtage andre ydelser, som gør, at de ikke har ret til ydelsen. »Vurderingen er derfor, at anerkendelsestallet reelt er en smule højere end de ca. 805 sager,« skriver FPS til Berlingske. Fra 2022 og frem har FPS modtaget cirka 300 ansøgninger om ordningen. Af dem har 65 fået tilkendt ydelsen, 40 har fået afslag, og resten af sagerne er stadig under behandling. Kim Kristensen mener, at han har fundet en række fejl i afgørelsen fra FAEK. Blandt andet skriver erstatningskontoret, at han forlod Forsvaret i 2005, og at han er opereret to gange for diskusprolaps i nakken. Men det er ikke korrekt. Han blev opsagt fra sin rådighedskontrakt i april 2011 og er blevet opereret i lænderyggen.Fold sammenLæs mereFoto: Mikkel Berg Pedersen/Ritzau Scanpix. Men det kan ikke være rigtigt, at vingeskudte veteraner får afvist deres sager hos FAEK, fordi de måske kunne være blevet fyret for noget andet, siger talsmand for Veteranalliancen Claus Steenberg. De må gå væk fra at vurdere hypotetiske fyringsgrunde. Hvis en veteran har fået anerkendt en arbejdsskadesag, og der ikke er tale om en tjenestemand, så skal pensionsydelsen udløses, siger Claus Steenberg: »Så skal FAEK ikke lede efter alternative forklaringer på, hvorfor en veteran ikke er i Forsvaret mere. Så skal der ikke diskuteres mere, og der skal ikke kæmpes mere. Der skal bare udbetales.« Det er de enige i hos Danmarks Veteraner, siger landsformand Carsten Rasmussen. For meningen med at indføre hypotesereglen var jo, at de soldater, som ikke var berettiget til aktstykke 425, fordi de aldrig var blevet fyret, alligevel kunne få erstatning. Ikke at det blev endnu sværere. »Den hypotetiske vurdering, som Forsvaret kommer med, er simpelthen for usikker. Og det er uklart, hvad der bliver lagt i den,« siger han og tilføjer: »I stedet bør man bevæge sig i den samme retning, som politikerne nu gør med arbejdsskadesager, hvor de vil indføre en såkaldt formodningsregel, så det må være op til Forsvaret at bevise, at de ikke ville have fyret soldaten for hans ptsd.« I dag gør Kim Kristensen, hvad han kan, for at holde både dårlig ryg og ptsd i skak. Hver morgen klokken 5.15 står han op og cykler ned og træner i det lokale fitnesscenter. Han undgår for meget ny teknologi, som gør ham stresset. Og han forsøger at få den søvn, han har brug for. Og en gang imellem undrer han sig over, at arbejdsskademyndighederne i sin tid anerkendte hans ptsd som en arbejdsskade. For normalt er myndighederne meget strikse med, hvor hurtigt efter en udsendelse soldaten får registreret symptomer på ptsd. Det har Berlingske dækketintensivti 2023. »Men da jeg søgte, var der lige sket en lovændring, og derfor tror jeg, at det var nemmere at få sin sag godkendt.« I den erklæring, som en psykiater kom med, da hun vurderede, hvor syg Kim Kristensen var med ptsd, skrev hun blandt andet, at hans »psykiske problemer startede i forbindelse med hans udsendelse på hold 3 til Irak i 2004«. Da en raket landede i hans lejr, var han »fuldstændig overbevist om, at han blev sprængt i stumper og stykker«. Men han fik først sin diagnose i 2012.Fold sammenLæs mereFoto: Mikkel Berg Pedersen/Ritzau Scanpix. For Kim Kristensen selv er der ikke nogen reel økonomisk gevinst ved at få tilkendt pensionsydelsen. Det vurderer han i hvert fald selv. »Jeg ville jo blive modregnet for en lang række ydelser. Så der ville næppe være noget tilbage.« Det handler om noget helt andet, siger han: »Jeg synes simpelthen ikke, det er fair. Jeg kender folk, der har fået den her ydelse, som ikke er berettiget til den. Men jeg er berettiget, og jeg kan ikke få den. Hvorfor er det så vilkårligt?« Han synes, Forsvaret griber for hårdt fat i »det her med ryggen«. »Der er jo ingen, der siger, at deres hypotese er rigtig. Det er jo ord mod ord, og mit som veteran vejer åbenbart mindst.« Parterne bag forsvarsforliget skal dette efterår se nærmere på vilkårene for Forsvarets veteraner.",
        "metadata": {
            "source": "https://www.berlingske.dk/politik/han-har-overlevet-raketangreb-skarpe-skud-og-miner-men-kampen-mod",
            "image_url": "https://berlingske.bmcdn.dk/media/cache/resolve/image_x_large_vertical/image/184/1843736/24807643-kim-kristensen-fotograferet-i-sit-hjem-i-gren-t.jpg",
            "publication_time": "Søndag d. 20. oktober 2024, kl. 16.27",
            "author": "Ronja Pilgaard",
            "related_links": [],
            "attachments": []
        }
    }
}