{
    "version": "1.0",
    "document": {
        "id": 20672,
        "title": "Kristne demokrater er nødt til at forsvare deres liberale identitet",
        "content": "På en varm sommerdag i juli 2019 samledes hundredvis af mennesker for at lytte til Ungarns premierminister Viktor Orbán holde en tale i den ungarsk befolkede region Transsylvanien i Rumænien. »Vi er kristendemokrater« sagde han til dem i en tale, dernævnte ordet »kristen« 31 gange. Orbán ser nu sig selv og hans Fidesz-parti som et fartøj for et »nyt europæisk kristent demokrati«. Denne vision er så populær både hjemme og i udlandet, at det er værd at undersøge, hvad han mener med den, og undersøge hvordan Vesteuropas kristendemokrater kan udmanøvrere den. Orbán er kommet langt. Fra at være en ung liberal politiker til nu at være lederen, der fik lukket et gratis universitet, en handling der denne uge takket være en afgørelse fra EU-Domstolen betragtes som en trussel mod denakademiske frihed i Ungarn. Orbán drejede politisk til højre, efter den konservative leder József Antall – den første demokratisk valgte premierminister i Ungarn – døde i 1993. Orbán overtog hurtigt Antalls konservative profil og tilhængere, og i 1998 blev han premierminister for Fidesz. Først lod det til, at Orbán ville følge Antalls kristne demokratiske arv ved at udvide vælgerbasen. Men efter den ødelæggende økonomiske krise vandt han et forfatningsmæssigt superflertal i parlamentet, og det tillod ham at omdanne Ungarn til et autoritært regime her i det 21. århundrede. Igennem de seneste ti år har han samlet sig mere magt ved at centralisere staten, svække kontroller og retsstatsprincippet, og han har lammet den politiske opposition. Forfatningen og de love, der styrer medierne og valget, blev omskrevet. Statslige stillinger blev fyldt med premierministerens venner; og der blev sået tvivl om det uafhængige retsvæsen og opdelingen af stat og kirke. Ved at skubbe udenlandske medieejere ud af Ungarn, akkumulerede Orbáns venner hundredvis af medier og gjorde dem til partipropagandamaskiner. Fidesz-partiets finanspolitiske konservatisme er blevet overskygget af voldsom korruption og protektionistisk økonomisk politik. Orbán har lovet at gøre ungarerne til »vinderne af historien« og romantiserer gamle tider med national storhed, som gik tabt efter første verdenskrig. Han hævder, at der eksisterer et komplot mod nationen, orkestreret af kosmopolitiske, europæiske venstreliberale med finansiel støtte fra USA, som får horder af muslimske immigranter til at invadere Europa med udryddelse af dets kristne identitet som mål. Orbán hævder, at kristendommen (Fidesz-udgaven af den) er den eneste magt, der kan bekæmpe liberal dominans og »redde Europa.« Han understreger, at europæiske konservative har forrådt traditionelle værdier og accepteret venstrefløjens kosmopolitisme, og han opfordrer til en ny bevægelse af illiberale kristendemokrater. Orbáns definition af et kristent demokrati går i flæsket på den traditionelle, anstændige europæiske tradition. Hans »kristne identitet« er en negativ trosbekendelse, der adskiller »gode mennesker« fra »dårlige mennesker.« Det legitimerer diskriminationen af jøder, muslimer, socialister og liberale. I kristendommens navn retfærdiggør han angreb på kritikere og politiske rivaler med det formål at underminere demokratiske institutioner. Denne »kristianisme«, – et udtryk, som først blev brugt af den amerikanske blogger Andrew Sullivan – betyder kristendom i form af en politisk identitet, hvor det etiske indhold er blevet siet fra. Lige siden Orbán kom til magten i 2010, har hans politiske indflydelse spredt sig i Europa. Både i ekstreme højrekredse og konservative politiske kredse. Den giftige blanding af etnonationalisme og udstødelse i det kristne demokratis navn har ført til en højreekstrem populistisk kulturkrig, som udspilles i hele Europa. Ien artikel i septemberså Orbán optimistisk på chancen for, at han kunne omdanne europæisk politik til et oprør »mod politisk korrekthed« og »den skøre liberale idé« (»liberniak«). Hans kulturkrig er imidlertid kun en dækhistorie for at opnå enevælde. Coronavirussen har styrket den sociale angst, der allerede er skabt af globalisering, teknologisk revolution og klimaforandringer. Orbán, der i årevis har råbt op om eksistentielle trusler, kan nu omsider hævde, at det er er blevet »bevist«, at han har ret. Da krisen ramte Ungarn, udvidede Orbán sin magt yderligere. Tretten partichefer i Fidesz' partifamilie, Det Europæiske Folkeparti (EPP), udtrykte deres dybe bekymring over retsstatsprincippet og menneskerettighederne i Ungarn. I april udtalte Donald Tusk, præsidenten for denne politiske gruppering, at det ville være »politisk farligt og moralsk uacceptabeltat bruge coronakrisen til at gennemføre et magtgreb.« »Jeg har ikke tid til det her!«svarede Orbángeneralsekretæren. Samtidigskrev han til CDU-præsident AnnegretKramp-Karrenbauer og beskyldte Donald Tusk for at have sået splittelse i EPPs familie. De tyske kristendemokrater har længe tøvet med, hvordan man skal håndtere Orbáns vanskelige politik. Den tyske tradition for dialog med både partnere og modstandere og prioritering af velsmurte økonomiske forhold har forhindret dem i at udfordre det provokerende »familiemedlem«. For et par dage siden offentliggjorde Europa-Kommissionen sin første rapport om retsstatsprincippet nogensinde og fordømte den autoritære politik og den voldsomme korruption i Ungarn. Hvis situationen ikke forbedres, står det ikke klart, hvorvidt EU er parat til at forhindre fremtidige europæiske økonomiske overførsler til Ungarn, overførsler som er så afgørende for at opretholde Orbáns magt. Beslutningen om Fidesz' medlemskab af Det Europæiske Folkeparti (EPP) er blevet udsat i endnu et år, og det har kun fået partiet til at fortsætte sin kulturkrig. Men der er mulighed for at rette op på Europas beskadigede demokrati. Fordi pandemien har givet os en ny forståelse for pragmatisk og handlingsorienteret politik, er dette det perfekte tidspunkt til at demonstrere, hvordan vi ønsker at leve sammen i fremtiden i et pluralistisk samfund. Kristendemokrater bliver åbent udfordret af den antiliberale bevægelse af »kristendom« og kan ikke undgå at skulle vælge, hvilke værdier de ønsker at stå for. Hvis EPP misser momentet, fortsætter det nuværende enevælde under dække af navnet kristendemokrater. Zsuzsanna Szelényi er en ungarsk politiker og ekspert i udenrigspolitik. Hun startede sin karriere i Fidesz, og repræsenterede partiet i parlamentet fra 1990-1994. Hun repræsenterede det socialliberale oppositionsparti Együtt i parlamentet fra 2014-17 og som løsgænger fra 2017-18.",
        "metadata": {
            "source": "https://www.berlingske.dk/kronikker/kristne-demokrater-er-noedt-til-at-forsvare-deres-liberale-identitet",
            "image_url": "https://berlingske.bmcdn.dk/media/cache/resolve/image_x_large/image/134/1343323/23545436-viktor.jpg",
            "publication_time": "Lørdag d. 17. oktober 2020, kl. 11.30",
            "author": null,
            "related_links": [],
            "attachments": []
        }
    }
}