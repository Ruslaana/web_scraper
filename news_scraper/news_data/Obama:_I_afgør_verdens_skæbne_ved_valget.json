{
    "version": "1.0",
    "document": {
        "id": 2962,
        "title": "Obama: I afgør verdens skæbne ved valget",
        "content": "Chapel Hill. Det er USA's og verdens skæbne, der er på spil ved præsidentvalget på tirsdag, advarer præsident Barack Obama i en tale i svingstaten North Carolina. Det sagde han i en tale på Norh Carolina University i Chapel Hill onsdag. Her appellerede han især til sorte og unge vælgere om at stemme på den demokratiske præsidentkandidat, Hillary Clinton, ved det amerikanske valg tirsdag. - Republikkens skæbne ligger på jeres skuldre. Verdens skæbne vakler, og I - i North Carolina - skal sørge for, at vi skubber i den rigtige retning, lød hans opfordring til 16.000 begejstrede tilhørere. Generelle meningsmålinger viser, at Hillary Clintons føring over republikaneren Donald Trump skrumper. En sammenregning af meningsmålinger fra RealClearPolitics giver hende 47,5 procent mod 45,3 procent til republikaneren Donald Trump i et direkte opgør mellem de to. For to uger siden førte Clinton med over seks procentpoint. Tilbagegangen kommer, efter at FBI's direktør, James Comey, fredag skrev et brev til Kongressen, som på ny satte fokus på Clintons brug af en privat e-mail-server, hun brugte i sin tid som udenrigsminister. Brevet antydede, at måske fortrolige e-mails fra Clinton kan være fundet på en computer, som har tilhørt et tidligere kongresmedlem Anthony Weiner. Han efterforskes af FBI for seksuelle tilnærmelser til en mindreårig pige. Weiners tidligere kone er en af Clintons nære rådgivere, Huma Abedin. Obama angreb i sin tale i North Carolina republikanske kongrespolitikere for at lufte planer om en rigsretssag mod Clinton, hvis hun bliver præsident. - Man har nogle republikanere i Kongressen, som allerede antyder, at de vil stille Hillary for en rigsret. - Og hun er ikke engang valgt endnu. Og de er ligeglade med beviserne. De vil bare finde noget. Det er det, som de allerede siger. I et interview tidligere på dagen kritiserede Obama FBI's direktør for hans håndtering af de nye oplysninger om e-mails med tilknytning til Clinton. Clinton har ifølge målinger en lille føring i North Carolina. Obama vandt staten i 2008, men tabte den i 2012 til republikaneren Mitt Romney. /ritzau/",
        "metadata": {
            "source": "https://www.berlingske.dk/internationalt/obama-i-afgoer-verdens-skaebne-ved-valget",
            "image_url": "https://berlingske.bmcdn.dk/media/cache/resolve/image_x_large/image/1/11175/15314849-obama-departs-after-delivering.jpeg",
            "publication_time": "Torsdag d. 03. november 2016, kl. 10.52",
            "author": null,
            "related_links": [],
            "attachments": []
        }
    }
}