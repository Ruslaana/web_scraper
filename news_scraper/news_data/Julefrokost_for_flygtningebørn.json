{
    "version": "1.0",
    "document": {
        "id": 19682,
        "title": "Julefrokost for flygtningebørn",
        "content": "Tanken om at holde julefrokost for 150 teenagere, hvoraf langt de fleste er drenge, kan nok få en og anden til at glippe lidt nervøst med øjnene. Men ikke marketingdirektør Morten Tersby fra Custom House. Han så forbløffende afslappet ud, da de mange unge mennesker myldrede ud af busserne i Havnegade og iført hættetrøjer, hænge­røvsbukser og højt humør invadererede restauranten med den fine havneudsigt. For som han sagde: »De må gøre fuldstændig, som de har lyst til de næste tre timer. Voksne mennesker kan gå rigtig meget amok til sådan en julefrokost en fredag aften, og det kan de her børn slet ikke leve op til,« sagde han om børnene, der kom fra seks forskellige Røde Kors-centre i Nordsjælland, herunder Sandholmlejren. En hel del af børnene var såkaldt uledsagede flygtningebørn - det vil sige børn under 18 år, som er kommet til Danmark som flygtninge uden deres forældre eller andre voksne ledsagere. »Julen er hjerternes fest, og vi mener, det er vigtigt at udvise social ansvarlighed. Vi ville gerne hjælpe, og derfor tog vi kontakt til Red Barnet. De mente, at det bedste, vi kunne gøre for flygtningebørnene, var at give dem et overdådigt måltid med alt, hvad dertil hører. Så vi vil gøre alt for, at børnene får en dejlig dag og forhåbentlig for en stund glemmer nogle af deres problemer og bare nyder den gode mad og hinandens selskab,« sagde Morten Tersby, mens det ene fad efter det andet blev båret ind til den bugnende buffet, og børnene forbløffende fredsommeligt fandt deres pladser ved bordene. »Jeg elsker dansk mad« Det foregik efter det velkendte free seating-princip. »Jeg har glædet mig sådan til i dag, for jeg elsker dansk mad,« fortalte 15-årige Mila, som kommer fra Aserbajdsjan og har boet to år i Avnstruplejren. »Jeg keder mig meget, så det er dejligt at møde andre unge,« sagde hun glad og smilende og på næsten pletfrit dansk. Ved et bord talte vi også med 19-årige Ali fra Afghanistan. Han fortalte, at han har boet lidt over et år i Avnstruplejren i Nordsjælland. »Jeg går i skole, og i min fritid går jeg til fitness og rapper med mine venner. Hvad vi rapper om? Vi fortæller om vores oplevelser,« lød det fra den 19-årige unge mand, som genert trak sin grønne hue ned i panden og pænt stillede sig bagerst i den lange kø ved buffetten. Og der var i sandhed tale om et festmåltid med alt fra burgere og kyllingelår til lammesteg og humus, lækre salater, fisk og pitabrød - og Coca-Cola ad libitum. Bagefter var der dessert og juleklip på restaurantens først sal, og så gik turen tilbage til asylcentrene i Nordsjælland.",
        "metadata": {
            "source": "https://www.berlingske.dk/samfund/julefrokost-flygtningeboern",
            "image_url": "https://berlingske.bmcdn.dk/media/cache/resolve/image_x_large/image/81/811493/3345489-juleforkost.jpg",
            "publication_time": "Søndag d. 28. november 2010, kl. 21.00",
            "author": "Karen Margrethe Schelin",
            "related_links": [],
            "attachments": []
        }
    }
}