{
    "version": "1.0",
    "document": {
        "id": 7509,
        "title": "Organisation: Håber flere vil blive kok efter kokke-VM-sejr",
        "content": "Dansk Erhverv håber, at kokkene Brian Mark Hansen og Elisabeth Madsens sejr i det uofficielle kokke-VM – Bocuse d'Or – mandag kan tjene som et forbillede, så flere får mod på at uddanne sig til kok. »Forhåbentligt kan de danske kokkes vedvarende toppræstationer også internationalt være med til at øge tiltrækningskraften på unge til branchen,« siger chefkonsulent i Dansk Erhverv Lasse Fridberg Bilstrup i en skriftlig kommentar til Ritzau. Der bliver for tiden optaget for få på kokkeskolerne, lyder det i kommentaren. Derfor er det vigtigt med positive historier om branchen, vurderer Dansk Erhverv. Også kulturminister Jakob Engel-Schmidt har reageret på mandagens sejr i Bocuse d'Or. I et opslag på Twitter ønsker han Brian Mark Hansen tillykke med sejren. Det danske hold bestod af Brian Mark Hansen, hans assistent Elisabeth Madsen og deres coach Christian Ebbe. Brian Mark Hansen er til daglig kok på Michelin-restauranten Søllerød Kro. Elisabeth Madsen er kok på Svinkløv Badehotel. Det norske hold kom på andenpladsen. Placeringen som nummer tre gik til Ungarn. Danskerne får også lykønskninger med på vejen på Twitter fra Dansk Erhvervs direktør, Brian Mikkelsen. »Det er fremragende. Og hvor kan vi dog være stolte af, at Danmark endnu engang placerer sig helt i toppen af den gastronomiske verdenselite!« Det er tredje gang, at Danmark sejrer i Bocuse d'Or. Brian Mark Hansen vandt også Bocuse d'Or Europe sidste år – det ses som det uofficielle europamesterskab for kokke. /ritzau/ ",
        "metadata": {
            "source": "https://www.berlingske.dk/danmark/organisation-haaber-flere-vil-blive-kok-efter-kokke-vm-sejr",
            "image_url": "https://berlingske.bmcdn.dk/media/cache/resolve/image_x_large/image/163/1638876/24325679-france-food-sirha-bocuse-dor.jpeg",
            "publication_time": "Mandag d. 23. januar 2023, kl. 20.01",
            "author": null,
            "related_links": [],
            "attachments": []
        }
    }
}