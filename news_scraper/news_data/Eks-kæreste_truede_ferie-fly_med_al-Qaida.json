{
    "version": "1.0",
    "document": {
        "id": 17598,
        "title": "Eks-kæreste truede ferie-fly med al-Qaida",
        "content": "En jaloux hollandsk mand, der truede en flyafgang til et feriemål i Tyrkiet, er blevet idømt seks måneders fængsel. Manden, der kun betegnes ved initialerne K.K., fremsatte truslerne for at forhindre, at hans tidligere veninde, der havde afbrudt forholdet til ham, rejste på ferie til Tyrkiet med sin nye kæreste, oplyser nyhedsbureauet AP. Passagerflyet fra selskabet Transavia skulle til Bodrum i Tyrkiet, da det blev holdt tilbage på startbanen i Rotterdams lufthavn den 26. august sidste år efter at K.K. havde fremsat en falsk trussel om, at al-Qaida havde planer om at kapre flyet. Advarslen betød, at en terroralarm blev sat i værk, med rædselsslagne passagerer fanget i flyet, mens politiet gennemsøgte det for våben og sprængstoffer. Byretten i Rotterdam indømte K.K. seks måneders fængsel samt yderligere seks måneders betinget fængsel. Det betyder samtidig, at manden, der har siddet fængslet siden, snart kan løslades. ",
        "metadata": {
            "source": "https://www.berlingske.dk/rejser/eks-kaereste-truede-ferie-fly-med-al-qaida",
            "image_url": "https://berlingske.bmcdn.dk/media/cache/resolve/image_x_large/image/50/508907/6863376-rejseliv-imported-photo.jpeg",
            "publication_time": "Torsdag d. 12. februar 2009, kl. 01.21",
            "author": "Jan Hedegaard",
            "related_links": [],
            "attachments": []
        }
    }
}