{
    "version": "1.0",
    "document": {
        "id": 9175,
        "title": "Da læger skulle fjerne transmands livmoder, fik de et chok. Nu står problemerne i kø",
        "content": "Transmanden var nået til den sidste etape i en lang kønsskifteproces. Hormonbehandling var for længst påbegyndt. Brysterne var væk. Og nu manglede han bare at få fjernet forplantningsorganerne. Men under forberedelserne til operationen opdagede lægerne noget inde i livmoderen, de skulle i gang med at fjerne. Den var ikke tom. Transmanden var ikke blot gravid. Han var også blevet det for hele fem måneder siden. Operationen blev i sagens natur aflyst. Og siden har en række spørgsmål og dilemmaer –ifølge avisen La Repubblicas kilderpå et hospital i Rom – stået i én lang kø.  Resta incinta durante la transizione, i medici:  Marco è al 5° mese di gravidanza, rischi per lui e per il bambinohttps://t.co/DJJXsrhfAtpic.twitter.com/crD1ha8bFz Udgør den uforudsete graviditet i månederne op til det komplekse indgreb en risiko for transmandens helbred? Og kan omfattende hormonbehandling samtidig have skadet fosteret? Vil det – i givet fald – være muligt at afbryde svangerskabet i et tilfælde, som den italienske abortlovgivning overhovedet ikke tager højde for? Samt, ikke mindst: Hvordan alverden kunne den mildest talt usædvanlige situation overhovedet opstå? At transmænd bliver gravide og føder børn, er usædvanligt, men på ingen måde unikt. Det kræver imidlertid, at de bevarer deres kvindelige forplantningsorganer, og det var ikke hensigten hos »Marco«, som La Repubblica vælger at kalde ham. Efter et årelangt og målrettet arbejde med at omskabe sin oprindelige krop havde han tværtimod besluttet at skille sig helt af med dem. Men hvorfor så blive gravid, netop som kønsskifteprocessen gik ind i sin afsluttende fase? Intet tyder på, at »Marco« har været udsat for seksuelle overgreb.  Questa storia \"porta all attenzione di tutti la complessità del consenso informato, il tema della scelta e delle conseguenze che essa procura sugli altri\".https://t.co/dWrjBB3gx2 Graviditeten er ifølge La Repubblicas kilder resultatet af frivilligt samleje med en mand efter et – med avisens ord – »momentant tilbagefald«. At det havde båret frugt, var »Marco« angiveligt uvidende om, indtil lægerne opdagede det fem måneder gamle foster. Og transmanden er, forlyder det, lige så forvirret over sin situation, som lægerne og de italienske sundhedsmyndigheder er. La Repubblica har spurgt Matilde Vigneri, der er ekspert i kønsdysfori, om det nu også kan passe. Hun tvivler på, at man kan være i femte måned uden at opdage det. »Marco kan have et uudtalt ønske om at blive mor, sådan som det er tilfældet med mange mænd i transition fra det feminine til det maskuline,« vurderer psykiateren og tilføjer: »Eller hele denne »affære« kan være en måde, hvorpå han hævder sin ret til at være forælder i et land, der ellers ville nægte ham den.«  Perché la storia di Marco, uomo trans in gravidanza, dimostra che l Italia non sa gestire le diversitàdi Jennifer Guerrahttps://t.co/Q7UK1TGezX En ting er under alle omstændigheder sikker. »Historier som Marcos tvinger Italien til at se denne nye form for moderskab i øjnene og ikke kun i politisk og juridisk forstand,« forudser Matilde Vigneri. Det er da også relativt hurtigt lykkedes at forcere den første bureaukratiske forhindring. Opført som hankønsvæsen i det italienske folkeregister har »Marco« egentlig ikke ret til gynækologisk lægehjælp. Alligevel er han nu blevet godkendt til behandling på en klinik med speciale i såvel kønsskifteoperationer som gynækologi. Martin Tønner er Berlingskes korrespondent i Sydeuropa",
        "metadata": {
            "source": "https://www.berlingske.dk/internationalt/da-laeger-skulle-fjerne-transmands-livmoder-fik-de-et-chok-nu-staar",
            "image_url": "https://berlingske.bmcdn.dk/media/cache/resolve/image_x_large/image/175/1756758/24620977-09-may-2019-lower-saxony-hanover-a-pregnant-wom.jpg",
            "publication_time": "Mandag d. 22. januar 2024, kl. 19.00",
            "author": "Martin Tønner",
            "related_links": [],
            "attachments": []
        }
    }
}