{
    "version": "1.0",
    "document": {
        "id": 6544,
        "title": "Fufu, Kronprinsen og en prinsesse i g-streng",
        "content": "Thailænderne kan se frem til en anden og anderledes konge, når den 64-årige kronprins Vajiralongkorn bliver kronet efter sin far Bhumibol, der torsdag døde efter 70 år på den thailandske trone i en alder af 88 år. Sønnen har med henvisning til respekt for sin far bedt de politiske magthavere om at vente med at udnævne ham til thaiernes nye rama. Kronprinsen har dog ladet forstå, at han er villig til at træde i sin fars fodspor som tronarving, sådan som han blev pålagt tilbage i 1972. Sikkert er det også, at thaierne ikke gerne taler ilde om hverken deres gamle eller deres kommende konge. For det første, fordi Bhumibol stod deres hjerte nært. For det andet, fordi selv det mindste kritiske ord om de kongelige bliver opfattet som en majestætsfornærmelse i Thailand. Men der er forbehold over for Vajiralongkorn. Eller playboykronprinsen, som han også bliver kaldt. Hvor faren har fremstået som en samlende, vis, jazzspillende, sejlsportsudøvende, lyrisk anlagt og kærlig lands- og familiefader, ofte klædt i guddommeligt gult, kan Kronprinsen se tilbage på tre forliste og mere eller mindre stormomsuste ægteskaber stillet til offentlig skue.  Tag bare det seneste ægteskab med Srirasmi Suwadee. De blev skilt forrige år. Hendes familie blev beskyldt for omfattende korruption, og hun blev frataget alle sine royale hædersbevisninger og privilegier. Tilbage i 2007 blev der offentliggjort en video, formentlig af modstandere af Vajiralongkorn, hvor prinsesse Srirasmi sidder på gulvet i g-streng og fodrer Kronprinsens hund, Fufu, med fødselsdagskage. Den hund var Vajiralongkorn meget glad for. Så glad, at han gjorde den til såkaldt air chief marshal i det thailandske luftvåben. Angiveligt havde den sin egen uniform. Hundens død sidste år blev ledsaget af en fire dage lang, buddhistisk begralsesceremoni. Fufu blev kremeret. Bølgerne gik også højt i det andet ægteskab. Han beskyldte sin anden kone for utroskab og fik sågar trykt plakater om hendes sidespring og hængte dem op over hele sit palads. Kronprinsen slog også hånden af de sønner, han havde fået med sin anden kone, Sujarinee, ligesom hun blev frataget alle sine kongelige privilegier.  Omstændighederne omkring de to seneste ægteskaber har ikke bidraget til Kronprinsens popularitet blandt thailænderne. Han siges da også at tilbringe det meste af sin tid i udlandet. Bl.a. i Tyskland. Men måske er Kronprinsen blevet mere bevidst om, hvilken opgave der venter ham. Måske er det derfor, at han bedt om at få sin udnævnelse til konge udsat, så det ikke påvirker sørgetiden efter Bhumibol. Måske er det derfor, han sidste år stillede op til et cykelløb i Bangkok til ære for sine far og mor, den nu 84-årige enkedronning Sirikit. Den kommende konge har en lang militær løbebane bag sig. Han er general i hæren, admiral i flåden og som salig Fufu air chief marshal i luftvåbenet. Han er militært uddannet i bl.a. USA, Storbrittannien og Australien, og han siges at have operationel erfaring fra militærets kamp mod kommunister i 1970ernes Thailand, ligesom han har deltaget i oprationer langs grænsen til Cambodia i dagene med Khmer Rouge.  Thailand er efter Kongens død tynget af landesorg. Nu venter der en officiel sørgetid på et år, og der bliver flaget på halvt en måned, i hvilken thaierne er blevet bedt om at være klædt i sort. På samme måde er der henstillinger om at holde igen med festligheder. Koncerter, sportsbegivenheder osv. den kommende måned er aflyst eller udskudt. Det er uklart, hvad landesorgen betyder for turister. Herhjemme har Udenrigsministeriet dog opdateret sin rejsevejledning til Thailand. Af den fremgår det, at »der bør udvises respekt for det thailandske folks sorg over kongens død. De lokale medier bør tjekkes jævnligt, og de lokale myndigheders råd og anvisninger bør følges«. På samme måde er det uklart, hvad Bhumibols død betyder for den politiske situation i Thailand. Men militæret og deres mand på posten som premierminister, general Prayuth Chan-ocha, har formentlig ingen planer om at give slip på den reelle magt, lyder vurderingen fra Thailand-kender, Søren Ivarsson fra Københavns Universitet. Som Søren Ivarsson ser det, bevæger det thailandske monarki sig mere og mere retning af et konstitutionelt monarki som det danske. Den rolle, Bhumibol kom til at spille gennem sine 70 år og 127 på tronen, kommer hans arving ikke til at spille. Tiderne er nogle andre. »Som jeg ser det, er frygten for, at Vajiralongkorn træder ved siden af, ikke til stede lige nu. Han er pakket ind af militæret og royalister,« siger han.",
        "metadata": {
            "source": "https://www.berlingske.dk/samfund/fufu-kronprinsen-og-en-prinsesse-i-g-streng",
            "image_url": "https://berlingske.bmcdn.dk/media/cache/resolve/image_x_large/image/4/44317/15097868-rb-plus-omstridt-playboy-tager-over-for-bhumibol-thailand-roya.jpg",
            "publication_time": "Fredag d. 14. oktober 2016, kl. 17.05",
            "author": "Jens Ejsing",
            "related_links": [],
            "attachments": []
        }
    }
}