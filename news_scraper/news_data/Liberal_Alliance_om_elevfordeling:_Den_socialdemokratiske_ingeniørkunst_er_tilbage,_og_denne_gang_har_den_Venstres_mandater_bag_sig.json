{
    "version": "1.0",
    "document": {
        "id": 12048,
        "title": "Liberal Alliance om elevfordeling: Den socialdemokratiske ingeniørkunst er tilbage, og denne gang har den Venstres mandater bag sig",
        "content": "Regeringen har nu præsenteret sin plan for den nye uddannelsesreform. En plan med mange gode takter, som højere karakterkrav til gymnasierne, og en ny vej, der skal få flere til at vælge erhvervsuddannelserne. Men der var også en gammel socialdemokratisk tidsel: Tvangsfordeling af elever. Et upopulært levn fra sidste regeringsperiode under den socialdemokratiske regering, hvor elever i landets store byer blev tvangsfordelt på gymnasierne på baggrund af deres forældres indkomst. Dette i et forsøg på at undgå »indvandrergymnasier« med en stor andel af elever med ikkevestlig baggrund. Ingen gymnasier måtte have mere end 30 procent elever med ikkevestlig baggrund. En aftale, som hele blå blok fra begyndelsen var imod, fordi det ikke er staten, der skal bestemme, hvor unge mennesker vælger at tage deres uddannelse. Det skal de selv, og det undergraver deres frie valg at tvangsfordele dem. Før valget stodMorten Dahlin på Folketingets talerstolog talte om eleven Lukas, der bor 500 meter fra sit lokale gymnasium, men i stedet er tvunget til at transportere sig til et gymnasium længere væk, fordi det er det gymnasium, regeringen har valgt til ham. Det var principielt forkert, lød det. Jeg kunne ikke have sagt det bedre selv. Tvangsfordeling af elever var en af grundene til, at Venstre gik med i regeringen,lod de os forstå. De ville sikre, at tvangsfordeling af elever aldrig ville blive til virkelighed. De unges frie valg havde sejret, lød det. »Hvilke kriterier eleverne vil blive tvangsfordelt på baggrund af denne gang, skriver regeringen intet om,« Skriver Helena Artmann Andresen.Fold sammenLæs mereFoto: Asger Ladefoged. Men nu tyder det på, at den socialdemokratiske tvangsfordeling af eleverigen er skudt op som ukrudt. Den socialdemokratiske ingeniørkunst er tilbage, og denne gang har den Venstres mandater bag sig. Hvilke kriterier eleverne vil blive tvangsfordelt på baggrund af denne gang, skriver regeringen intet om. Venstres politiske ordfører forsikrer dog, at regeringen agter at lave en model, der tager hensyn til elevernes frie valg. I mine ører rimer tvangsfordeling og respekt for de unges frie valg af uddannelsessted dårligt. Unge mennesker er ikke brikker, der skal placeres efter statens forgodtbefindende. Elever skal hverken fordeles efter forældres indkomst, etnicitet eller hvor langt en elev har fra sit hjem til uddannelsen. De unge skal kunne søge de gymnasier, de ønsker, og ikke underlægges en socialistisk tvangsfordeling. Opstår der problemer med en eller flere elever, skal det have konsekvenser for den enkelte, naturligvis. De må sanktioneres og i yderste konsekvens bortvises, hvis de er til gene eller skade for undervisningen og studiemiljøet. Men vi skal ikke tvangsfordele gymnasieelever, fordi der er særlige udfordringer på enkelte gymnasier. Integrationsproblemer skal ikke løses af gymnasieelever. Det er på tide at lægge tvangsfordeling af gymnasieelever i graven som en dårlig idé, der ikke bør genopstå. Helena Artmann Andresen er børne- og undervisningsordfører for Liberal Alliance ",
        "metadata": {
            "source": "https://www.berlingske.dk/synspunkter/liberal-alliance-om-elevfordeling-den-socialdemokratiske",
            "image_url": "https://berlingske.bmcdn.dk/media/cache/resolve/image_x_large/image/184/1847364/24813945-helena-artmann-andresen-la-under-prsentation-af.jpg",
            "publication_time": "Mandag d. 21. oktober 2024, kl. 09.40",
            "author": null,
            "related_links": [],
            "attachments": []
        }
    }
}