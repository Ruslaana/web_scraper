{
    "version": "1.0",
    "document": {
        "id": 20450,
        "title": "Ghita Nørby: Gabriel Axel var et eventyr",
        "content": "Gabriel Axel var en festlig men også en meget fransk mand. Sådan lyder skudsmålet for den netop afdøde skuespiller og instruktør, Gabriel Axel, som var den første til at sikre Danmark en Oscar for bedste udenlandske film, da han i 1988 vandt med Babettes Gæstebud. - Med den film slog han jo hul på en verdensberømmelse for dansk film, siger skuespilleren Ghita Nørby, som selv var fortæller i filmen, og som har spillet sammen med Gabriel Axel i adskillige andre film. - Han var et eventyr at være sammen med. Han var meget festlig og morsom, men havde også et stort vid og intellekt. Han var meget fransk siger Ghita Nørby til BT.  Gabriel Axel blev født i Aarhus, men flyttede som lille med familien til Paris, hvor han voksede op og også boede en del i sit voksne liv. Det har tilsyneladende sat sit præg på manden, for også skuespilleren Vibeke Hastrup hæfter sig ved det franske. Hun spillede den unge Martine i Babettes gæstebud. - Han var et fantastisk menneske. Meget fransk. Han vidste, hvad han ville have, siger Vibeke Hastrup om Gabriel Axel, som hun havde kontakt med mange år efter indspilningen af den oscar-vindende film. Det franske kom især til udtryk ved hans temperament og det, at han var en gentleman over for kvinderne. Men han havde også sine favoritter blandt det modsatte køn. Dem hørte Vibeke Hastrup heldigvis til iblandt, da hun som unge skuespiller kom med på holdet omkring Babettes Gæstebud. Hun husker det som en stor oplevelse at arbejde sammen med Gabriel Axel. - Hvis han synes, det man lavede var godt, så fik man fred. Jeg kan huske, at det gjorde mig lidt usikker som ung skuespiller, hvis han ikke sagde noget. Men han forklarede, at det var fordi, han var tilfreds med det, jeg lavede, og så var det helt fint, siger Vibeke Hastrup, som stadig arbejder som skuespiller.  Men den franske attitude gjorde det ikke altid nemt for Gabriel Axel at arbejde i Danmark, afslører Vibeke Hastrup. - Det gav blandede reaktioner, og gjorde det ikke altid nemt for ham. Når man står så meget i sit eget, så giver det også nogen gnidninger og noget modstand. Sådan vil det altid være, siger hun. I dag takker hun instruktøren for oplevelsen at arbejde sammen med ham, og de muligheder det har åbnet. - Når jeg rejser og arbejder i New York og fortæller, at jeg var med i Babettes Gæstebud lægger folk sig jo fladt ned, den dag i dag. Jeg synes, han har været en gave at få lov til at møde, siger Vibeke Hastrup.",
        "metadata": {
            "source": "https://www.berlingske.dk/kultur/ghita-noerby-gabriel-axel-var-et-eventyr",
            "image_url": "https://berlingske.bmcdn.dk/media/cache/resolve/image_x_large/image/89/892757/7159646-aluhist-jkg.jpg",
            "publication_time": "Mandag d. 10. februar 2014, kl. 09.27",
            "author": null,
            "related_links": [],
            "attachments": []
        }
    }
}