{
    "version": "1.0",
    "document": {
        "id": 10742,
        "title": "Thomas Eje: Linie 3 tager på turné uden Preben Kristensen",
        "content": "»Her er de to andre«. Det er ifølge Thomas Eje titlen på Linie 3's kommende show. For trioen er blevet til en duo bestående af ham og Anders Bircow, da Preben Kristensen har for travlt på teatret. Det siger Thomas Eje i et længere interview med Jyllands-Posten. »Det bliver en form for teaterkoncert, hvor vi også fortæller anekdoter og graver ned i bagkataloget,« forklarer entertaineren og multiinstrumentalisten til avisen. »Linie 3 er så alsidig, at det for mig at se er tidløst. Derfor kan vi sagtens optræde med meget af materialet stadigvæk,« siger Thomas Eje videre i interviewet med Jyllands-Posten. Linie 3 har eksisteret siden 1979 og står bag flere shows. Blandt andet »Hvor er de to andre« fra 1993 og »Rundrejsen« fra 2001. I 2004 optrådte trioen med sit 25-års jubilæumsshow. Linie 3 modtog i 2019 en ærespris ved TV 2 Charlies show »Året der gak« for sit bidrag til dansk underholdning og humor. Det fremgår ikke, hvornår det nye show, »Her er de to andre«, vil få premiere. /ritzau/ ",
        "metadata": {
            "source": "https://www.berlingske.dk/kultur/thomas-eje-linie-3-tager-paa-turne-uden-preben-kristensen",
            "image_url": "https://berlingske.bmcdn.dk/media/cache/resolve/image_x_large/image/164/1649675/24354707-thomas-eje-preben-kristensen.jpeg",
            "publication_time": "Torsdag d. 23. februar 2023, kl. 17.03",
            "author": null,
            "related_links": [],
            "attachments": []
        }
    }
}