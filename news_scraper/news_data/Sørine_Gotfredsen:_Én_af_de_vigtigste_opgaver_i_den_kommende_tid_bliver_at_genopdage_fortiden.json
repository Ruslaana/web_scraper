{
    "version": "1.0",
    "document": {
        "id": 12724,
        "title": "Sørine Gotfredsen: Én af de vigtigste opgaver i den kommende tid bliver at genopdage fortiden",
        "content": "Selvom min fremtid i sagens natur for hver dag bliver kortere, føles den stadig uendelig. Det skyldes ikke kun, at jeg tror på evigheden, men også at fremtiden er så svær at vide noget om, at udsynet til den mest af alt føles som at stå overfor en konstant flydende horisont. Desto mere skæbnesvangert er det, at vi taler så meget om den. Fremtiden. Vores blik vender for ensidigt fremad, hvormed vi kan gå glip af den ro og styrke, man kan finde i at vende blikket bagud. Faktisk er det min overbevisning, at en stor del af vor tids manglende evne til at tro på fremtiden har at gøre med, at vi tænker alt for meget på den. Naturligvis må man i en eller anden grad forholde sig til kommende scenarier i forhold til en række temaer. Klimaproblemer, kunstig intelligens, islam i Europa, en tragisk og forventelig legalisering af aktiv dødshjælp i dette land, kampen for et mere digitalfrit menneskeliv, religiøsiteten i vores bevidsthed og meget mere. Man skal ikke lukke øjnene for fremtiden, men balancen er kæntret, og klimaaktivisten Greta Thunbergs legendariske opfordring fra 2019 til alle om at gå i panik udgør i dag symbolet på det. På underkastelse i forhold til frygten for fremtiden. Den kan især hærge, fordi vi har mistet indsigt i betydningen af at kende og ære det forgangne. Allerede først i 1800-tallet fastslog Grundtvig, at tiderne havde været »slemme ved Historien«, hvormed han henviste til den franske revolution nogle årtier forinden, og siden er vi blevet mere og mere afkoblet fra fortiden. Da den storefremtidstro i 1914 med Første Verdenskrig afløstes af kaos, blev vi med historiker Henrik Jensens ord kastet ind i et »forvildet 20. århundrede«, der siden med kommunisme og nazisme blev præget af totalitære forestillinger om nærmest at kunne skrive historien forfra. Også med hjælp fra 1968-ideologien er individet gradvist blevet løsrevet fra tradition og fortid, hvilket kan føre til en ret nådesløs tilstand, hvor man står og kigger ind i det store mystiske hul, som fremtiden primært udgør, uden at have en fortid at læne sig tilbage i. Vi konfronteres med et hulrum, en tid, der endnu ikke findes, og det er intet under, at man kan fyldes med frygt eller tomhed og måske ligefrem lokkes til at gå i panik. Uden et fast greb i fortidens erfaring og visdom kan man så nemt opsluges af en diffus forestilling om alt det kommende, og det er en kendt sag, at noget af det allermest skræmmende er at mærke uro ved tanken om det, der truer, men endnu ikke er virkelighed. Man kan bare vente. Så hvis jeg alligevel må tillade mig at spå lidt om fremtiden, vil jeg sige, at én af de vigtigste opgaver i den kommende tid bliver at genopdage fortiden. På den måde kommer man i kontakt med dem, der har bekymret sig før os og trods alt har overlevet, og ikke mindst støder man ind i én bestemt begivenhed. Den ligger meget langt tilbage og har som ingen anden placeret tro, håb og fortrøstning som et vilkår i verden. Begivenheden julenat i Betlehem er den største historiske hændelse, og den er ikke kun åndelig. I al sin håndgribelighed viser den, hvordan det guddommelige bryder ind i verden og støder sammen med vores fysiske virkelighed i et bestemt år, i et bestemt land og på et bestemt tidspunkt på døgnet. Gud er blevet menneske, himlen rammer jorden, og herfra udgår budskabet om, at vi ikke skal frygte. Heller ikke fremtiden. Jo mere vi nedvurderer betydningen af at vende blikket bagud og hente kræfter i fortiden, desto mere vil vi gå i panik i vores korte jordiske tilværelse. Panik er det modsatte af gudstro, panik er den tilstand, der opstår, når mennesket tror sig overladt til sig selv, og vi må ikke kappe fortøjningen til fortiden. Endsige dens ene vigtigste øjeblik. Der er så dybe kræfter forbundet med at huske momentet, hvor Guds enbårne søn blev født i verden for at fylde enhver med troen på, at Faderens vilje er, at vi skal leve i håb. Sandheden har sit udspring i fortiden og mere end noget andet sted i den enestående historiske begivenhed, der fandt sted julenat. I min seneste bog, »50 bibeltekster du skal kende«, forklarer jeg, hvordan forbindelsen mellem Gud og os »med Jesu ankomst i verden er blevet stadfæstet. Nu står det klart, at vi i vores særlige blanding af styrke og afmagt er de udvalgte, der skal bevares af Gud. Og salig er den, der tror på det.« Jeg tror på fortiden og på den for evigt revolutionerende guddommelige begivenhed, som den rummer. Glædelig jul. Sørine Gotfredsen er sognepræst og journalist ",
        "metadata": {
            "source": "https://www.berlingske.dk/kommentatorer/soerine-gotfredsen-en-af-de-vigtigste-opgaver-i-den-kommende-tid",
            "image_url": "https://berlingske.bmcdn.dk/media/cache/resolve/image_x_large/image/174/1748085/24600000-s-hvis-jeg-alligevel-m-tillade-mig-at-sp-lidt-o.jpg",
            "publication_time": "Søndag d. 24. december 2023, kl. 17.20",
            "author": "Sørine Gotfredsen",
            "related_links": [],
            "attachments": []
        }
    }
}