{
    "version": "1.0",
    "document": {
        "id": 4645,
        "title": "Praktiserende læge og næstformand: »Vi har et sygehusvæsen med høj faglighed, men på vejen dertil har vi desværre mistet blikket for patienterne«",
        "content": "Tak til Luise Hjortebjerg for atdele sin oplevelsemed sin syge og døende far i Berlingske i sidste uge. Hun beskriver et sundhedsvæsen, hvor ingen tager ansvar om patienten, og hvor de pårørende pålægges et enormt og uoverskueligt ansvar i forsøget på at skabe overblik over den syges forløb. Det specialiserede sygehusvæsen fungerer glimrende, når opgaven er velafgrænset og sygdomsbilledet entydigt. Men når patienter har komplekse eller sammensatte sygdomsforløb, udfordres systemet. Vi har opbygget et sygehusvæsen med høj faglighed i hvert speciale, men i processen har vi desværre mistet patientperspektiv. Henvisninger fra egen læge afvises, når symptombilledet ikke matcher et præfabrikeret udredningsspor, og patienten sendes i »stjerneløb« imellem hospital og almen praksis, når hospitalsforløb afsluttes uden konklusion. Men der er snarere brug for parallelforløb. Patienterne har brug for, at sygehuset arbejder tæt sammen med almen praksis. Når behandlingsniveau og videre udredning skal besluttes, bør egen læge inddrages langt oftere. Det sikrer respekt for patientens ønsker, værdighed og samlede helbredsbillede. Egen læge er generalist, kender ofte patienten gennem mange år og kan drøfte behandlingsønsker i trygge rammer. Sammen med patienten kan de afklare, hvornår der skal udredes intensivt, og hvornår fokus skal være lindring. Det kan være svært for patient og pårørende, når først behandlingstoget ruller og man sidder overfor en hospitalslæge på en travl sengeafdeling. Så bliver mange autoritetstro og glemmer egne behov. Men egen læge bliver alt for sjældent inddraget, når beslutningerne tages. Som praktiserende læge har jeg også selv prøvet dette: Min ældre udenlandske patient med fremskreden demens, som ikke forstår dansk, skulle grundet lav blodprocent blot have en blodtransfusion og hurtigt hjem igen til trygge rammer. Dette blev aftalt med familien og skrevet i henvisningen. Alligevel blev hun sendt gennem en fuld udredning med kikkertundersøgelser under bedøvelse. Undersøgelsen blev afbrudt, da familien ikke havde forstået, at hun skulle have fastet inden undersøgelsen. Derfor fandt man appelsin i mavesækken, og der blev booket en ny undersøgelse. Til hvilken nytte? »Selv indenfor ét speciale er ansvaret fragmenteret. Hospitalernes tiltagende subspecialisering har udvisket den differentialdiagnostiske tankegang. I stedet for at udrede patientens symptom efterlades man med en enten be- eller afkræftelse på én hypotetisk diagnose.«Fold sammenLæs mereFoto: Asger Ladefoged. Hospitalets effektivitet sker på bekostning af helheden. Retningslinjer og algoritmer følges slavisk, og yngste læge i front tør sjældent afvige af frygt for at fejle. Resultatet er ofte overbehandling frem for omtanke – og patienten forsvinder i systemet. En anden patient, en ung familiefar med svær hjertesygdom, følges i tre ambulatorier. Da han pludselig får åndenød og funktionstab, kontakter jeg straks hjertesvigtsklinikken. De vurderer alt som stabilt. Kort efter finder pacemakerklinikken tilfældigvis en løs elektrode, og han må akut opereres. Ingen tog ansvar for helheden – selvom det netop var det, han havde allermest brug for. Selv indenfor ét speciale er ansvaret fragmenteret. Hospitalernes tiltagende subspecialisering har udvisket den differentialdiagnostiske tankegang. I stedet for at udrede patientens symptom efterlades man med en enten be- eller afkræftelse på én hypotetisk diagnose. Men det løser ikke problemet for patienten, som må sendes i stjerneløb, indtil egen læge har gættet rigtigt. Patienter og pårørende har brug for én, der følger dem hele vejen og skaber tryghed. IKræftplan Vlægges der op til større inddragelse af egen læge – i tråd med dét, Luise Hjortebjerg efterspørger: Én, der tager ansvar og passer på både patient og familien. Luise Hjortebjerg peger også på fire konkrete forslag, som jeg bakker fuldt op om: I Dansk Selskab for Almen Medicin arbejder vi for bedre sektorovergange. Vi ønsker bedre mulighed for tværfaglig sparring mellem hospital og almen praksis samt bedre mulighed for, med samtykke fra patienten, at dele relevante journaloplysninger digitalt. Patienter og pårørende har krav på nærvær og kontinuitet i et stadig mere komplekst sundhedsvæsen. Flere ældre med multisygdomme skaber øget behov for sammenhæng, og egen læges rolle som tovholder og koordinator er helt central. Derfor skal den praktiserende læges rolle styrkes. Vi skal anerkende almen medicins speciale og kernekompetencer i form af generalistviden og relationel kontinuitet i patientbehandlingen – altid med patientperspektivet for øje. Maria Krüger er praktiserende læge og næstformand i Dansk Selskab for Almen Medicin (DSAM) ",
        "metadata": {
            "source": "https://www.berlingske.dk/synspunkter/praktiserende-laege-og-naestformand-vi-har-et-sygehusvaesen-med-hoej",
            "image_url": "https://berlingske.bmcdn.dk/media/cache/resolve/image_x_large_vertical/image/191/1914368/24937124-arkiv-arkiv-fra-2009-en-fast-lge-p-sygehuset.jpg",
            "publication_time": "Lørdag d. 26. april 2025, kl. 20.08",
            "author": null,
            "related_links": [],
            "attachments": []
        }
    }
}