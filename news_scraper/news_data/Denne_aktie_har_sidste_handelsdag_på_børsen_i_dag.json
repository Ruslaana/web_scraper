{
    "version": "1.0",
    "document": {
        "id": 9962,
        "title": "Denne aktie har sidste handelsdag på børsen i dag",
        "content": "Det fortæller selskabet i en meddelelse til fondsbørsen fredag morgen. Salget af Cheminova til FMC Corporation for 8,5 mia. kr. blev endeligt gennemført i april sidste år, hvilket gav en kontant udlodning på 323 kr. per aktie til aktionærerne i Auriga i juni - svarende til 8,2 mia. kr.  Siden har selskabet gennemført aktietilbagekøb over et par omgange for at udlodde de sidste penge til de aktionærer, der accepterede buddet. Resten søges tvangsindløst, og derfor afnoteres Auriga fra fondsbørsen efter handelsdagen fredag. - 2015 har afspejlet afviklingen af Auriga, der er forløbet som forventet. Et aktietilbage­købsprogram i fjerde kvartal 2015 muliggjorde udlodning af de resterende midler til aktionærerne med henblik på endelig afvikling i første kvartal 2016. Tvangsindløsning af tilbageværende aktionærer er igangsat, og Auriga bliver afnoteret den 29. januar 2016, skriver selskabet i fredagens meddelelse.  Sidste opgave for bestyrelsen hos Auriga bliver den ordinære generalforsamling den 26. februar, hvorefter hele bestyrelsen træder tilbage. ",
        "metadata": {
            "source": "https://www.berlingske.dk/aktier/denne-aktie-har-sidste-handelsdag-paa-boersen-i-dag",
            "image_url": "https://berlingske.bmcdn.dk/media/cache/resolve/image_x_large/image/10/105741/12152180-vv.jpg",
            "publication_time": "Fredag d. 29. januar 2016, kl. 08.17",
            "author": null,
            "related_links": [],
            "attachments": []
        }
    }
}