{
    "version": "1.0",
    "document": {
        "id": 4794,
        "title": "Elgigantens ejer slået til blods på britisk børs",
        "content": "Elgigantens britiske ejer, Dixons Carphone, bliver torsdag morgen slået helt omkuld på børsen i London. Det sker, fordi elektronikgiganten har præsenteret markedet for et voldsomt og ganske overraskende fald i selskabets indtjening. Den massive nedgang i elektronikkædens finanser skyldes ganske enkelt, at briterne er blevet langt mere tilbageholdne med at skifte deres gamle mobiltelefoner ud med nye.  Efter meldingen fra Dixons Carphone ramte markedet, flygtede investorerne over stok og sten ud af aktien. I løbet af ganske kort tid tabte den britiske elektronikgigant næsten en tredjedel af sin markedsværdi. Dixons Carphone regner nu med et overskud, der er cirka 800 millioner kroner lavere, end analytikerne havde forudset. Dixons Carphone er herhjemme bedst kendt for sit ejerskab af elektronikkæden Elgiganten. Den børsnoterede britiske elektronikspecialist ejer derudover en række andre kæder rundt om i hele Europa.  Topchefen i Dixons Carphone, Sebastian James, løfter i en meddelelse sløret for, at det britiske punds massive fald i kølvandet af Brexit-afstemningen i sommeren 2016 har haft stor betydning for selskabet. »Valutaudsving har betydet, at mobiltelefoner er blevet dyrere, mens den tekniske innovation tilsvarende har været mere beskeden,« siger topdirektøren. Og den kombination har altså betydet, at salget af mobiltelefoner og telefonudstyr er gået helt i stå hos den britiske elektronikgigant. Foruden et vigende salg bliver Dixons derudover ramt af en engangsudgift på mellem 80 og godt 320 millioner kroner som følge af ændrede EU-regler om såkaldt roaming.  Dixons Carphone blev stiftet for tre år siden, da Dixons Retail og Carphone Warehouse fusionerede. Dixons har ejet Elgiganten siden 1999.",
        "metadata": {
            "source": "https://www.berlingske.dk/virksomheder/elgigantens-ejer-slaet-til-blods-pa-britisk-bors",
            "image_url": "https://berlingske.bmcdn.dk/media/cache/resolve/image_x_large/image/17/174120/18278354-dixons.jpg",
            "publication_time": "Torsdag d. 24. august 2017, kl. 10.46",
            "author": "Thomas Mikkel Mortensen",
            "related_links": [],
            "attachments": []
        }
    }
}