{
    "version": "1.0",
    "document": {
        "id": 14816,
        "title": "Pædagogstuderende savner feedback og udfordringer",
        "content": "København. Pædagoguddannelsen, der er landets største videregående uddannelse, er i problemer. Halvdelen af de studerende på uddannelsen mener, at de får for lidt feedback. Hver fjerde føler sig kun udfordret i mindre grad. Det skriver Politiken. Det er blot to år siden, at en ny uddannelse for pædagoger trådte i kraft. Men kun halvdelen af de studerende synes, at kvaliteten er god nok. Det fremgår af en række analyser fra Danmarks Evalueringsinstitut (EVA) af den nye pædagoguddannelse, der trådte i kraft i august 2014. - Det er urovækkende observationer. De studerende bliver ikke så dygtige, som de ellers kunne være blevet med mere feedback og højere studieintensitet, siger Mikkel Haarder, direktør i EVA, til Politiken. Han lægger dog også vægt på, at der er potentialer i uddannelsen. - Studentermassen er blevet en smule stærkere fagligt, de er meget motiverede ved studiestart, og der er ikke så mange, der falder fra. Der er noget at arbejde med, men også noget at bygge oven på, siger han. 1425 pædagogstuderende fra 2014-optaget og 260 undervisere har deltaget i undersøgelserne. Det giver en svarprocent på henholdsvis 39 og 31. Målet med den nye uddannelse var at skabe højere faglighed og kvalitet. Fem procent af de studerende i undersøgelsen vurderer kvaliteten i pædagoguddannelsen til at være \"fremragende\", mens 46 procent betegner den som \"god\". Tre ud af ti studerende svarer \"rimelig\". Ti procent har krydset af ud for \"dårlig\". Det er en dårligere vurdering end studerende, der læser en professionsbachelor eller har deres gang på universitetet, generelt giver deres uddannelser. Peter Møller Pedersen, der er formand for pædagoguddannelsernes ledernetværk og uddannelseschef på professionshøjskolen VIA, erkender, at det ikke er godt nok. - Selvfølgelig skal vi være mere ambitiøse end det her, men vi arbejder målrettet på at forbedre det og har arbejdet meget med feedback, siger han til Politiken. Han tilføjer, at det tager nogle år, \"før resultaterne slår igennem.\" Uddannelsesminister Ulla Tørnæs (V) vil kontakte pædagoguddannelserne for at få svar på, hvad de gør for at forbedre kritikpunkterne. Især den manglende feedback kalder hun \"på alle måder uacceptabelt.\" /ritzau/",
        "metadata": {
            "source": "https://www.berlingske.dk/samfund/paedagogstuderende-savner-feedback-og-udfordringer",
            "image_url": "https://berlingske.bmcdn.dk/media/cache/resolve/image_x_large_vertical/image/26/263190/15516200-pdagog-2---20161120232110314_.jpeg",
            "publication_time": "Søndag d. 20. november 2016, kl. 23.43",
            "author": null,
            "related_links": [],
            "attachments": []
        }
    }
}