{
    "version": "1.0",
    "document": {
        "id": 14770,
        "title": "Pinligt ringe",
        "content": "Mel Brooks introducerede os til moderne film spoofs i 1970erne med »Frankenstein Junior« og »Høj skræk«. I 1980 kom »Højt at flyve«, der gjorde kompetent og højfrekvent grin med katastrofefilmgenren. Jim Abrahams, Jerry og David Zucker stod bag de mange muntre øjeblikke og fortsatte siden med »Top Secret« og »Hot Shots«. Langt senere overtog David Zucker »Scary Movie«-serien, der oprindeligt var startet af de energiske og livlige Wayans-brødre. Den første film kom allerede i år 2000, og den fik interessen for spoofs til at blusse op. Blandt andet ved at parodiere »Scream«-serien. Efter Zucker kom ind i billedet er kvaliteten dog dalet, og den 65-årige filur burde være gået på pension for lang tid siden. I film nummer fem er man gået i gang uden at have materiale nok. Og den smule man har skrevet, er som helhed pinligt umorsomt. Første scene er bedst, og derfra går det kun nedad. Det er både akavet og morsomt at se Lindsay Lohan og Charlie Sheen i dobbeltsengen sammen, hvor de kappes om at overgå hinanden i referencer til deres mislykkede liv med druk og narko. Er det rent faktisk morsomt, eller kan de bare ikke få andet at lave end at gøre grin med sig selv? Begge dele. Efter en plat vandet vittighed med en graviditetstest som applikation til iPhone går det dog hurtigt stejlt ned ad bakke. De film som parodieres mest er »Black Swan«, »Rise of the Planet of the Apes« og »Cabin in the Woods« i en ramme, der er hentet fra »Paranormal acitivity«. Et ungt par flytter ind i et overvåget hus med to umulige plejebørn og en meget tyk nanny. Derfra bliver det ikke uhyggeligt, men det bliver klodset, grimt, blodigt og befinder sig ofte under bæltestedet. Der er ikke noget i vejen med nogle af delene, og der er ikke noget i vejen med at hobe filmreferencerne op. Hvis de bare var skrevet ind i nogle morsomme situationer. Her får vi i stedet for en lind strøm af døde referencer. De få ideer rækker til fem kvarter, og så får vi ti minutters rulletekster med fraklip, hvor skuespillerne ikke kan lade være med at grine. Godt for dem at de har moret sig, men det betyder ikke, at særlig mange vil more sig i biograferne. »Scary Movie 5« er på samme lave niveau som »American Pie« nummer otte og ni. At forlange 80 kr. i biografen for sådan en ikke-film burde være kriminelt, men er blot skræmmende.",
        "metadata": {
            "source": "https://www.berlingske.dk/filmanmeldelser/pinligt-ringe",
            "image_url": "https://berlingske.bmcdn.dk/media/cache/resolve/image_x_large/image/26/260435/6369326-scary.jpg",
            "publication_time": "Onsdag d. 17. april 2013, kl. 22.30",
            "author": "Jacob Wendt Jensen",
            "related_links": [],
            "attachments": []
        }
    }
}