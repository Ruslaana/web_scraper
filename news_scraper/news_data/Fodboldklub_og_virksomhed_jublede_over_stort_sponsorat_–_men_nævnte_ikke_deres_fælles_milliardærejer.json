{
    "version": "1.0",
    "document": {
        "id": 1128,
        "title": "Fodboldklub og virksomhed jublede over stort sponsorat – men nævnte ikke deres fælles milliardærejer",
        "content": "Han har i flere år været Danmarks rigeste mand, og i 2023 blev han også ejer af en fodboldklub. Bestsellermilliardæren Anders Holch Povlsen købte for et år siden aktiemajoriteten i FC Midtjylland og har lovet, at han vil»gøre alt«for, at klubben kan få succes. Men han har ikke spillet nogen rolle i FC Midtjyllands nye sponsoraftale med en af hans andre virksomheder. Det oplyser i hvert fald klubbens kommercielle direktør, Jacob Jørgensen, i et skriftligt svar til Berlingske. »Vores ejer har ikke spillet en rolle eller været involveret i det forløb, der har været. Hverken op til, under eller efterfølgende,« skriver han. Den 1. juli overtog FC Midtjylland en licens fra Vildbjerg SF, som betyder, at den succesfulde klub nu også får et hold i kvindernes næstbedste fodboldrække. Allerede tre dage senere udsendte klubben enpressemeddelelse, hvori butikskæden Normal blev præsenteret som ny hovedsponsor for FC Midtjyllands kvinder. Det er den pressemeddelelse, som Berlingske har stillet spørgsmål til. Sagen er nemlig, at Anders Holch Povlsen også ejer aktiemajoriteten i Normal. Alligevel er koblingen ikke nævnt med et ord i pressemeddelelsen. Her fortæller Jacob Jørgensen i stedet, at han er »stolt over«, at en virksomhed som Normal har »indvilget« i at blive hovedpartner for FC Midtjyllands kvindehold, fordi det viser, at der er tale om et »ambitiøst projekt«. Anders Holch Povlsen var glad efter den sidste kamp i årets udgave af Superligaen, hvor FC Midtjylland blev danske mestre.Fold sammenLæs mereFoto: Bo Amstrup/Ritzau Scanpix. Da den kommercielle direktør bliver spurgt, om det havde været mere retvisende at omtale det faktum, at de to virksomheder har samme ejer, afviser han. »I pressemeddelelser, hvor vi offentliggør samarbejder og kommercielle aktiviteter, har vi ikke kutyme for at angive, hvem der ejer de enkelte virksomheder, vi samarbejder med. Det gør vi ikke med Puma. Det gør vi ikke med Arbejdernes Landsbank. Og det gør vi heller ikke med Scan Global eller Ejner Hessel,« skriver Jacob Jørgensen. Derfor mener han heller ikke, at det var nødvendigt i tilfældet med Normal. »Og uanset tror jeg ikke, at mange er i tvivl om, at der er et sammenfald, hvilket omtalen fint viser. Desto mindre grund til at adressere netop det.« Jacob Jørgensen oplyser tilmed, at Normal ikke var den eneste kandidat til hovedsponsoratet for FC Midtjyllands kvinder. »Men som i alle andre sammenhænge vil jeg nødigt sætte navn på nogle eller noget, der ikke har materialiseret sig i en endelig aftale, som det er tilfældet med Normal,« skriver han. Overordnet er Jacob Jørgensen glad for at have fået en af landets »mest vellidte og hurtigt voksende detailkæder« som hovedsponsor. Der er nemlig et klart overlap mellem Normals kundegruppe og potentielle fans af FC Midtjyllands kvindehold, mener han. »For os er det helt åbenlyst, at det giver mening, og den ret åbenlyse konklusion er vi også kommet til uden ellers gode ideer eller hjælp fra andre,« skriver den kommercielle direktør. Anders Holch Povlsen købte sig ind i FC Midtjylland i 2021, og i august 2023 blev han majoritetsejer. Her er han i samtale med Lars Fournais, der er bestyrelsesformand i AGF.Fold sammenLæs mereFoto: Henning Bagger/Ritzau Scanpix. Hvis det fælles ejerskab overhovedet har spillet en rolle, har det »allerhøjest været indirekte«, mener Jacob Jørgensen. »Det er naturligt gennem det netværk, der er på tværs, at vi blandt andet har fundet hinanden. Men vi havde uanset været opsøgende over for en virksomhed, der – som Normal sikkert vil bekræfte – har et stærkt overlap mellem de fans, vi forventer at få, og de kunder, de har,« skriver han. I et skriftligt svar afviser Normal ligeledes, at det fælles ejerskab har spillet nogen rolle i, at man har valgt at sponsorere FC Midtjyllands kvinder. »Det er ingen hemmelighed, at der er et overlap i ejerkredsen. Det tror jeg, mange er helt opmærksomme på,« lyder det fra chief marketing officer, Liselotte Kirkelund, der påpeger, at Normal aldrig nævner ejerforhold i deres pressemeddelelser: »Og i dette tilfælde, hvor ejeren – som du spørger til – ikke har været involveret, er det således også tilfældet.« Normal er et unoteret aktieselskab, hvor Anders Holch Povlsen ejer 63 procent af aktierne.Fold sammenLæs mereFoto: Henning Bagger/Ritzau Scanpix. Sponsoratet er i stedet indgået, fordi Liselotte Kirkelund og Normal er »meget overbeviste« om den kommercielle værdi i at sponsorere et hold i en liga og en sport, der er »på vej frem«. »Det flugter med noget af det, vi gerne arbejder for i Normal og i vores virksomhedskultur,« skriver hun. Liselotte Kirkelund lægger desuden vægt på, at FC Midtjylland har en »beviseligt stærk organisation«, der leverer »flotte resultater« – og at projektet med det nye kvindehold er »meget spændende«. »Vi glæder os til at blive en del af det og se mulighederne i et sponsorat som dette med en stor snitflade mellem vores kundegrupper og den eksponering og værdi, der er i FC Midtjylland kvindefodbolds platform,« skriver Normals chief marketing officer. Selvom kvindefodbolden oplever en vild vækst i flere europæiske lande, har sporten stadig trange kår i Danmark. I 2023 var det gennemsnitlige tilskuerantal til kampe i kvindernes bedste fodboldliga ifølgeDRkun 406. FC Midtjylland spiller i den næstbedste række. Til sammenligning var tilskuergennemsnittet i mændenes liga på 10.108 i den forgangne sæson.",
        "metadata": {
            "source": "https://www.berlingske.dk/virksomheder/fodboldklub-og-virksomhed-jublede-over-stort-sponsorat-men-naevnte",
            "image_url": "https://berlingske.bmcdn.dk/media/cache/resolve/image_x_large/image/181/1813711/24744582-spnding-hos-blandt-andre-fc-midtjyllands-ejer-and.jpg",
            "publication_time": "Tirsdag d. 09. juli 2024, kl. 11.29",
            "author": "Kalle Kehlet",
            "related_links": [],
            "attachments": []
        }
    }
}