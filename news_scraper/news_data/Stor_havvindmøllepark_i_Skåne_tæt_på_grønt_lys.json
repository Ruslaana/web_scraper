{
    "version": "1.0",
    "document": {
        "id": 15765,
        "title": "Stor havvindmøllepark i Skåne tæt på grønt lys",
        "content": "Det er nu op til den svenske regering og det svenske militær, om en ny, stor havvindmøllepark, som skal kunne forsyne halvdelen af Skåne med strøm, kan etableres. Länsstyrelsen i Skåne har netop givet tilladelse til bygningen af Skåne Havvindpark. Dermed er den sidste, store forhindring overvundet, skriver Svenska Dagbladet. Det er energigiganten Ørsted, der skal opføre vindmølleparken, som skal ligge 22 kilometer syd for Ystad og Trelleborg på den svenske sydkyst. Den er planlagt til at skulle begynde at producere strøm i 2029. Der er lagt op til en produktion på 1,5 gigawatt strøm. Topeffekten vil være lige så stor som en af de største, svenske atomkraftreaktorer. Ørsted regner med, at havvindmølleparken vil kunne producere omkring syv terawatttimer på et år, svarende til halvdelen af Skånes nuværende forbrug. Ørsteds sverigeschef, Sebastian Hald Buhl, tror, at tidsplanen vil holde, selvom det svenske militær indtil nu har været tilbageholdende med at give tilladelse til store vindkraftprojekter på havet. Den borgerlige regerings interesse for ny vindkraft har heller ikke været fuldtonet. »Det, som gør os optimistiske, er, at Sverige har et kæmpe behov for ny strøm. Det er en udfordring for svensk industri og for de svenske husholdninger, at der er mangel på strøm i systemet. Vi kan også se, at regeringen taler meget om, at alle former for elproduktion vil blive nødvendige,« siger Sebastian Hald Buhl til avisen.",
        "metadata": {
            "source": "https://www.berlingske.dk/virksomheder/stor-havvindmoellepark-i-skaane-taet-paa-groent-lys",
            "image_url": "https://berlingske.bmcdn.dk/media/cache/resolve/image_x_large_vertical/image/165/1653449/24365258-regeringens-energipolitik-p-trapperne-horns-rev-2.jpg",
            "publication_time": "Tirsdag d. 07. marts 2023, kl. 08.20",
            "author": "Thomas Breinstrup",
            "related_links": [],
            "attachments": []
        }
    }
}