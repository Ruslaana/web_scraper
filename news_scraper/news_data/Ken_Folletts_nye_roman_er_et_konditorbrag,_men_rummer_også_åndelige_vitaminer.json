{
    "version": "1.0",
    "document": {
        "id": 11467,
        "title": "Ken Folletts nye roman er et konditorbrag, men rummer også åndelige vitaminer",
        "content": "Religiøs fanatisme er ikke noget nyt fænomen, og på flere hundrede års afstand ser de store linjer i de begivenheder, der foregik i vores egen europæiske baghave i løbet af 1500-tallet, ikke markant anderledes ud end dem, der pågår i dag. Verden har ændret sig, det har fanatisme ikke i nær samme grad.  Med en imponerende historisk detaljerigdom folder Ken Follett i »Den evige ild« vores fælles fortid ud som en populærromantisk spionthriller, hvor religion, storpolitik samt personlige sym- og antipatier er hovedkatalysatorer for den dramatiske udvikling, historisk og litterært. Romanen er en mursten eller måske snarere en velsleben brosten, der på sin egen let poppede måde kastes gennem tiden og rammer os i nakken som en påmindelse om vor historie, ekstremismens dårskab og vejen videre. Skulle man imidlertid ikke lige have lyst til at reflektere over den slags midt i godnatlæsningen, kan man sagtens nøjes med at fordybe sig i den velfortalte og – trods de godt 900 sider – næsten hele vejen fængende fortælling.  »Den evige ild« er nemlig Follett til fingerspidserne - det ligner og smager grangiveligt af pop og pænhed, et konditorbrag af letfordøjelige kalorier i storslået opsætning, men under flødeskum og pastelfarvet glasur ligger en fin bund af nærende fibre og åndelige vitaminer. Handlingen tager udspring i 1500-tallets eskalerende konflikter mellem katolikker og protestanter. Gennem både fiktive og faktiske hændelsesforløb fortælles om storpolitik og småtskårenhed, troskab og utroskab, royale alliancer og folkelige oprør, oplysning og nedslagtning og om den spirende dialog, tilgivelse og tolerance, der baner vejen for fredelig sameksistens. Hovedpersonen er englænderen Ned Willard, der efter et ulykkeligt kærlighedseventyr med barndomsveninden Margery tilknyttes den gryende efterretningstjeneste hos den senere dronning Elisabeth. Gennem et langt liv og med stadig større indflydelse er han med til at konspirere, spionere og påvirke historiens gang. Hans hjemmebane er katedralbyen Kingsbridge, der er lige så hårdt ramt af religiøse stridigheder og vold som i resten af Europa, og hvor nabo-, ven- og ægteskaber påvirkes af borgernes trosretning og (manglende) tolerance, når udefrakommende begivenheder former alliancer og tilhørssted. Willard har imidlertid som spion både England og kontinentet som arbejdsplads, og vi følger ham under dramatiske begivenheder ved bl.a. offentlige bålafbrændinger af protestanter og henrettelse af katolikker, Bartholomæus-nattens rædsler, hemmelig Bibel-trykning og optrevling af datidens terrornetværk. Persongalleriet i »Den evige ild« er lige så omfangsrigt, som bogen er lang, og Folletts spændstige greb om de mange vigtige bifigurer holder handlingen i gang, så den – trods enkelte træge passager – virker langt kortere end dens 900 sider. En væsentlig anke er dog, at de gode oftest kun er gode, og de onde mest onde – og af dem er flest fanatiske katolikker. Men sådan har vi alle vore idiosynkrasier, og så er det vel i den henseende betryggende og nuanceret, når Follett skriver, at »selv uperfekte mennesker kan ændre verden til det bedre.« Titel: Den evige ildForfatter: Ken Follet.Oversætter: Alis Friis Caspersen.Sider: 909.Pris: 400 kr.Forlag: Rosinante & Co.      ",
        "metadata": {
            "source": "https://www.berlingske.dk/boeger/ken-folletts-nye-roman-er-et-konditorbrag-men-rummer-ogsaa-aandelige-vitaminer",
            "image_url": "https://berlingske.bmcdn.dk/media/cache/resolve/image_x_large/image/14/141206/18490051-16bkuken-follett-125900jpg.jpeg",
            "publication_time": "Lørdag d. 16. september 2017, kl. 09.00",
            "author": null,
            "related_links": [],
            "attachments": []
        }
    }
}