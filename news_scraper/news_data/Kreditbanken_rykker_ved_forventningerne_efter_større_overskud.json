{
    "version": "1.0",
    "document": {
        "id": 14433,
        "title": "Kreditbanken rykker ved forventningerne efter større overskud",
        "content": "Netto rente- og gebyrindtægterne landede på 77,4 mio. kr., hvor de for et år siden var på 78,3 mio. kr. »Forholdet skal ses i sammenhæng med, at banken i samme periode i et stærkt konkurrencepræget marked har øget sine udlån med 6 pct. Og det skal ses i sammenhæng med, at den aktuelle rentesituation - hånd i hånd med bankens forsigtige politik for placering af sin egen beholdning af værdipapirer - gør det vanskeligere for banken at forrente sit markante indlånsoverskud,« forklarer banken i regnskabet. Til gengæld havde banken kursreguleringer, der steg til 5,5 mio. kr. mod 3,7 mio. kr. for et år siden. Også nedskrivninger på udlån bidrog positivt i regnskabet, da posten faldt til 21,3 mio. kr. i forhold til 23,7 mio. kr. for et år siden. Det er fortsat pressede landbrugskunder, der står for den største andel af nedskrivningerne, fortæller Kreditbanken.  Overskuddet steg i perioden til 19,1 mio. kr. før skat mod 16,7 mio. kr. i første halvår af 2015, og derfor er banken mere end fortrøstningsfuld omkring sine forventninger til 2016. »Banken vurderer at kunne realisere et resultat for hele 2016, som vil ligge i den øvre ende af det interval på 23-33 mio. kr. før skat, som banken har meldt ud som forventning til 2016,« skriver Kreditbanken. ",
        "metadata": {
            "source": "https://www.berlingske.dk/virksomheder/kreditbanken-rykker-ved-forventningerne-efter-stoerre-overskud",
            "image_url": "https://berlingske.bmcdn.dk/media/cache/resolve/image_x_large/image/24/244927/14409094-billede.jpg",
            "publication_time": "Onsdag d. 17. august 2016, kl. 16.04",
            "author": null,
            "related_links": [],
            "attachments": []
        }
    }
}