{
    "version": "1.0",
    "document": {
        "id": 18864,
        "title": "Hjernen bag Tony Blair er død",
        "content": "Det var først, da det for alvor stod klart for vælgerne i Storbritannien, at New Labour var et reformeret parti fra top til bund, der ægte varetog interessen for den middelklasse som holder samfundet sammen, at partiet havde en chance for at rive den politiske magt ud af toryernes kløer. Philip Gould hed den politiske strateg, der var uddannet i politisk filosofi hvor han bl.a. havde den konservative tænker Michael Oakeshott som lærer. Gould var en slags fixpunkt for hele denne transformation sammen med Blairs andre nære medarbejdere Peter Mandelson og Alastair Campbell. Også sociologen Anthony Giddens var en inspiration. Gould beskrev denne flerårige proces såre grundigt i bogen »The Unfinished Revolution« (1998) om, hvordan man ved hjælp af moderne teknikker transformerer et forstenet socialistparti og gør det til et moderne parti, hvis synspunkter vandt bred støtte. Bl.a. gjorde Gould flittig brug af fokusgrupper. Dette inkluderede en positionering af Labour som et parti, der reelt lagde sig i slipstrømmen på selve Margaret Thatchers konservative revolution, der ellers havde afmonteret den fagforeningssocialisme, der i vinteren 1979 havde skubbet Storbrittanniens ud over afgrunden, og som havde fået det gamle Labour til at fremstå forstenet. Både Thatcher og den konservative historiker Paul Johnson, hvis frihedsorienterede verdenshistorie havde inspireret, blev derfor i perioder en fan af politikeren Tony Blair, som Gould gjorde så meget for at koreografere. På dansk grund gjorde Goulds bog et indtryk på en anden ung politiker, Anders Fogh Rasmussen, der efter 1998 havde gjort det til sit projekt at gøre partiet Venstre spiseligt i brede kredse. Hvor Poul Nyrup Rasmusssen forsømte at lære af Gould, som sociologen Henrik Dahl gør opmærksom på i sin nyligt udkomne bog, »Spildte kræfter«, lærte Fogh af Gould og beredte dermed vejen for et tiår under VK. Inden det internationale gennembrud som rådgiver for Blair, havde Gould fra 1987 rådgivet Labourpartiet. Sidenhen fortsatte han frem til 2005 for Labour og rådgav også i USA for Demokratiske kandidater, og gjorde deres kamp til sin egen indtil han måtte udkæmpe sin egen sidste, forgæves kamp mod strubekræften. Philip Gould blev født 30. marts 1950 og døde 6. november 2011.",
        "metadata": {
            "source": "https://www.berlingske.dk/internationalt/hjernen-bag-tony-blair-er-doed",
            "image_url": "https://berlingske.bmcdn.dk/media/cache/resolve/image_x_large/image/70/702196/4675101-philip-gould.jpg",
            "publication_time": "Tirsdag d. 08. november 2011, kl. 15.14",
            "author": null,
            "related_links": [],
            "attachments": []
        }
    }
}