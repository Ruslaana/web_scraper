{
    "version": "1.0",
    "document": {
        "id": 5101,
        "title": "Aktivists helbred alvorligt forværret efter sultestrejke",
        "content": "Den egyptiske aktivist Alaa Abdel Fattahs tilstand er »alvorligt forværret« efter hans syv måneder lange sultestrejke. Det skriver hans søster Mona Seif på Twitter torsdag, efter at Fattahs mor for første gang har besøgt ham i fængslet, siden han stoppede sin sultestrejke tirsdag. Fattah er en af Egyptens mest kendte aktivister. Under det igangværende klimatopmøde i Sharm el-Sheikh har hans søster Sanaa Seif ført en højlydt kampagne for sin brors løsladelse. Han afsoner en dom på fem års fængsel. Den fik han for at dele et Facebook-opslag, der handlede om dødelig politivold i Egypten. Sanaa Seif stod lørdag i spidsen for en demonstration med hundredvis af deltagere. De krævede omgående handling i spørgsmål om klimaretfærdighed og menneskerettigheder. Under to pressemøder i sidste uge blev hun mødt af tilråb fra tilsyneladende regeringsvenlige tilhørere. De kaldte hendes bror en »kriminel« – ikke en »politisk fange«. 40-årige Alaa Abdel Fattah indledte den 2. april en sultestrejke mod sin fængsling, mod et forbud mod at kommunikere med sin familie og mod umenneskelige forhold i Egyptens Tora-fængsel. Herfra indtog han angiveligt kun 100 kalorier dagligt, inden det blev eskaleret til ingen mad. Da COP27 startede, stoppede han også med at drikke vand. Hans familie har frygtet, at han blev tvangsfodret, så han ikke ville dø under COP27.  News from the visit are unsettling,@alaadeteriorated severely in the past 2 weeks, but atleast they got to see him, and he needed to see the family so muchThe family will share the full details later today, please bear with us#SaveAlaa#FreeAlaa Familien har ikke oplyst yderligere omkring besøget eller Alaa Abdel Fattahs situation. De »fulde detaljer« vil dog blive delt senere, skriver Mona Seif på Twitter. Sagen har fået massiv international fokus og er blevet lidt af en hovedpine for Egyptens regering. For eksempel har USAs præsident, Joe Biden, under et møde bedt den egyptiske præsident, Abdel Fattah al-Sisi, om at løslade Alaa Abdel Fattah. Inden Fattah fik dommen på fem års fængsel, havde han tilbragt en stor del af de seneste ti år bag tremmer på grund af sin kamp for demokrati. Dommen mod ham har fået massiv kritik af internationale menneskerettighedsorganisationer. /ritzau/ ",
        "metadata": {
            "source": "https://www.berlingske.dk/internationalt/aktivists-helbred-alvorligt-forvaerret-efter-sultestrejke",
            "image_url": "https://berlingske.bmcdn.dk/media/cache/resolve/image_x_large/image/161/1617009/24266436-cop27-egypt-activist---2022111.jpeg",
            "publication_time": "Torsdag d. 17. november 2022, kl. 16.07",
            "author": null,
            "related_links": [],
            "attachments": []
        }
    }
}