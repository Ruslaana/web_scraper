{
    "version": "1.0",
    "document": {
        "id": 5794,
        "title": "Pas på: En stemme på Løkke er en stemme på Mette Frederiksen",
        "content": "»Magtens sødme er det krydderi, som giver den bedste smag, når man skal sluge en kamel.« Ordene er tidligere statsminister Lars Løkke Rasmussens, og han ved det bedre, end de fleste: Han er nemlig en mester i at holde fast i magten ved at sno sig, sluge kameler ogskifte standpunkter– og tilmed få de ofte vilde manøvrer til at se fornuftige og rimelige ud. I denne forvirrende og uforudsigelige valgkamp er der i hvert fald én ting, der synes sikkert: Der vil blive slugt nogle kameler under regeringsforhandlingerne. Hvis man lægger partiernes ønsker og krav til kommende regeringskonstellationer sammen, går det nemlig ikke op. Særlig interesse er der i øjeblikket om netop Lars Løkke, dels fordi hans nye parti Moderaterne stormer frem i meningsmålingerne, dels fordi han meget vel kan ende med at sidde på de afgørende mandater og dermed blive kongemager, hvis han da ikke ligefrem snupper tronen selv. Indtil nu har Løkke stædigt holdt fast i, at han peger på »noget« og ikke på »nogen«, og han har nægtet at svare på, om han hælder til at lægge sine mandater i den røde eller den blå kurv. Han ønsker nemlig en regering hen over midten, som han dog heller ikke har villet beskrive nærmere. Men nu viser den drevne pokerspiller alligevel et af sine kort. Iet interview med netmediet Zetlandsiger Løkke, at han under alle omstændigheder vil have Socialdemokratiet med i en kommende midterregering. De andre partier – og Løkke har særligt øje for de fire gamle partier, der ud over Socialdemokratiet tæller Venstre, De Konservative og De Radikale – kan enten agere regeringsparti eller støtteparti i det nye midterprojekt, men Socialdemokratiet er i hans øjne uomgængeligt som regeringsparti.  Lars Løkke skal have ros for på den måde at gøre det mere klart for vælgerne, hvad de kan forvente, hvis de stemmer på ham. Jo mere klarhed, jo bedre. Samtidig er der heller ikke nogen tvivl om, at man som borgerligt sindet vælger nu får en advarsel. Selvom Løkke pakker sine betragtninger ind i overvejelser om Socialdemokratiets stivsindede måde at agere opposition på over for de borgerlige partiers mere konstruktive tilgang. Selvom han taler om nyskabelser som et bredt regeringsgrundlag med en smal regering. Og selvom han understreger, at Socialdemokratiet jo ikke behøver at sidde for bordenden i en sådan regering, så er konklusionen alligevel ikke til at tage fejl af: En stemme på Løkke er en stemme på Mette Frederiksen. Vi ved naturligvis ikke, hvordan mandaterne falder 1. november, og vi ved heller ikke, hvad der kommer ud af de med stor sandsynlighed langvarige regeringsforhandlinger. Meget kan man forestille sig, men det er simpelthen ikke realistisk, at Mette Frederiksen skulle tage til takke med at blive for eksempel udenrigsminister og næstkommanderende i en ny regering, eller at hun skulle afgive magten i Socialdemokratiet til en anden. Hvis Socialdemokratiet er en del af en ny midterregering – og det er dét, Lars Løkke nu klart siger, at han vil bruge sine mandater på – er det med Mette Frederiksen som statsminister. Det må man som borgerlig nødvendigvis afvise. På samme måde må man afvise Moderaternes grundfortælling om en fastlåst blokpolitik, som spærrer for reformer og lader Danmark sejle i zigzag mellem røde og blå regeringer. Der er tværtimod en fast tradition for brede aftaler i dansk politik. AMALIE LYHNE  ",
        "metadata": {
            "source": "https://www.berlingske.dk/ledere/pas-paa-en-stemme-paa-loekke-er-en-stemme-paa-mette-frederiksen",
            "image_url": "https://berlingske.bmcdn.dk/media/cache/resolve/image_x_large_vertical/image/160/1606646/24239780-valgplakater.jpg",
            "publication_time": "Fredag d. 21. oktober 2022, kl. 16.58",
            "author": null,
            "related_links": [],
            "attachments": []
        }
    }
}