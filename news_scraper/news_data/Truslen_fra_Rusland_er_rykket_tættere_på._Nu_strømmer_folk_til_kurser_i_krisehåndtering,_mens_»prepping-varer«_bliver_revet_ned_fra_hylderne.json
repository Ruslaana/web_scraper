{
    "version": "1.0",
    "document": {
        "id": 21791,
        "title": "Truslen fra Rusland er rykket tættere på. Nu strømmer folk til kurser i krisehåndtering, mens »prepping-varer« bliver revet ned fra hylderne",
        "content": "Anne Bjørn viser et Trangia-sæt, frysetørret mad og to store vanddunke frem. Hun er butiksassistent i Spejdersport på Østerport, og den seneste måned har hun oplevet noget, der er »meget usædvanligt,« siger hun. Varerne – som hun netop står og viser frem – bliver i øjeblikket revet ned fra hylderne. Ikke af den typiske spejder- eller friluftstype. Men af bekymrede forældre. »I går fik jeg to kvinder på besøg. De interesserede sig overhovedet ikke for friluftsliv,« siger Anne Bjørn, der har arbejdet i Spejdersport siden 1988. »Men hvad nu, hvis en krisesituation skulle opstå, spurgte de? Hvordan skulle de så forsørge deres familier? Det ville de gerne forberede sig på«. Anne Bjørn er både spejder og datter af en soldat – så hun har altid haft et nødberedskab derhjemme, siger hun.Fold sammenLæs mereFoto: Niels Ahlmann Olesen. Fænomenet er bedre kendt som »prepping« – en praksis, hvor man aktivt forbereder sig på at overleve en krise, krig eller katastrofe. Prepping er højaktuelt, fordi den sikkerhedspolitiske situation har ændret sig, siden Rusland invaderede Ukraine. Truslen fra Rusland er trukket ind over Europa, og det har fået flere af vores nabolande til at skrue op for kriseretorikken og opfordre til øget hjemmeberedskab. Sveriges civilforsvarsminister, Carl-Oskar Bohlin, har blandt andet sagt, at alle svenskere skal »agere for at styrke Sveriges modstandskraft«. Landets øverste forsvarschef sagde senere, at alle svenskere bør gøre sig klar til, at der kan komme krig. Herhjemme har Danmarks forsvarsminister, Troels Lund Poulsen (V), i etinterview med Jyllands-Postenogså varslet, at truslen fra Rusland mod NATO er »alvorlig«. Danskerne skal dog ikke frygte krig på dansk jord, fastslår han – oghenviser til Forsvarets Efterretningstjeneste, som ikke vurderer, at der er en direkte militær trussel mod Danmark. Selvom Danmark ikke står over for en direkte militær trussel, tyder noget på, at danskerne ønsker at ruste sig bedre mod potentielle krisesituationer. Det er ikke kun hos Spejdersport på Østerport, at de oplever en stigende interesse for hjemmeberedskab. Det gælder hele kæden, som i dag udgør 23 butikker fordelt over hele landet – inklusive en webshop. Sådan lyder det fra Thomas Vangsgaard, der er direktør for Spejdersport. »Vi har – særligt den seneste måned – oplevet stigende salg af produkter, vi normalt ikke sælger ret mange af på den her årstid,« siger han og tilføjer: »Det er meget bemærkelsesværdigt«. Vanddunke og vandrensningprodukter er især i høj kurs hos Spejdersport.Fold sammenLæs mereFoto: Niels Ahlmann Olesen/Berlingske. Derudover drejer det sig blandt andet om powerbanks med solceller og gasblus til gasflasker, tilføjer Thomas Vangsgaard, som er overbevist om, at de »usædvanlige salg« skyldes øget fokus på prepping i medierne. »Det er de samme varer, som vi pludselig solgte i massevis på vores svenske hjemmeside, netop som den svenske regering havde sendt et prepper-brev ud,« siger han. Herhjemme har Troels Lund Poulsen (V) ikke været klar til at sende en decideret beredskabsplan til befolkningen, har han udtalt tilDR– selvom han erkender, det kan blive nødvendigt. Til gengæld har flereberedskabscheferstillet sig frem i medierne med en klar opfordring til hjemmeberedskab. Og umiddelbart efter er salg af »prepper«-varer steget markant, fortæller Thomas Vangsgaard. Hos Beredskabsforbundet kan de nikke genkendende til den stigende interesse. De oplever i øjeblikket en »stor efterspørgsel« fra danske borgere, der ønsker at deltage i kurser, hvor man kan blive klædt på til krisesituationer. »Det er ret markant. Vi snakker en tidobling i forhold til det foregående år,« siger Carsten Iversen, der er direktør hos Beredskabsforbundet, om antallet af tilmeldinger. Særligt er der stor efterspørgsel på kurset »Kriseparat: Klar dig selv i tre døgn«, som giver de nødvendige redskaber til at kunne forsørge sig selv og sin familie i minimum tre dage uden el, vand og varme. Kurset er gået fra at have 271 kursister i 2022 til 2.161 kursister i 2023 – en stigning, der svarer til knap 700 procent. Alene i de to første måneder af 2024 har de haft mere end 1.000 tilmeldinger. »Det er klart, at den sikkerhedspolitiske situation gør kurset aktuelt. Vi oplever alle, at det bliver en mere usikker verden. Vi har ikke krig i Danmark, men man kan vel næppe sige, at vi har fred heller,« siger Carsten Iversen. Anne Bjørn fra Spejdersport anbefaler, at man med fordel kan have solpaneler, powerbank og en pandelampe i sit nødberedskab.Fold sammenLæs mereFoto: Niels Ahlmann Olesen/Berlingske. Siden sidste år er danskerne i højere grad blevet bekymret for, om den russiske invasion kan påvirke sikkerheden i Danmark. Det viser en ny Megafon-måling,som TV 2 har fået foretaget. Her svarer 50 procent af danskerne, at de er nervøse for, at den russiske invasion i Ukraine på sigt kan påvirke deres personlige sikkerhed. Sidste år drejede det sig om 43 procent i den pågældende undersøgelse. Er det virkelig nødvendigt at preppe og få de her kurser? »Jeg synes, det er godt, at der er kommet lidt mere fokus på krisebevidsthed. Det er jo ikke, fordi danskerne skal ud i baghaven og grave huller,« siger Carsten Iversen. »Det er kurser, hvor folk lærer det grundlæggende, så de kan klare sig igennem en potentiel krisesituation, uden at myndighederne behøver at være involveret. Alle os, der kan, skal tage vare på os selv, fordi der er nogen, som ikke kan.« Han tilføjer: »Vores motto er: kriseparat for dig selv, for din nabo og for Danmark.« Risikerer man ikke at piske en stemning op? »Jeg oplever det ikke, som om folk er overbekymrede, overhovedet. Eller at vi er med til at skabe panik. Jeg oplever det mere som en nysgerrighed: Hvad er det egentlig, der skal til, hvis strømmen en dag går, eller hvis forsyningsnettet pludselig bryder ned?«",
        "metadata": {
            "source": "https://www.berlingske.dk/politik/truslen-fra-rusland-er-rykket-taettere-paa-nu-stroemmer-folk-til-kurser-i",
            "image_url": null,
            "publication_time": "Tirsdag d. 05. marts 2024, kl. 06.43",
            "author": "Sidsel Lyhne Jensen",
            "related_links": [],
            "attachments": []
        }
    }
}