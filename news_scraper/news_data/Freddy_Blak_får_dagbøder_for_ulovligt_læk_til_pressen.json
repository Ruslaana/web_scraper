{
    "version": "1.0",
    "document": {
        "id": 10716,
        "title": "Freddy Blak får dagbøder for ulovligt læk til pressen",
        "content": "Retten i Næstved idømte idag regionsrådsmedlem Freddy Blak (S) ti dagsbøder á 500 kr for at have lækket fortrolige oplysninger i sagen om it firmaet Atea til pressen, skriver Ritzau. De fortrolige oplysninger lækkede Freddy Blak til en journalist fra Weekendavisen i bestikkelsessagen, der handler om samarbejdet mellem Atea og Region Sjælland. Weeendvaisens omtale fik Bagmandspolitiet til at rejse en sag mod Freddy Blak, fordi oplysningerne kunne være \"skadeligt for den igangværende politimæssige efterforskning\", som politiet formulerede det.  Sagen om Atea begyndte i juni 2015, da ansatte i Atea og flere offentligt ansatte blev anholdt. Sagen handlede bl.a. om dyre rejser til Dubai. Fire tidligere Atea-folk og tre tidligere chefer i Region Sjælland og Rigspolitiet er tiltalt. Freddy Blak fik tiltalen oplyst i maj i år, hvoraf det fremgik, at han var tiltalt for overtrædelse af straffelovens paragraf 152 stykke 1 ved at have overtrådt sin tavshedspligt.  Foruden at sidde i regionsrådet har han også tidligere været medlem af Europa-Parlamentet for Socialdemokratiet. Det gjorde han i 15 år fra 1989 til 2004. ",
        "metadata": {
            "source": "https://www.berlingske.dk/samfund/freddy-blak-faar-dagboeder-for-ulovligt-laek-til-pressen",
            "image_url": "https://berlingske.bmcdn.dk/media/cache/resolve/image_x_large/image/17/171969/19137403-regionrdspolitiker-fr-bde-for-ulovligt-lk-til-pressen.jpg",
            "publication_time": "Onsdag d. 15. november 2017, kl. 12.22",
            "author": "Bent Blüdnikow",
            "related_links": [],
            "attachments": []
        }
    }
}