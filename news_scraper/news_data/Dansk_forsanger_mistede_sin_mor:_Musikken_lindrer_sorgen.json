{
    "version": "1.0",
    "document": {
        "id": 8770,
        "title": "Dansk forsanger mistede sin mor: Musikken lindrer sorgen",
        "content": "Det er gået unormalt hurtigt, men ordene har presset sig på - og på en måde som aldrig før. Et personligt tab har blandt andet sat skub i processen, og på et års tid har det danske rockband Carpark North skrevet og færdiggjort sit femte studiealbum. Det er lidt af en bedrift for gruppen, der ellers kan være årevis om et nyt album, fortæller forsanger og guitarist Lau Højen. »Jeg mistede min mor i december. Hun var syg hele sidste år, og der var i den forbindelse en masse ord, som pressede sig på,« siger han.  Da han først fik besked om sin mors sygdom, blev pladens første nummer, »Håb«, lynhurtigt en realitet. »Jeg vågnede dagen efter og var fyldt med håb, men jeg var også vildt ked af det og bange. Jeg vidste, at hendes kræftform var uhelbredelig, så det var en dødsdom - bare en langsom en af slagsen,« fortæller Lau Højen og fortsætter: »I vores familie håber vi altid på det bedste, og det er jeg opdraget til at gøre, så vi snakkede ikke særlig meget om det øjeblik, hvor hun rent faktisk skulle dø, og det kunne jeg mærke, at jeg havde brug for at snakke om. Jeg tror, det er derfor, at linjerne bare kom til mig.« Nummeret blev til på dansk, og det er første gang i Carpark Norths historie, at gruppen nu har dansksprogede sange på et album.  Ifølge Lau Højen var det nemmere at være tro mod de mange følelser på modersmålet. »Man går rundt med en masse tanker, når ens familiemedlem er sygt. Der er en masse frygt, som, i det øjeblik min mor døde, blev afløst af sorg og savn.« »Det er svært at undgå at sige det på måder, som ikke er blevet sagt tusindvis af gange før på engelsk. Det danske sprog kan bare noget andet der, noget mere direkte og ufiltreret,« forklarer forsangeren. Nummeret »Håb« nåede han at spille for sin mor, mens hun stadig levede, og til begravelsen i kirken spillede han en akustisk version af det.  Bandets nyeste plade har også fået titlen »Hope«, for selv om det på mange måder er en mørk plade, så er der også sprækker af lys og en hyldest til livet, fortæller Lau Højen. At skulle dele ud af en så personlig historie har ikke været vanskeligt for den rutinerede forsanger. »Jeg synes, det ville virke tåbeligt at holde sådan en historie for sig selv, for det giver mig en forløsning at spille de her numre. Alle hendes formaninger, tanker og værdier lever i allerhøjeste grad i mig. Når jeg synger sangen, har jeg en følelse af at massere min sorg,« siger han og uddyber: »Hvis sorgen er en spændt muskel, så bliver den hele tiden en smule mere blød og mindre forkrampet, når jeg synger det nummer, og sådan tror jeg, at jeg vil have det fra nu, og til jeg dør.« Albummet »Hope« udkommer den 27. oktober. /ritzau/",
        "metadata": {
            "source": "https://www.berlingske.dk/kultur/dansk-forsanger-mistede-sin-mor-musikken-lindrer-sorgen",
            "image_url": "https://berlingske.bmcdn.dk/media/cache/resolve/image_x_large/image/8/80827/18936451-nils-meilvang---20171025114517.jpeg",
            "publication_time": "Fredag d. 27. oktober 2017, kl. 09.01",
            "author": null,
            "related_links": [],
            "attachments": []
        }
    }
}