{
    "version": "1.0",
    "document": {
        "id": 11156,
        "title": "Fra nørd til mainstream",
        "content": "Sørgebind, BBC og Sherlock Holmes Da forfatteren Arthur Conan Doyle slår sin hovedperson, Sherlock Holmes, ihjel i 1893 ved at skrive, at detektivens rival vælter ham ud over et vandfald, er der ramaskrig. Fans af Sherlock Holmes-historierne begynder at bære sørgebind over tabet af den fiktive detektiv. Arthur Conan Doyle bliver skubbet ud i kulden, og han bliver ikke længere inviteret med til de fester og arrangementer, som han i Sherlock Holmes-dagene var fast inventar til. Folket kan ikke klare tanken om, at de ikke skal læse flere historier om deres yndlingsdetektiv, så de tager sagen i egen hånd. Langsomt begynder der at sive hjemmegjorte historier om Sherlock Holmes ud. Arthur Conan Doyle mærker presset, og i 1903 genopliver han Sherlock Holmes. På trods af detektivens tilbagevenden, fortsætter fans med at skrive deres egne historier om detektiven og universet. Nogle af de første fanfiktion-historier har set dagens lys.  I dag ser man samme tendens, når fans venter på et nyt afsnit af Sherlock Holmesserien på BBC med Benedict Cumberbatch i hovedrollen. I ventetiden popper der hundredvis af alternative fortsættelser op på internettet, for hvis fansene ikke kan få den ægte vare, må de producere historierne selv. Kvinder, Star Trek og hjemmetrykte magasiner Den 8. september 1966 ruller en ny serie over de amerikanske TV-skærme. Kaptajn Kirk er på mission til det ydre rum sammen med sin besætning på rumskibet Enterprise. Amerikanerne har for første gang mødt »Star Trek«-universet. Star Trek er ikke en umiddelbar TV-succes, men seriens univers har fascineret mange, og hurtigt bliver der skabt en fankultur med serien i fokus. Fans begynder at skrive anmeldelser, science fiction-historier og andre små tekster i såkaldte fanzines. Magasiner skrevet af fans til fans. Fansene bliver medlemmer af foreninger, som udgiver de små fanmagasiner. Konceptet er, at den enkelte fan skriver en tekst, sender den ind til foreningens redaktør sammen med en frankereret svarkuvert, og når redaktøren har samlet og trykt magasinet, bliver det sendt retur til medlemmerne. ...det samme har Sir Arthur Conan Doyles Sherlock Holmes univers...Fold sammenLæs mere I 60ernes fanzines gemmer sig også fanfiktion-historier, altså historier hvor der bliver skrevet videre på »Star Trek«-fortællingerne, eller hvor personerne fra universet er karakterer i nye historier. Fanfiktion-historierne er ofte romantiske og bliver som de eneste tekster i magasinerne hovedsageligt skrevet af kvinder. Måske var det kvindernes måde at tage del i det ellers mandsdominerede science fiction-miljø. Måske var det naturligt, at kvinderne skrev de lidt blødere og romantiske historier, eller måske var det helt tilfældigt. Tendensen med mange kvindelige fanfiktionskribenter har ikke desto mindre fortsat lige siden. I dag er 80 til 90 procent af alle deltagere i miljøet kvinder. Nørder, internettet og Harry Potter I 1997 udkommer den første bog om Harry Potter, og fire år senere bliver bogen filmatiseret. Hurtigt begynder en fankultur omkring det magiske univers at blomstre op, og bøgerne og filmene om Harry, Ron og Hermione opnår på kort tid kultstatus. Fans i hele verden kan ikke få nok af at dyrke deres nye yndlingsunivers, og de begynder derfor selv at skrive deres egne fiktive historier om karaktererne fra Hogwarts. Harry Potters skaber, forfatter J.K. Rowling, er smigret. Hun er glad for, at hendes fans er så dedikerede, og hun giver grønt lys til at skrive videre på bøgerne.  Den massive fandyrkelse af »Harry Potter« er med til at udbrede fanfiktion-miljøet til en helt ny gruppe, nemlig de unge. Samtidig er internettet blevet allemandseje. Nu kan man nemt dele sine fanfiktion-historier med resten af verden på hjemmesider til formålet, hvor de tidligere blev skrevet til skrivebordsskuffen eller delt i små grupper af fans. Magiske universer som »Harry Potter«-bøgerne var tidligere anset for at være relativt nørdede. Science fiction, fantasy og eventyruniverser var for de få, men med »Harry Potter« bliver nørdkulturen mainstream. Det vokser yderligere, da »Ringenes Herre«-, »Twilight«- og »The Hunger Games«-bøgerne bliver filmatiseret i 00erne. Når bøgerne er læst og filmene set, skal man ikke fortvivle, for på internettets mange fanfiktion-platforme kan man finde tusindvis af historier om universerne. En af historierne, som man kan finde på Fanfiction.net, handler om »Twillight«. Den er skrevet af E. L. James, og i 2012 udkommer det, der oprindeligt var en »Twillight«-fanfiktionhistorie, som bog. »Fifty Shades of Grey« har set dagens lys, og den erotiske trilogi bliver en verdensomspændende bestseller. ...og selvfølgelig Harry Potters magiske parallelverden.Fold sammenLæs mere Derudover har internettet siden sin opblomstring i øvrigt været et rent slaraffenland for fans af musikere, filmstjerner og andre kendte. Her kan fans skrive fiktive historier om deres idoler og dele dem med ligesindende fra nær og fjern. En trend, der vokser og vokser. Historier om sangeren Justin Bieber og drengene fra boybandet One Direction er i dag nogle af de mest populære, når det gælder fanfiktion-historier om virkelige personer. ",
        "metadata": {
            "source": "https://www.berlingske.dk/kultur/fra-noerd-til-mainstream",
            "image_url": "https://berlingske.bmcdn.dk/media/cache/resolve/image_x_large/image/13/133688/14204621-billede.jpeg",
            "publication_time": "Søndag d. 31. juli 2016, kl. 20.00",
            "author": null,
            "related_links": [],
            "attachments": []
        }
    }
}