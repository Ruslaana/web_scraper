{
    "version": "1.0",
    "document": {
        "id": 19464,
        "title": "Irland får ny regering",
        "content": "DUBLIN:Irland styrer efter det mest dramatiske - men også mest forudsigelige - irske valg nogensinde mod at få en ny regering med Enda Kenny fra det liberale Fine Gail som ny premierminister. Optællingen af stemmerne fra fredagens valg tager først fart lørdag, men alle meningsmålinger peger på historisk stor valgsejr til Fine Gael og et ligeså historisk stort nederlag til det konservative Fianna Fáil, der har siddet ved magten siden 1997. Vrede vælgere vragede Fianna Fáil på grund af den gigantiske økonomiske krise, som landet er blevet kastet ud i. Efter at den globale finanskrise brød ud i 2008, og luften gik ud af den store irske boligboble, har landets største banker og den irske stat balanceret på fallittens rand. Dette har gjort, at regeringen har måttet købe de største banker for skatteborgernes penge, og at Irland før jul måtte bede Den Internationale Valutafond og EU's Hjælpefond om en redningspakke med lån for 633 mia. kroner for ikke at gå bankerot. Vreden mod den afgående premierminister Brian Cowen og hans parti Fianna Fáil har været så voldsom, at partiet ventes at gå fra 41,6 procent af stemmerne ved sidste valg i 2007 til bare 14 procent ved valget fredag, afslører meningsmålinger. I givet fald vil partiet gå fra at have 77 pladser i parlamentet til omkring 20. Brian Cowen stillede ikke selv op fredag, da han den 22. januar trak sig som leder efter måneders politisk uro og et fejlslagent, kontroversielt forsøg på en ministerrokade. Men hans person har smadret tilliden til hans parti, og derfor havde hans efterfølger som partileder, Micheál Martin, ikke en chance ved fredagens valg. I stedet har folk primært sat deres kryds ved Fine Gail, der høster stort på vreden mod Fianna Fail. Fine Gail står til at få 38 procent af stemmerne (27,3 procent ved valget i 2007). Angiveligt vil hans parti dog ikke formå at få majoritet alene, og derfor vil der med stor sandsynlighed blive tale om en koalitionsregering med Labour med partilederen Eamon Gilmore i spidsen. Labour står til en fordobling af sine stemmer – fra 10,1 procent i 2007 til 20 procent i dag. Sinn Fein står til 16 procent af stemmerne, men på grund af dets tætte forbindelse til IRA, har de andre store partier langt klar afstand fra Sinn Fein.",
        "metadata": {
            "source": "https://www.berlingske.dk/internationalt/irland-faar-ny-regering",
            "image_url": "https://berlingske.bmcdn.dk/media/cache/resolve/image_x_large/image/77/772028/3847037-ireland-vote.jpg",
            "publication_time": "Fredag d. 25. februar 2011, kl. 21.07",
            "author": "Michael Bjerre",
            "related_links": [],
            "attachments": []
        }
    }
}