{
    "version": "1.0",
    "document": {
        "id": 5810,
        "title": "Tidligere brandmand dømt for at sætte ild til 18 huse",
        "content": "En 34-årig, tidligere deltidsbrandmand er blevet idømt fem års fængsel for en række brande i Fjerritslev-området i Nordjylland sidste år. Det skriverNordjyske.dk. Det var en enig domsmandsret ved Retten i Hjørring, der fandt den 34-årige tidligere deltidsbrandmand skyldig i ildspåsættelserne. Anklagemyndigheden havde krævet otte års fængsel. Manden var tiltalt for i alt 33 brande, men blev dog kun dømt for de 18 af dem. Blandt andet blev han ikke dømt for sagens mest alvorlige brand, hvor en 87-årig kvinde måtte reddes ud af sit brændende hus. Den 34-årige har nægtet sig skyldig under hele sagen, og hans forsvarer, Jens Christian Christensen, havde også procederet for pure frifindelse.  Brandene fandt sted i oktober og november sidste år og var hovedsagligt rettet mod ubeboede ejendomme. Alt fra sommerhuse til containere og halmballer blev antændt, og skaderne løb op i over 20 millioner kroner. Men lørdag den 19. november tog sagen en ny, alvorlig drejning, da en 87-årig kvinde var tæt på at brænde inde i sit stråtækkede hus i Fjerritslev. Den 87-årige blev ifølge Ekstra Bladet reddet af sit barnebarn, som fik trukket hende i sikkerhed. Den 34-årige blev anholdt 28. november efter politiet offentliggjorde en overvågningsvideo fra en brand i et skur på Fjerritslev Skole. Flere genkendte den 34-årige på videoen og kontaktede politiet.  Anklagemyndigheden havde bl.a. fremlagt data fra mobilmaster, der viste, at den dømtes mobiltelefon befandt sig nær en række af brandene på gerningstidspunkterne. Udover fængselsstraffen blev den 34-årige dømt til at skulle betale erstatning i de forhold, han blev dømt for.",
        "metadata": {
            "source": "https://www.berlingske.dk/samfund/tidligere-brandmand-doemt-for-at-saette-ild-til-18-huse",
            "image_url": "https://berlingske.bmcdn.dk/media/cache/resolve/image_x_large/image/14/149815/19213404-pyromanbrande-fjerritslev.jpg",
            "publication_time": "Onsdag d. 22. november 2017, kl. 19.02",
            "author": "Michael Lund",
            "related_links": [],
            "attachments": []
        }
    }
}