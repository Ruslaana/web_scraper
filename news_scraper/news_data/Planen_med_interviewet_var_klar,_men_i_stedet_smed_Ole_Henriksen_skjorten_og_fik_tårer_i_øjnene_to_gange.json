{
    "version": "1.0",
    "document": {
        "id": 7578,
        "title": "Planen med interviewet var klar, men i stedet smed Ole Henriksen skjorten og fik tårer i øjnene to gange",
        "content": "Artiklen blev første gang bragt den 27. oktober 2018. Ole Henriksen viser tænder. Og opadvendte mundvige. Selvfølgelig. Smilet er et af 67-årige Ole Henriksens varemærker. Nu kommer han fjedrende ned ad trappen på d’Angleterre i en mønstret skjorte af uimodsigelig god kvalitet, jeans og bælte. »Jeg er beæret,« siger han og giver kindkys til både journalist og fotograf. »Jeg har lovet en dame, der sidder derude og spiser frokost lige at tage en selfie sammen med hende,« han peger mod d’Angleterres restaurant, og spørger: »Er det OK? Jeg er tilbage om et øjeblik. I er godt tilpas, ikke?« Han fjedrer væk. Fibrene i det tykke gulvtæppe når dårligt at lægge sig under hans fødder. Fysisk fylder Ole Henriksen ikke meget i landskabet. Men på alle andre måder gør han. Ikke mindst med sin gigantiske succes inden for hudpleje. FAKTARundt om Ole HenriksenFødt 4. maj 1951 i Nibe.Har i skoleårene svært ved at få venner og bliver mobbet.I teenageårene finder han ud af, at han er bøsse.Flytter i juni 1969 som 18-årig til København.Møder som 19-årig sin første store kærlighed, amerikaneren Harvey.Med Harvey rejser han blandt andet til USA og Indonesien. To steder der har defineret Ole Henriksen.1975 åbner Ole Henriksen sin første klinik i Beverly Hills, hvor han selv rører sine cremer hjemme i køkkenet.Et væld af berømtheder fra Barbra Streisand til David Bowie får øjnene op for Ole Henriksens evner.I 1984 møder han sit livs store kærlighed, Laurence Roberts. De to er stadig sammen.15. januar er Ole Henriksens nye lejlighed på Sankt Annæ Plads i København indflytningsklar. Derefter bliver han deltidsdansker med base i København og i Los Angeles.1. marts 2020 går han på pension.FOLD UD Ole Henriksen har tæmmet berømthedernes hudorme og lyttet til sine kunders livslede og - glæde. Han har klappet sine hvide tænder i omkring deres hemmeligheder. Og han har skabt cremer og hudplejeprodukter, der bliver solgt på verdensplan. Men det er ikke det hele. Han har optrådt i TV-programmer, været genstand for en musical-koncert »I Love It - in Concert« over sit liv, og han har udgivet adskillige bøger. Senest »Det Skal Føles Godt - tag hjertet med på vejen mod succes«, der som titlen antyder, indeholder Ole Henriksens råd til et succesfuldt liv. Ole Henriksens smil pryder forsider og bagsider på alt fra kulørte blade til selvhjælpsbøger. Men passer det altsammen? Er manden virkelig en omvandrende menneskelig oase af venlighed og næstekærlighed? Det kan da i hede hule helvede ikke passe, at et menneske kan være så positivt. Jeg mener, manden er fra Nibe og var »for stor og for aparte«. Han skulle »kanøfles«, og det blev han, indtil han som 14-årig fik selvmordstanker af ensomhed. Ole Henriksen har altid gået sine egne veje. Som barn har han svært ved at passe ind i nordjyske Nibe. Men da han kommer til København og siden rejser videre ud i verden, bliver der i højere grad sat pris på hans gå-på-mod, imødekommenhed og glæde.Fold sammenLæs mereFoto: LINDA KASTRUP. Ole Henriksen er tilbage. Han hvirvler journalist og fotograf ind i en venligsindet tornado. »Sidder I godt?« »Er temperaturen behagelig?«. »Vil I have noget at drikke?« »De er så søde og rare her«. Han sætter sig på kanten af sofaen. Opmærksom. Jeg har en plan med mit interview. Vi skal tale om jantelov. Om det danske samfund har ændret sig. Om det er derfor, han sammen med sin mand har valgt at købe en lejlighed på Sankt Annæ Plads i København med en plan om at blive deltidsdansker fra januar næste år. Og vi skal tale om, om al den succes har været drevet af et ønske om hævn over mobberne. Men sådan kommer interviewet ikke til at gå. Jeg spørger ham, om janteloven var en af årsagerne til, at han i 1971 som 20-årig sad på et fly til New York - et usædvanligt valg for en ung nordjyde på det tidspunkt. »Jeg tænkte ikke så meget over det med janteloven. Til trods for den modgang, jeg mærkede. Jeg havde også en meget hemmelig verden. Blandt andet følte jeg en stor fascination og kærlighed til teaterverdenen. Min mor og far kunne godt føle sig mindreværdige. Men det kunne jeg slet ikke forstå, for jeg elskede og beundrede dem. I dag har jeg en enorm respekt for alle mennesker,« fortæller han og fortsætter på sit særlige ole henriksenske. En blanding af altmodisch dansk, nordjysk og enkelte amerikanske ord. »Man ligner selvfølgelig sine forældre på mange måder. Men sjælen tilhører os selv. Det blev jeg introduceret for i Indonesien, og det har jeg levet efter lige siden. At jeg er den her gamle sjæl, der er blevet genfødt,« siger han blandt andet med henvisning til, at han adskiller sig fra sine forældre med sit ukueligt optimistiske sind. »Jeg har lige været på Java og mødt en af de mest anerkendte healere i verden. Jeg havde to sessions med ham. Han beviste for mig, at vi har stor magt over over vores eget liv.« Ole Henriksen flytter snart tilbage til Danmark, og han har udgivet en ny bog \"Det skal føles godt.\" Han bor midlertidigt på Hotel d'Angleterre. Ole Henriksen træner hver dag en time med dans, styrkeøvelser og meditation.Fold sammenLæs mereFoto: LINDA KASTRUP. Ole Henriksen fortsætter. Fortællingen vandrer fra Java - til behovet for alenetid - til USA - til en følelse af at alle mennesker i bund og grund er kærlige - og til hans enorme drivkraft, som stammer helt tilbage fra barneårene i Nibe. I sin nye bog nævner Ole Henriksen den danske jantelov. Vores danske behov for at tæmme og hæmme det anderledes. Jeg vil stadig gerne høre Ole Henriksens sætte ord på det. Så jeg prøver igen. Jeg går ud fra, at du stak ret meget ud. Var der plads til en som dig i Danmark dengang? »Ja, jeg stak ret meget ud. Det gjorde jeg. Men der var plads til mig. Jeg var bare Ole fra Jylland, der var bosat i København. Det var ligesom at være på eventyr. Jeg hoppede ud af skabet som bøsse, og så havde jeg fået arbejde på Sygekassen. Det kedede mig, men jeg nød mennesker, og den måde man etablerer samtaler med folk. Jeg sad ved kassen og modtog penge, og så blev det til lidt småsnak indimellem. Men der er ingen tvivl om, at vildbarnet, som jeg var, var eventyrlystent. Jeg drømte om den store verden. For når jeg tænker på, hvordan jeg udfoldede mig med min kusine Hanne i Nibe. Vi lavede cirkusforestillinger, da jeg var syv-otte år gammel.« En del af Ole Henriksens øvelser har han lært af Sylvester Stallone.Fold sammenLæs mereFoto: LINDA KASTRUP. Ole Henriksen fortsætter. Fortæller om hans og kusinen Hannes cirkusforestillinger, der endte i barnligt uskyldigt striptease. Videre til USA og hans første store kærlighed, amerikaneren Harvey. Hver sætning er en trædesten til et nyt udgangspunkt. Til nye anekdoter, historier og minder.  Men hvad med janteloven? I Danmarks siger vi »højt at flyve, dybt at falde«. Amerikanerne siger »the sky is the limit«. Var det ikke netop derfor du forlod Danmark for 47 år siden? »Jo. Denamerikanske kulturhar bidraget meget. Der er en holdning mange steder i USA, hvor man siger »hej, godt gjort, tillykke«, og »hvor er du da dejlig«, og »hvor er du talentfuld«. Det var som om, der ikke var nogen grænser for, hvad man kunne,« siger Ole Henriksen og fortsætter med at fortælle om, at hans forældre gerne så, at han blev bankelev i Nibe, og springer derefter videre, videre, videre. Jeg forsøger igen med janteloven. Ole Henriksen svarer imødekommende, han bruger uendeligt få ord på det dårlige og hopper til noget positivt, hyggeligt eller morsomt. Jeg spørger, om han kunne finde på at flytte til Nibe igen. »Aldrig,« siger han, men han »elsker nibenitterne« og vil bare gerne have »flere kulturelle tilbud«, end Nibe kan tilbyde. Jeg spørger, om det føles som en hævn over mobberne at få så massiv succes. Han svarer »egentlig ikke«. Sådan bliver vi ved. Jeg jager den skarpe udtalelse. Ole Henriksen smiler. Er noget nær verdens mest imødekommende menneske. Og får gang på gang ført samtalen hen på positiv grund. Han siger det ikke. Det ser end ikke ud, som om han tænker over det. Men han bruger kun få ord og meget lidt energi på det negative. Og jeg tror på ham. Jeg tror på smilet, glæden og positiviteten. Senere vil det også gå op for mig, at jeg tror på tårerne. Kram er vigtige for Ole Henriksen. Han uddeler dem flittigt og gerne. I forbindelse med et arrangement i Musikkens Hus, hvor musical-koncerten om hans liv blev opført, fik de første 50 købere af billetter et kram af Ole Henriksen med i købet.Fold sammenLæs mereFoto: LINDA KASTRUP. I 1970 møder en 19-årig Ole Henriksen en mand, der kommer til at gøre en gigantisk forskel i hans liv. Amerikaneren Harvey dukker op i danskerens tilværelse et års tid efter, at han er flyttet fra Nibe til København. På bøssebaren Pink Club inviterer Harvey først på drinks, siden på middag og endelig med ud i verden. Med Harvey tager han til Paris, London, USA og Indonesien.  Men Harvey er bipolar, og i løbet af deres år sammen bliver han mere og mere ustabil. Det kulminerer en aften i 1984. Ole Henriksen har ventet på, at Harvey skal forlade deres fælles bolig. Han er blevet bange for Harvey og har langt om længe taget beslutningen om at forlade ham. Da hoveddøren er smækket bag Harvey, giver Ole Henriksen sig til at pakke de mest nødvendige ting. Han mærker ikke, at hoveddøren går op. Ej heller at soveværelsesdøren åbnes. Først da han hører en, der trækker vejret bag ham, ved han, at han er i store problemer. Harvey har en pistol i hånden og trykker den mod Ole Henriksens tinding. Episoden ender lykkeligt, forstået på den måde, at Ole Henriksen slap væk. I tre år vælger Ole Henriksen at betale et månedligt beløb til Harvey. Både så Harvey har noget at leve af, men også som en slags sikkerhed for, at Harvey ikke skal skade Ole Henriksen eller Ole Henriksens nye kæreste og nuværende mand, Laurence Roberts. Harvey ender med at slå en af sine efterfølgende kærester ihjel og selv begå selvmord. »Harvey var en verdensmand og dødcharmerende og dødintelligent. Men nogle af de mest intelligente mennesker kan være bipolare. Det er et kæmpestort problem for mange. Det, at det blev værre og værre, blev en kæmpe lærestreg for mig. Det viser bare, atuanset hvem man er, så kan man lande i situationer, der kan være ganske forfærdelige,« siger Ole Henriksen og fortsætter: »Men Harvey gav mig også muligheden for at komme til USA. Det er jeg meget taknemmelig for.« Han stopper. Lukker øjnene og lægger hovedet bagover. Og så græder han. »Jeg bliver emotionel, når vi taler om det,« siger han hviskende. Selv har jeg vist også fået noget i øjet. Ole Henriksen træner hver dag en time med dans, styrkeøvelser og meditation. Han understreger også, at han har brug for alenetid.Fold sammenLæs mereFoto: LINDA KASTRUP. »Fordi det er godt nok forfærdeligt. Gosh. Men jeg har aldrig haft behov for at gøre noget, der kunne skade Harvey,« siger han og fortæller om livsværdier og kvinder, der også kan ende i dårlige forhold. Får kort flettet ind, at fotografen og jeg er smukke. Og fortæller videre om sin mand Laurence Roberts, som han blev kærester med i 1984 og gift med i 2008. »Laurence var som solskin. Hver dag! Og det er han også i dag 35 år senere.« Tårerne kommer igen op i Ole Henriksens øjne. »Der blev jegemotionaligen. Det er fantastisk!« Vi går med Ole Henriksen hen mod elevatoren på vej op på hans værelse. En midaldrende kvinde med skulderlangt mørkt hår stopper op. Usikker på om hun skal mase sig med ind i elevatoren op til d'Angleterres værelser, eller om hun skal vente på den næste. Ole Henriksen holder elevatordøren for hende. »Thank you«, siger hun på engelsk. »Sikke en smuk accent,« siger Ole Henriksen på amerikansk og fortsætter. »Jeg elsker britisk.« Kvinden er tilbageholdende til at begynde med, men overgiver sig så til Ole Henriksens store smil. »Hvor er du så fra?« spørger hun og slapper tydeligvis af. »Jeg er dansker, men jeg bor i LA,« siger Ole Henriksen. Ole Henriksen flytter snart tilbage til Danmark, og han har udgivet en ny bog \"Det skal føles godt.\" Han bor midlertidigt på Hotel d'Angleterre. Ole Henriksen træner hver dag en time med dans, styrkeøvelser og meditation.Fold sammenLæs mereFoto: LINDA KASTRUP. På sit værelse danser han løs i bar overkrop til ære for kameraet. Siger små lyde som erstatning for musik. Bevæger sig som den balletdanser han i et par år i New York trænede for at blive. Han tager sig selv i at tale for meget. Opmærksom på hvad vi gerne vil have af ham for at kunne skabe en god artikel. Det lader i det hele taget til, at vores velbefindende ligger ham på sinde. Velbefindende er vigtigt. Han har bygget en forretning op omkring at øge andre menneskers velbefindende. Selv udstråler han smittende overskud og veltilpashed. Og som leder af en virksomhed med mange ansatte, har det været en vigtig del af hans ledelsesfilosofi. »Når man giver folk frihed, og man får dem til at føle sig godt tilpas og støtter dem og bakker dem op, så bliver de endnu dygtigere. De leverer noget endnu mere kreativt, og de føler sig ikke pressede eller sat i bås,« siger Ole Henriksen, der som virksomhedsleder selvfølgelig også har været i konflikter og været nødt til at fyre folk - blandt andet hvis de ikke havde forståelse for, hvor meget medarbejdernes velbefindende ligger Ole Henriksen på sinde. Forude venter dog et nyt eventyr uden ledelsesansvar. Ole Henriksen solgte allerede i 2011 sin virksomhed til LVMH (Moët Hennessy Louis Vuitton), et multinationalt firma, der handler med luksusvarer. 1. marts 2020 træder Ole Henriksen selv helt ud af den virksomhed, han har bygget op over et helt liv. Og allerede fra 15. januar næste år regner han og Laurence Roberts med, at de kan flytte ind i den nye lejlighed på Sankt Annæ Plads - og tage hul på tilværelsen som deltidsdanskere. På gangen foran hotelværelset får Ole Henriksen øje på en af stuepigerne. »Hej,« råber han til hende. Roser hende for sit arbejde og slutter af med »thank you«. »De fleste af stuepigerne taler engelsk,« forklarer han og siger »nej«, han ved endnu ikke, hvad lige præcis denne stuepige hedder. Men receptionisten og tjenerne nede i restauranten, dem kender han navnene på. Ole Henriksen er et morgenmenneske. Klokken er 7.00 og morgenmaden består hver dag af havregrød, nødder og blåbær. Men snak med tjenerne er også vigtig for ham.Fold sammenLæs mereFoto: LINDA KASTRUP. »De er så venlige og udfører sådan et godt arbejde,« siger han. Og jeg tror ham. Og han springer fjedrende videre. Fortæller om at skulle i Go’ Aften Danmark. Om hvor vidunderlig København er. Og vand. Han elsker vandet. Især når det blæser. Og blåbær. Han spiser enorme mængder. Han viser tænder. Og opadvendte mundvige. Selvfølgelig. Bogen »Det Skal Føles Godt - Tag hjertet med på vejen mod succes« udkom 17. oktober.",
        "metadata": {
            "source": "https://www.berlingske.dk/kultur/planen-med-interviewet-var-klar-men-i-stedet-smed-ole-henriksen-skjorten-og",
            "image_url": "https://berlingske.bmcdn.dk/media/cache/resolve/image_x_large/image/107/1077589/22381935-o.jpg",
            "publication_time": "Lørdag d. 27. oktober 2018, kl. 11.54",
            "author": "Christina Hilstrøm",
            "related_links": [],
            "attachments": []
        }
    }
}