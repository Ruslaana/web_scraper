{
    "version": "1.0",
    "document": {
        "id": 15942,
        "title": "Tvivlsomt partnerskab på arbejdsmarkedet forstærker enevældig magtposition",
        "content": "»Vi har sejret ad helvede til,«fastslog LOs navnkundige formand Thomas Nielsen i sin afskedstale tilbage i 1982. Forleden kunne FH-formand, Morten Skov Christiansen, gentage replikken. Beskæftigelsesminister Ane Halsboe-Jørgensen (S) vil tildele Fagbevægelsens Hovedorganisationotte ud af ni lønmodtagerpladseri det nye magtfulde arbejdsmarkedsråd under Beskæftigelsesministeriet, der erstatter en række hidtidige nævn og råd. Den sidste går til Akademikerne (AC), mens Dansk Arbejdsgiverforening får seks pladser, Kommunernes Landsforening to pladser og Danske Regioner en enkelt plads af arbejdsgiverpladserne. Kun FH kommer styrket ud af slankeøvelsen, som betyder farvel til Lederne og Danske Handicaporganisationer, der hidtil har siddet i Beskæftigelsesrådet. Det er en præstation af en organisation, der år efter år er skrumpet ind, og i dag blotrepræsenterer hver tredje lønmodtager– og kun omkring hver fjerde i den private sektor. Imens er lønmodtagerne søgt mod frie og uafhængige lønmodtagerorganisationer som Krifa, Ase, Det Faglige Hus, Frie og Business Danmark. Fagforeningerne repræsentereri dag 23 procent– eller tæt på hver fjerde – af de organiserede lønmodtagere på det danske arbejdsmarked. En udvikling, der ser ud til at fortsætte. Alligevel har ministeren valgt fuldstændig at ignorere de ca.440.000 lønmodtagere,hvis eneste »forseelse« er at have gjort brug af deres lovsikrede ret til frit at vælge en fagforening, der ikke er en del af FH-bevægelsen eller den akademiske centralorganisation. Dermed cementerer regeringen det demokratiske underskud, som den danske model lider under. At sammensætningen af det nye arbejdsmarkedsråd begrundes med et kriterium om »overenskomstdækning«, gør kun den diskriminerende forskelsbehandling endnu mere usaglig. Ingen steder i loven eller dens forarbejder nævnes ordet »overenskomst«. Det er netop rådgivning af beskæftigelsesministeren om generelle politiske sager inden for beskæftigelse og arbejdsmiljø og helt bevidst ikke trepartsforhandlinger om overenskomstanliggender, det nye arbejdsmarkedsråd skal tage sig af. Forsøget på at begrunde repræsentation på baggrund af overenskomstdækning lugter derfor langt væk af, at regeringen nu reelt har nedsat en permanent trepartsinstitution ad bagvejen. Det sker i en tid, hvor det bliver stadig vanskeligere at argumentere for, at kun lønmodtagerorganisationer med særlig overenskomstdækning betragtes som arbejdsmarkedets parter. Så længe ca. 440.000 organiserede lønmodtagere holdes uden for indflydelse, ville det være mere præcist at tale om arbejdsmarkedets partnere. Ideologiske udpegninger af FH-repræsentanter hører fortiden til. Det moderne arbejdsmarked er på alle måder i bevægelse med nye arbejds- og aflønningsformer og atypiske ansættelsesformer, derudgør op imod en tredjedel af de beskæftigedepå det private arbejdsmarked. Her vinder individuelle aftaler mere indpas, mens de kollektive mister betydning. Forvaltningsmæssige principper som proportionalitet, saglighed og ligebehandling må være det fremtidige grundlag – også for sammensætning af råd og nævn under Beskæftigelsesministeriet. Jens Neustrup Simonsen er landsformand for Business Danmark, og Jane Heitmann er formand for Krifa ",
        "metadata": {
            "source": "https://www.berlingske.dk/kommentarer/tvivlsomt-partnerskab-paa-arbejdsmarkedet-forstaerker-enevaeldig",
            "image_url": "https://berlingske.bmcdn.dk/media/cache/resolve/image_x_large_vertical/image/186/1868458/24852430-fh-formand-morten-skov-christiansen-har-god-greund.jpg",
            "publication_time": "Mandag d. 16. december 2024, kl. 15.42",
            "author": null,
            "related_links": [],
            "attachments": []
        }
    }
}