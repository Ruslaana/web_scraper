{
    "version": "1.0",
    "document": {
        "id": 18757,
        "title": "Uhhhm, kebab",
        "content": "En storebror kommer en dag hjem med madrester på hagen, slikker det i sig og siger »Mums! Kebabsovs!« Straks vil lillebroren ud i verden for at smage den himmelske spise kebab. Han følger madlugtene og spiser først på Wong-Fu Grill, hvor han hilses med et »Ni hao« og får en forårsrulle, som han tror er kebab. »Aldrig have han smagt noget så godt!« Alligevel må han videre og indfanges i alt ni gange af pizza, sushi, m.v. og får serveret sproglige hapsere som »Ciao bello« og »Moshi moshi« undervejs. Vel er det sjovt de første fire-fem gange, men så er man også mæt og trænger til forandring, selv om Smet er kulturelt kreativ i sine krøllede tegninger. Idéen forløses først rigtigt med e-bogens applikationer, hvor replikkerne både er flere og kan høres sammen med sydende friture, eksotisk musik m.m.",
        "metadata": {
            "source": "https://www.berlingske.dk/boganmeldelser/uhhhm-kebab",
            "image_url": "https://berlingske.bmcdn.dk/media/cache/resolve/image_x_large/image/69/693112/4721847-rengen-der-ville-smage-en-kebab.jpg",
            "publication_time": "Torsdag d. 08. december 2011, kl. 22.30",
            "author": null,
            "related_links": [],
            "attachments": []
        }
    }
}