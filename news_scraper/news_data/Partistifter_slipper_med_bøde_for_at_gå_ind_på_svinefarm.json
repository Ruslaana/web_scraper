{
    "version": "1.0",
    "document": {
        "id": 21043,
        "title": "Partistifter slipper med bøde for at gå ind på svinefarm",
        "content": "Landsretten har tirsdag vekslet en betinget fængselsdom til en bødestraf for den tidligere politiske leder Henrik Vindfeldt. »Han er selvfølgelig glad og lettet over, at det ikke længere bliver en fængselsstraf,« siger forsvarer Kåre Pihlmann. Bødestraffen løber op i 37.500 kroner. Sagen handler om ulovlig indtrængen, da Henrik Vindfeldt i maj 2019 tog til en svinefarm på Nordfalster. På gården filmede han blandt andet døde grise på gårdspladsen. Hans formål var at sætte fokus på dyrevelfærd. »Han har ikke gjort det her med henblik på personlig vinding. Han har gjort det, fordi han ønsker at skabe debat om, hvordan svineproduktionen i Danmark gennemføres.« »Det må man sige, at han – uanset formildelsen i landsretten – betaler en pris for,« siger Kåre Pihlmann. Vindfeldt er i denne sag også blevet dømt for at have trængt ind på et andet svinebrug i november 2019 og lavet filmoptagelser. Retten i Nykøbing Falster idømte i december 2020 Vindfeldt 30 dages betinget fængsel, hvilket er en straf, der som udgangspunkt ikke skal afsones. Anklagemyndigheden gik også i landsretten efter en fængselsstraf, men Østre Landsret har tirsdag nedsat den til 25 dagbøder à 1500 kroner. Henrik Vindfeldt var med til at stifte Veganerpartiet, der siden fusionerede med et andet grønt parti og fik navnet Grøn Alliance. Senere sluttede Grøn Alliance sig til Alternativet, som netop er blevet genvalgt til Folketinget. Selv stillede Vindfeldt ikke op ved folketingsvalget 1. november. Landsretssagen omhandlede også to andre personer, som i byretten fik henholdsvis 30 dage og to ugers betinget fængsel. De har ifølge Kåre Pihlmann også fået ændret deres straffe til bøder. I midten af oktober blev den tidligere politiker idømt en bødestraf i en lignende sag. Her var han en forårsdag i 2020 sammen med mindst en anden trængt ind på en svinefarm, der tilhørte samme svinebonde som i sagen fra landsretten. Her ville de filme forholdene for grisene på svinefarmen i Stubbekøbing på Nordfalster, og også svinebonden samt nogle ansatte kom med på videoen. I den sag kostede den ulovlige indtrængen Vindfeldt ti dagbøder à 500 kroner. En kvinde, han var sammen med, fik en tilsvarende bøde. /ritzau/ ",
        "metadata": {
            "source": "https://www.berlingske.dk/indland/partistifter-slipper-med-boede-for-at-gaa-ind-paa-svinefarm",
            "image_url": "https://berlingske.bmcdn.dk/media/cache/resolve/image_x_large/image/161/1613445/24257250-plus-vlgerne-m-vente-p-vega.jpeg",
            "publication_time": "Tirsdag d. 08. november 2022, kl. 16.49",
            "author": null,
            "related_links": [],
            "attachments": []
        }
    }
}