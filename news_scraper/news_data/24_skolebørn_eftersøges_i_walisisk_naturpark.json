{
    "version": "1.0",
    "document": {
        "id": 12163,
        "title": "24 skolebørn eftersøges i walisisk naturpark",
        "content": "Cardiff. Tre redningshold er undervejs til Brecon Beacon i Wales, hvor op mod 24 engelske børn i teenagealderen er faret vild i en naturpark. Det skriver BBC Wales. Redningsholdene, der omfatter en helikopter fra kystvagten og lokalt politi, mener at vide, hvor børnene befinder sig, men kan ikke lande med helikopteren i området. Det skriver nyhedsbureauet Reuters. Ifølge Mark Moran, der er en del af Central Beacons Mountain Resque Team, har redningsholdene været i sporadisk kontakt med børnene, der er opdelt i fire grupper. To af børnene kan desuden være nedkølede. - Der er bekymring for deres helbred grundet det barske vejr, siger en talsperson fra det lokale politi ifølge BBC Wales. Politiet tilføjer, at antallet af forsvundne børn ikke er officielt bekræftet. /ritzau/",
        "metadata": {
            "source": "https://www.berlingske.dk/internationalt/24-skoleboern-eftersoeges-i-walisisk-naturpark",
            "image_url": "https://berlingske.bmcdn.dk/media/cache/resolve/image_x_large/image/16/161010/13845964-rangers-v-hibernian---william.jpeg",
            "publication_time": "Onsdag d. 29. juni 2016, kl. 15.39",
            "author": null,
            "related_links": [],
            "attachments": []
        }
    }
}