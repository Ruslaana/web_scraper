{
    "version": "1.0",
    "document": {
        "id": 19716,
        "title": "Langt flere tager en uddannelse",
        "content": "Markant flere unge vælger nu at kaste sig over en uddannelse. Ifølge nye beregninger fra Undervisningsministeriet er andelen af en ungdomsårgang, der forventes at gennemføre en ungdomsuddannelse, steget fra 81,3 pct. i 2008 til 83,8 pct. sidste år - det højeste antal nogensinde. Den overraskende udvikling kommer efter næsten ti år med fald og stilstand i statistikken og kan også aflæses direkte i tallene for unge, der ventes at gennemføre en videregående uddannelse. »Det skyldes blandt andet at en større andel af de unge går i gang med gymnasiet. Der er knap så stor efterspørgsel på arbejdskraft, hvilket får flere unge til at uddanne sig frem for at finde arbejde efter grundskolen,« siger Thomas Lange, som er chefkonsulent ved UNI-C Statistik og Analyse, der står bag de nye tal. Regeringen er flere gange blevet kritiseret for at have urealistiske ambitioner, om at 95 pct. skal gennemføre en ungdomsuddannelse i 2015. Men de nye tal vækker glæde og optimisme hos undervisningsminister Tina Nedergaard (V): »Det mest opsigtsvækkende er, at vi generelt har en kraftig stigning i antallet af unge, der ser ud til at gennemføre en uddannelse. Vores unge er blevet opmærksomme på, at de skal uddanne sig. Men den lykkelige nyhed, som overstråler alt det andet gode, er, at de unge piger, som er efterkommere af indvandrere, har nogle virkelig flotte resultater,« siger Tina Nedergaard. Socialdemokraternes uddannelsesordfører, Christine Antorini, er glad for de nye tal, men påpeger, at regeringen langt fra er nået i mål: »Det er da på tide, at der endelig begynder at ske en positiv udvikling på uddannelsestallene. Men vi er stadig langt fra målet, så det her skal ikke få os til at hvile på laurbærrene. Udviklingen skal stimuleres. Derfor er det bekymrende, at de unge, der nu endelig er i gang med at uddanne sig, ser frem til de besparelser på uddannelserne, som regeringen netop har vedtaget i Finansloven.« Tallene viser desuden, at flere unge kommer hurtigere gennem en uddannelse end tidligere.",
        "metadata": {
            "source": "https://www.berlingske.dk/samfund/langt-flere-tager-en-uddannelse",
            "image_url": "https://berlingske.bmcdn.dk/media/cache/resolve/image_x_large/image/81/814056/3315415-study.jpg",
            "publication_time": "Fredag d. 19. november 2010, kl. 23.15",
            "author": "Lena Masri",
            "related_links": [],
            "attachments": []
        }
    }
}