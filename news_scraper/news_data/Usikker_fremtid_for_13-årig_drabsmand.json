{
    "version": "1.0",
    "document": {
        "id": 19133,
        "title": "Usikker fremtid for 13-årig drabsmand",
        "content": "Den unge teenager, som i aftesstak og dræbte en jævnaldrendedreng iSønderborg, går en usikker fremtid i møde. Den næste tid kommer til at bestå ef en række evalueringer fra skole, psykologer og - vigtigst af alt - samtaler med teenageren selv. Det oplyser Marianne Korsgaard Helms, Børne og Familiechef i Sønderborg Kommune. - Det vigtigste er at finde ud af, hvad der vil være mest til fordel for drengens tarv. Der kan være tale om, at han skal i en eller anden form for døgntilbud - det kan også være, at han kan få lov til at blive hjemme, men må have ambulant tilsyn, siger hun. Drengen bor hos sin mor, men har indtil sommerferien været i dagtilbud på Alssund Børne- og Ungdomscenter, hvor han lærte offeret at kende. Drengen er under den kriminelle lavalder og kan derfor ikke stilles for retten. Kommunens forestående evaluering tager normalt omkring tre måneder at gennemføre. Det skyldes, at der skal ligge et observationsforløb til grund for de tiltag, der anbefales i den kommende rapport.  Udredningen vil sandsynligvis gå på psykologiske og pædagogiske vurderinger, samt en udredning af drengens øvrige sociale forhold. Efterfølgende vurderer sagsbehandlere i kommunen, hvilke tilbud der passer den unge teenager bedst.  Marianne Korsgaard Helms oplyser også, at en stor del af fremtiden kommer til at dreje sig om drengens familie. - Vi vil naturligvis give familien en række tilbud, som de kan tage imod, hvis de har behov for det. Det kan være i form af psykologer, rådgivere eller andet. Det vigtigste er, at der bliver taget hånd om alle parter. Også om offerets efterladte, siger hun. Kommunen skal også finde ud af, om der kan blive tale om at tvangsfjerne af drengen, hvis vurderingen er, at de familiemæssige omstændigheder omkring ham ikke er til hans eget bedste. Alt afhænger altså af, hvilken problemstilling de sociale myndigheder mener har forårsaget den voldsomme episode i aftes. - Man får meget sjældent noget godt ud af at presse børn ud i en løsning, de ikke kan se sig selv i. Derfor er det vigtigt, at drengen selv bliver hørt og kan få medindflydelse på, hvad der skal ske med ham, siger Marianne Korsgaard Helms. Den 13-årige blev i nat anbragt i en sikret institution.",
        "metadata": {
            "source": "https://www.berlingske.dk/samfund/usikker-fremtid-for-13-aarig-drabsmand",
            "image_url": "https://berlingske.bmcdn.dk/media/cache/resolve/image_x_large/image/72/721791/4364979-her-skete-knivdrabet.jpg",
            "publication_time": "Torsdag d. 21. juli 2011, kl. 13.37",
            "author": "Mathias Ørsborg Johansen",
            "related_links": [],
            "attachments": []
        }
    }
}