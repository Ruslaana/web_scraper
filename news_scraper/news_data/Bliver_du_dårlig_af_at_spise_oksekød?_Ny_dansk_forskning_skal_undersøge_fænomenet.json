{
    "version": "1.0",
    "document": {
        "id": 13210,
        "title": "Bliver du dårlig af at spise oksekød? Ny dansk forskning skal undersøge fænomenet",
        "content": "Hvis du uden forklarlig grund pludselig føler ubehag, når du har spist kød fra køer eller andre store pattedyr, så kan det have en ganske særlig årsag. Reaktionen kaldes alfagal-syndrom og optræder hos personer, hvis blod er blevet inficeret af sukkerstoffet af samme navn. Det kan være svært at knytte ubehaget til kødspisningen, da den først optræder flere timer efter måltidet. Det er flåtbid, der er årsag til alfagal-syndromet, en lidelse som forskningen endnu kun ved lidt om, men som et større dansk forskningsprojekt nu skal undersøge hyppigheden af. I 2020 anslog patientforeningen Astma-Allergi Danmark, at mellem ti og 20 danskere havde pådraget sig alfagal-syndrom ved flåtbid, men forskere på RUC og Frederiksberg Hospital mener, at langt flere danskere end hidtil antaget kan være blevet smittet. »Der er helt sikkert et stort mørketal, da kødallergien ikke altid er blevet registreret som resultatet af alfagal. Det kan en undersøgelse af databaser om flåtbid måske kaste lys over,« siger professor mso på Roskilde Universitet, Karen Angeliki Krogfelt til Berlingske. Det er kun omtrent tolv år siden, at svenske forskere begyndte at have mistanke om, at kødallergi kunne være forårsaget af flåtbid. Allergien opstår, når flåten trænger gennem huden for at suge blod og i samme ombæring indsprøjter en slags bedøvelsesvæske, der indeholder sukkerstoffet alfagal. Flåten bliver selv inficeret med alfagal, når den bider kvæg eller andre store pattedyr, hvis kød indeholder stoffet. Oksekød, lammekød, hjortekød og svinekød er dog ufarligt at spise for mennesker, da det kun er ved flåtens bid og overførsel af stoffet, at det kan aktivere menneskekroppens immunsystem og sætte gang i allergien. Fredag skrev nyhedsbureauet AP, at op mod enhalv million amerikanereifølge sundhedsmyndighederne muligvis er blevet allergiske over for kød som følge af flåtbid. »Smitten i USA har formentlig noget bedre vilkår end i Danmark. Der er flere pattedyr, de kan smitte, og flåten er aktiv året rundt i det varme klima i amerikanske sydstater. I Danmark er den i dvale om vinteren,« siger Karen Angeliki Krogfelt. Bag det danske forskningsprojekt står tillige forskerne Katja B. Holst og Allan Linneberg, og hensigten med projektet er »at måle forekomsten, udviklingen i forekomst over tid og risikofaktorerne for kødallergi i Danmark. Projektets mål er at skaffe viden om, hvem der er i risiko for kødallergi både blandt patientgrupper og i den generelle befolkning med henblik på at forbedre diagnose og behandling.« Det er et toårigt projekt støttet af Det Frie Forskningsråd, som skal udføres på Frederiksberg Hospitals Center for Klinisk Forskning og Forebyggelse. Indtil forskerne får indkredset den faktiske hyppighed af alfagalsmitte herhjemme, er det vanskeligt at vurdere risikoen for at pådrage sig syndromet i Danmark, siger hun. Det er også i dag uvist, om man kan helbredes for den kødallergi, den forårsager. Nyere forskning i allergier viser, at immunterapi i nogle tilfælde kan lindre og helbrede smittede for allergien. Symptomerne på kødallergien opstår tre til otte timer efter spisning i modsætning til andre madallergier, hvor reaktionen typisk optræder i løbet af få minutter. Symptomerne kan omfatte mavekramper, diarré og udslæt og kan i alvorlige tilfælde medføre livstruende tilstande som åndedrætsbesvær. Fredag rapporterede Sky News om enstigning i antallet af tilfældei Storbritannien, hvor professor Richard Wall fra University of Bristol vurderede, at forandringer i klimaet havde bidraget til en større udbredelse. »Det er formentlig i dag tilfældet, at smitterisikoen er til stede året rundt,« siger Richard Wall til Sky News.",
        "metadata": {
            "source": "https://www.berlingske.dk/videnskab/bliver-du-daarlig-af-at-spise-oksekoed-ny-dansk-forskning-skal",
            "image_url": "https://berlingske.bmcdn.dk/media/cache/resolve/image_x_large/image/170/1701980/24492697-insekter-varmen-gr-dem-vilde-og-trstige.jpg",
            "publication_time": "Lørdag d. 05. august 2023, kl. 16.17",
            "author": "Kristian Lindberg",
            "related_links": [],
            "attachments": []
        }
    }
}