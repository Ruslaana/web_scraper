{
    "version": "1.0",
    "document": {
        "id": 11389,
        "title": "Opkøb tæt på at gøre Fastspeed til fjerdestørste internetleverandør",
        "content": "Den fremadstormende bredbåndsleverandør Fastspeed er meget tæt på at blive Danmarks fjerdestørste leverandør af internetforbindelser til danskerne. Det sker, efter at Fastspeed – som er stiftet af tidligere TDC- og YouSee-direktører – nu køber 9.000 bredbåndskunder af internetselskabet Wizer, som en af telebranchens veteraner, Frank Rasmussen, står i spidsen for. »Vi er nu godt på vej til at blive landets fjerdestørste internetudbyder, når vi køber Wizers kundebase med 9.000 fiberkunder i frem for alt Storkøbenhavn og Nordsjælland og overtager dem fra 1. juni,« siger Jens Raith, der er medstifter af og administrerende direktør for Fastspeed. Lige nu er Fastspeed nummer fem efter Nuuday/YouSee, Stofa (ejet af energikoncernen Norlys), Waoo (ejet af energiselskabet Andel) og Telenor, sidstnævnte med 116.000 bredbåndskunder ved årsskiftet, som er de nyest tilgængelige tal. Wizer var en af de første virksomheder i Danmark, der gjorde fibernet med de lynhurtige internetforbindelser tilgængelig for danskerne. Selskabet blev stiftet i 2013 under navnet Gigabit og har solgt forbindelser over TDCs fibernet, inden det i 2017 begyndte også at bygge egetfibernet, som den skandinaviske internetkæmpe GlobalConnect købte i marts 2022. Købsprisen for de 9.000 kunder – det store flertal privatkunder – vil Jens Raith ikke oplyse. »Jeg vil nok sige, at vi har betalt for meget, mens Frank Rasmussen vil mene, at han har fået for lidt,« ler han. Fastspeed lover nu at sikre, at overflytningen sker så smertefrit som muligt. Eftersom Wizer-kunderne har betalt for deres eget udstyr, vil de ikke skulle gøre noget og skal heller ikke skifte internetrouteren ud. »Der kan blive tale om en meget kort nedetid den nat, hvor TDC og GlobalConnect skal pege trafikken andetsteds hen. Enkelte kunder vil opleve at få en prisreduktion, flertallet vil fortsætte til de priser, som Wizer har varslet. Vi varsler ingen prisstigninger,« understreger Jens Raith. Fastspeed åbnede i foråret 2019 og rundede i december 2022 i alt 100.000 kunder. Fastspeeds koncept er hurtigst mulige forbindelse til lavest mulige pris, og selskabet sælger forbindelser viaTDCs kabel-tv-net samt på fibernet landet over, i alt 15 styk. Wizer fortsætter som entreprenørforretning og dermed i samarbejde med Fastspeed om at få fibernet flere steder og få flere koblet på forbindelserne. »Vores fokus ligger fremadrettet på at bygge fibernet. Så det nye frasalg indgår helt naturligt i vores strategi om at fokusere på det,« siger Frank Rasmussen om frasalget. Han satser på efter sommerferien at have en helt ny softwareplatform klar til underentreprenører i fiberbranchen, som skal sørge for en mere effektiv udrulning af de fiberforbindelse, som i rødglødende tempo graves ned i store dele af landet. Her gælder det nemlig om at være det første fiberselskab i et område, for med graveomkostninger på – som tommelfingerregel – 800-1.200 kroner pr. meter kommer der sjældent et fibernet nummer to i et område. Den, der kommer først, vil derfor kunne forvente at kunne leje forbindelserne ud til internet- og tv-udbydere som Nuuday/YouSee, Hiper, Fastspeed, Telenor, Telia og mange flere. Fastspeed har netop leveret sit første årsregnskab med overskud, et plus på 2,3 millioner kroner før skat.",
        "metadata": {
            "source": "https://www.berlingske.dk/virksomheder/opkoeb-taet-paa-at-goere-fastspeed-til-fjerdestoerste",
            "image_url": "https://berlingske.bmcdn.dk/media/cache/resolve/image_x_large/image/167/1670446/24411958-pix-fiberkabler.jpg",
            "publication_time": "Torsdag d. 27. april 2023, kl. 08.00",
            "author": "Thomas Breinstrup",
            "related_links": [],
            "attachments": []
        }
    }
}