{
    "version": "1.0",
    "document": {
        "id": 19006,
        "title": "Racismedømt topdesigner får nyt job",
        "content": "Det var virkeligt ikke kønt, da den britiske designer John Galliano for tre år siden overfusede en et jødisk ægtepar på Cafe La Perle i Marais-kvarteret i Paris.Han var beruset og lod parret vide,at han »elskede Hitler«og at deres »mødre, fædre og bedsteforældre fandeme skulle være blevet gasset«. Han blev arresteret, der dukkede en video med lignende udtalelser op, og kort efter blev han også fyret fra Dior, hvor han havde været designer siden 1996.Han fik senere en dom for antisemitismeog en bøde på 6.000 euro.  Siden da har han stået på sidelinjen i den internationale modeverden. Et uomtvisteligt talent, men samtidig en paria. Men han er nu taget til nåde. Først havde han en kortere affære med italienske Oscar de La Renta op til visningen af efterårskollektionen for 2013, hvor han med amerikansk Vogues chefredaktør Anna Wintour havde fået lov til midlertidigt at arbejde. Formentlig med den hensigt at skulle erstatte Oscar de La Renta, når han gik på pension, men, mener Womens Wear Daily at vide, den ide blev skrottet, da Galliano ville have for mange af sine egne ansatte med.  Nu bliver det i stedet det Paris-baserede modehus Maison Martin Margiela, der får fornøjelsen af John Galliano, når han formentligt senere mandag bliver udnævnt som kreativ chef for huset og dermed ansvarlig for både herre-, dame- og haute couture-linjen, skriver Womens Wear Daily Dermed bryder Maison Martin Margiela med sin hidtige meget tilbageholdende stil, hvor ingen designer er blevet navngivet siden Martin Margiela selv gik på pension i 2009 (og han selv var også diskretionen selv og blev derfor kaldt modens Greta Garbo, fordi han søgte lige så lidt opmærksomhed som skuespillerinden gjorde i sine sidste år i Paris). Maison Martin Margiela er kendt for sine dekonstruerede, eksperimenterende kollektioner, mens John Galliano er en del mere sprælsk - og i tiden hos Dior var han ikke bange for f.eks. at klæde sig selv ud som pirat under et haute couture show.  John Galliano vil vise sine første kollektioner i modeugen i Paris i februar 2015.",
        "metadata": {
            "source": "https://www.berlingske.dk/design/racismedoemt-topdesigner-faar-nyt-job",
            "image_url": "https://berlingske.bmcdn.dk/media/cache/resolve/image_x_large/image/79/797008/7738808-fashion-galliano-files.jpg",
            "publication_time": "Mandag d. 06. oktober 2014, kl. 11.54",
            "author": "Sarah Skarum",
            "related_links": [],
            "attachments": []
        }
    }
}