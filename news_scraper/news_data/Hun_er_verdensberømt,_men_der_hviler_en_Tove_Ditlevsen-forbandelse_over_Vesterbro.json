{
    "version": "1.0",
    "document": {
        "id": 10272,
        "title": "Hun er verdensberømt, men der hviler en Tove Ditlevsen-forbandelse over Vesterbro",
        "content": "En forbandelse hviler over området omkring Enghavevej og Matthæusgade. Det er »Tove-forbandelsen«: En tomhedens magt, der lægger sig over de projekter, der forsøger at tage patent på Vesterbros store datter. Tove Ditlevsen er i de senere år blevet opdaget af den internationale litteraturbevidsthed. I The New York Times blev hendes »Copenhagen Trilogy«, en oversættelse af de selvbiografiske romaner »Barndom«, »Ungdom« og »Gift«, udnævnt som en af 2021s sensationer, og her i landet har forfatterskabet i de senere år gennemgået en stor opskatning med antologier, teaterstykker og film om hendes liv. Nye mislyde har samtidig fundet vej til offentligheden, især med barnebarnet Lise Munk Thygesens bog, »Tove Ditlevsen var min mormor«, der fortæller om nogle mildt sagt grænseoverskridende forhold i den sammenbragte Tove Ditlevsen-/Victor Andreasen-familie. »Barndommens gade« var, som alle ved, Hedebygade, der løber mellem Tøndergade og Enghavevej, og i takt med at Ditlevsens stjerne igen er begyndt at lyse i litteraturens verden, har alt og alle i nærområdet fået lyst til at bruge hendes navn til snart sagt hvad som helst. I området er der både en Tove Ditlevsens Skole og en Tove Ditlevsens Plads – endda med en fin betonkant med digtet om »De evige tre« dekorativt sandblæst i overfladen. Længere oppe mod Vesterbrogade finder man Tove Ditlevsens Mindehave bag Ditlevsens gamle stamværtshus, Klubben, som har ligget på stedet i 150 år, og nu er der minsandten også et relativt nyt byggeri med navnet Toves Gård. Men som sagt: Man skal passe på. Det er, som om den store Vesterbro-hybris melder sig, når man tror, man kan være på fornavn med divaen Ditlevsen. Jeg boede selv i kvarteret i begyndelsen af 1990erne, da Vesterbro stadig var slidt og slummet. Dengang var der ikke så meget gang i Ditlevsen-fejringen. Pladsen blev navngivet i 1991, men det var så også det. Mellem Vesterbrogade og Matthæusgade lå en arkade, der hed Vestergågade. Den skiftede i 2008 navn til Toves Galleri og skulle være en moderne shoppingdestination, der kunne indfange nogle af alle de pengestærke kunder, byfornyelsen havde bragt til kvarteret. Det gik imidlertid slet ikke. Det var, som om det kælne navn holdt folk væk. Jeg gik selv forbi flere gange, men vovede mig sjældent indenfor. Forbandelsen blev hængende over stedet, også efter 2016, da den triste og mørke tunnel skiftede navn til West Market, som kun holdt ud i et par år. I 2019 blev passagen overtaget af den hollandske hotelkæde City Hub, men om Tove-forbandelsen er hævet nu, er ikke til at sige. Man må derfor håbe, at kvarterets seneste udslag af Ditlevsen-omklamring, nemlig bebyggelsen Toves Gård, vil undgå den samme kranke skæbne – det er arkitekturen nemlig for god til, trods alt. Navnet Toves Gård er faktisk et uhyggeligt udslag af dobbelthybris: Ikke alene tager det Tove Ditlevsens navn forfængeligt, det spiller også på de nedlagte slagtergårde, der lå her indtil 2018, og som kun under store protester og demonstrationer blev revet ned for at give plads til nye ejerlejligheder. Toves Gård er der, hvor slagtergårdene tidligere lå på Enghavevej i København. Bebyggelsen ligger mellem Enghavevej og Sundevedsgade.Fold sammenLæs mereFoto: Søren Lorenzen. Den kamp, der foregår i byen mellem fornuftige byggeinteresser og lokal nostalgi, resulterer ofte i ubehagelige sammenstød. De gamle slagtergårde fra 1860erne var interessante, fordi de var de sidste rester af det helt gamle Vesterbro, der helt fra tiden, før byen voksede herud, var slagternes kvarter. Problemet med slagtergårdene var, at vedligeholdelsen af dem var blevet forsømt gennem mange år, og at de hverken i kvalitet eller historisk betydning havde kvaliteter, der kunne berettige en egentlig fredning. I gården har hele bebyggelsen en tæt, stilladsagtig træfacade med limtræsrammer og store altaner. Gade- og gårdfacaderne er markant forskellige – næsten som om der var tale om to forskellige huse. Hollænderhuset er det eneste, der er bevaret fra de gamle slagtergårde.Fold sammenLæs mereFoto: Søren Lorenzen. Det var altså kun Københavns Kommune, der kunne have gjort noget for at bevare de lave bygninger på Enghavevej, men ideen om en bevarende lokalplan blev nedstemt i Borgerrepræsentationen, og historien gik sin gang. Nu har Toves Gård ligget der i et par år, og hvis man glemmer alt om processen og om de charmerende lave bygninger, der lå der i svinget på Enghavevej før i tiden, er den nye karré mellem Sundevedsgade og Enghavevej faktisk et stykke ganske fin indpasningsarkitektur anno 2023. Det er arkitekterne fra tegnestuen Entasis, der har stået for formgivningen. Entasis, som også er ansvarlig for masterplanen til Carlsberg Byen, har en fin forståelse for byens skala og for materialitetens betydning. Deres byggerier har altid et stofligt nærvær, der hæver dem over de metervareprojekter, der i stigende grad bliver et problem for byudviklingen i København. Ud mod Enghavevej består Toves Gård af fem små »huse«, der på hver sin måde arbejder med fint detaljerede skalmure. Bag det dekorative ydre er en konventionel betonkonstruktion, så den opdelte facade med hjørnetårn og gesimsbånd er et stykke renlivet dekoration. Det er dog bestemt til at leve med, for resultatet er overbevisende. I gården har hele molevitten den samme træfacade med store limtræsrammer og brede indeliggende altaner. Samtidig har arkitekterne bevaret en enkelt gammel bygning – det såkaldte Hollænderhus, som har været pillet ned, mens der blev gravet ud til p-kælder, og som så er blevet opført på ny og indrettet til rækkehuse. Alt sammen pænt og tidstypisk, men også en smule glat og en smule fremmed for kvarterets historie. Jeg ved ikke, hvad Tove Ditlevsen ville have syntes om sin gård, men hun havde nok næppe haft noget imod den. Som man har kunnet læse i de senere års strøm af Ditlevsen-bearbejdninger, var sentimentalitet ikke en følelse, hun på nogen måde havde hang til. Jeg vil derfor på kvarterets vegne ønske, at bebyggelsen Toves Gård trods sit navn kan undgå Tove-forbandelsen. ",
        "metadata": {
            "source": "https://www.berlingske.dk/arkitektur/hun-er-verdensberoemt-men-der-hviler-en-tove-ditlevsen-forbandelse-over",
            "image_url": "https://berlingske.bmcdn.dk/media/cache/resolve/image_x_large_vertical/image/172/1723799/24543483-tove-ditlevsen-er-verdensbermt---men-for-vesterbr.jpg",
            "publication_time": "Søndag d. 08. oktober 2023, kl. 13.30",
            "author": "Holger Dahl",
            "related_links": [],
            "attachments": []
        }
    }
}