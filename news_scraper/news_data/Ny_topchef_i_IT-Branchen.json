{
    "version": "1.0",
    "document": {
        "id": 11321,
        "title": "Ny topchef i IT-Branchen",
        "content": "Brancheforeningen IT-Branchen har ansat den tidligere direktør for Forsikringens Datacenter (FDC), Birgitte Hass, som ny administrerende direktør. Hun tiltræder 1. december og udfylder dermed tomrummet, efter at IT-Branchens administrerende direktør siden 2009, Morten Bangsgaard, i juli blev fyret af bestyrelsen. Birgitte Hass kender IT-Branchen, hvor hun siden januar 2006 har siddet med i bestyrelsen. Birgitte Hass har arbejdet i mere end 30 år inden for IT-verdenen. Hun er uddannet cand. scient. i fysik, matematik og datalogi og begyndte sin karriere som systemanalytiker og var siden projektleder m.v. i IBM, inden hun i 1996 tiltrådte som administrerende direktør for FDC, der leverer IT til forsikringsverdenen. »Hun har en solid baggrund i IT-branchen og mange års erfaring med at stå i spidsen for en IT-virksomhed. Den erfaring og dybe kommercielle indsigt vil styrke foreningen,« siger Cecilia Bonefeld-Dahl, der tidligere i år blev valgt som bestyrelsesformand i IT-Branchen, som er Danmarks største brancheorganisation for IT- og televirksomheder med ca. 320 medlemmer. En af Birgitte Hass' første opgaver bliver sammen med bestyrelsen at få strategien for de kommende to år på plads.",
        "metadata": {
            "source": "https://www.berlingske.dk/virksomheder/ny-topchef-i-it-branchen",
            "image_url": "https://berlingske.bmcdn.dk/media/cache/resolve/image_x_large/image/13/137664/7862461-pix-birgitte-haas.jpg",
            "publication_time": "Mandag d. 03. november 2014, kl. 12.37",
            "author": "Thomas Breinstrup",
            "related_links": [],
            "attachments": []
        }
    }
}