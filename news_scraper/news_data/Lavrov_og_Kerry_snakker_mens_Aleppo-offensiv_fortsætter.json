{
    "version": "1.0",
    "document": {
        "id": 5890,
        "title": "Lavrov og Kerry snakker mens Aleppo-offensiv fortsætter",
        "content": "Ruslands udenrigsminister, Sergej Lavrov, og hans amerikanske kollega, John Kerry, har i telefon diskuteret en normalisering af situationen i den syriske by Aleppo. Det oplyser det russiske udenrigsministerium. Samtidig fortsætter de syriske regeringssoldaters fremrykning i byen efter russiske bombardementer, rapporterer nyhedsbureauet AFP. Ifølge det russiske udenrigsministerium fandt samtalen mellem Lavrov og Kerry sted lørdag.  Hundredvis af mennesker er dræbt inden for de seneste uger under intensive bombardementer fra syriske og russiske fly. FN's generalsekretær, Ban Ki-moon, betegner angrebene som krigsforbrydelser. - Snesevis af russiske flyangreb blev i løbet af natten gennemført mod kampzonerne i Aleppo by, rapporterer Det Syriske Observatorium for Menneskerettigheder.  Organisationen har sine oplysninger fra et netværk af informanter i kampområderne. Bombardementer \"hjælper regimets styrker med at kunne rykke frem i den nordlige del af byen\", hedder det. Blandt de bydele, som i løbet af natten blev bombet, er Bustan al-Basha, Sakhor og Suleiman al-Halabi. Det oplyser nyhedsbureauet AFP's korrespondent i området.  /ritzau/Reuters",
        "metadata": {
            "source": "https://www.berlingske.dk/internationalt/lavrov-og-kerry-snakker-mens-aleppo-offensiv-fortsaetter",
            "image_url": "https://berlingske.bmcdn.dk/media/cache/resolve/image_x_large/image/3/37098/14953550-a-damaged-field-hospital-room.jpeg",
            "publication_time": "Søndag d. 02. oktober 2016, kl. 11.28",
            "author": null,
            "related_links": [],
            "attachments": []
        }
    }
}