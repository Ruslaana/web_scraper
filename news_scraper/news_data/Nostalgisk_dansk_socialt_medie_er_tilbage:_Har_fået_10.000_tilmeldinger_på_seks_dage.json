{
    "version": "1.0",
    "document": {
        "id": 11145,
        "title": "Nostalgisk dansk socialt medie er tilbage: Har fået 10.000 tilmeldinger på seks dage",
        "content": "Hvis man var ung i 00ernes Danmark, så var man med stor sandsynlighed også på Arto. Arto blev oprindelig lanceret i 1998 – hele seks år før Facebook – af Morten Borg, men havde sin storhedstid i 00erne, hvor mange børn og unge brugte siden til at interagere med andre. Det lukkede i 2016. Men nu er det tilbage. For fredag blev der åbnet for, at man kan oprette en bruger igen. Morten Wagner, der er direktør i Freeway, som ejer Arto, forklarede torsdag morgen påP1, at de egentlig bare havde åbnet stille for tilmeldingen i fredags, men at der allerede nu er kommet 10.000 brugere. Værten på P1 spurgte, om Freeway-koncernen mener det alvorligt – altså om Freeway vil sætte alle sejl ind på at gøre Arto til et stort, dansk socialt medie igen. »Det var egentlig ikkelaunchet(lanceret,red.) med vilje, det var meningen, man bare skulle kunne melde sig til. Men i takt med at flere melder sig til, sætter vi også flere folk til at kode på det,« sagde Morten Wagner på P1 og fortsætter: »Det begyndte som en sjov ting, hvor vi bare ville se, hvad der skete – nu er der noget, der taler for, at vi sætter et stærkt hold på.« Man kan foreløbig kun oprette en profil, lægge et billede på, og skrive i folks opslag. Berlingske har taget et kig derind, og det er for denne signatur som et skud nostalgi direkte ind i årerne. Og et hurtigt kig på den såkaldte opslagstavle viser da også, at mange brugere er forbløffede over, at siden er tilbage. Der er kvinder i 30erne, som dengang var teenagere, der har lavet profilbilleder med det dengang så allestedsnærværendeduckface. Der er mænd, der spørger, om nogen vil chatte. Og så er der opslag, der også minder lidt om de tidlige opslag på Facebook, hvor man bare ønsker alle en dejlig dag. Ud over de få, nuværende funktioner, så kan brugerne efterspørge nye. Siden vil Freeway kigge på forslagene og implementere de funktioner, der er mest efterspurgte, forklarede Morten Wagner på P1. Er man blevet nysgerrig, så kan man oprette en profil påArto.dk. ",
        "metadata": {
            "source": "https://www.berlingske.dk/kultur/nostalgisk-dansk-socialt-medie-er-tilbage-har-faaet-10000-tilmeldinger-paa",
            "image_url": "https://berlingske.bmcdn.dk/media/cache/resolve/image_x_large_vertical/image/180/1807784/24732155-sdan-s-arto-ud-dengang-og-sdan-ser-det-stort-s.jpg",
            "publication_time": "Torsdag d. 20. juni 2024, kl. 10.49",
            "author": "Joachim Talbro Paulsen",
            "related_links": [],
            "attachments": []
        }
    }
}