{
    "version": "1.0",
    "document": {
        "id": 13971,
        "title": "Agurkepris til Business.dk",
        "content": "En OL-vinder der vil sælge sin millionvilla. Historien bag bragte Business.dk tidligere på sommeren og den har nu indbragt redaktionen prisen for årets agurkehistorie. Det er Dansk Gartneri, brancheorganisationen bag de danske gartnerier - herunder agurkegartnerier, der står bag kåringen. Kåringen sker i samarbejde med medieprofessor Anker Brink Lund fra CBS, der sammen med Dansk Gartneri nominerede 5 mediehistorier. Herefter har 1.091 danskerne afsagt deres dom. »Danskerne har fundet en værdig vinder af agurkeprisen. En lillebitte historie, der er ganske tidstypisk. Der er tale om en form for nyhedshistorie, der dukker op oftere og oftere. En historie om en kendt, der sælger sit hus er hverken særlig væsentlig eller en sensationel. Selvom OL-vinklen giver en kunstig aktualitet og der er tale om en kendt person, scorer Berlingske Business’ historie lavt på de klassiske nyhedskriterier«, siger Anker Brink Lund.  Berlingske Business modtager prisen med et smil og forklarer hvorfor historien blev bragt. »Berlingske Business skal dække bredt - fra de hårde kontante nyheder til de lette historier i petit-genren. Derfor er vi glade for at have vundet prisen for årets agurkehistorie«, siger erhvervsredaktør Peter Suppli Benson.",
        "metadata": {
            "source": "https://www.berlingske.dk/virksomheder/agurkepris-til-business.dk",
            "image_url": "https://berlingske.bmcdn.dk/media/cache/resolve/image_x_large/image/31/318285/14493346-cucumber-on-wood.jpg",
            "publication_time": "Onsdag d. 24. august 2016, kl. 11.17",
            "author": "Peter Suppli Benson",
            "related_links": [],
            "attachments": []
        }
    }
}