{
    "version": "1.0",
    "document": {
        "id": 9219,
        "title": "Det var så den sommer",
        "content": "DMI-klimatolog Mikael Scharling har foretaget en uvidenskabelig, men ikke desto mindre interessant sammenligning af samtlige danske somre fra 1920 og frem til 2016. En høj middeltemperatur, et højt antal solskinstimer og en lav mængde nedbør giver en høj score, mens somre med omvendt fortegn får en lav score. Hvor ligger de forgangne tre vejrmåneder så i dette ultimative danske sommerræs? Nøjagtig midt i feltet såmænd. Sommeren 2016 har været fuldstændig gennemsnitlig. Eller som de fleste danskere nok vil sige: på det jævne.  Scharlings gode kollega, klimatolog John Cappelen, udtrykker det på denne måde: »Det har været en sommer for alle. Sol og regn har været fordelt lige, selv om den har været en smule mere solfattig og en anelse mere tør end normalt.« Der har med andre ord været langt op til den absolut mest strålende danske sommer, der er direkte målt, nemlig den i 1947, der var den solrigeste, næstvarmeste og blandt de absolut tørreste.  Omvendt er der nøjagtig lige så langt ned til den helt elendige sommer i 1987, der både er den koldeste og solfattigste i DMIs omfattende annaler. Ifølge John Cappelen – eller rettere hans mavefornemmelse – har den forgange sommer heller ikke været præget af ekstraordinært mange af de skybrud, der ellers har skabt store udfordringer i det danske samfund gennem de senere år. Den værste skylle ramte Horsens midt i juni, da store dele af den østjyske by blev oversvømmet som følge af hele 115 mm nedbør på bare tre timer. Og på selveste sankthansaften blev ærøboere gennemblødt af det mest intense regnvejr, der nogensinde er registreret herhjemme – helt op til 5,4 mm regn pr. minut. Men de øvrige skybrud, der blev registreret i løbet af sommeren, var efter alt at dømme hverken hyppigere eller mere ødelæggende end det gennemsnitlige billede af dansk ekstremregn i de seneste par årtier.  Sommeren begyndte og sluttede på mange måder med et brag, først med landsdækkende varmebølge i begyndelsen af juni og en helt tilsvarende i sidste uge. Til gengæld trak skyerne sig i udpræget grad sammen hen over landet i feriehøjsæsonen fra slutningen af juli og et pænt stykke ind i august. I de seneste dage har vejret atter været på det jævne, men der er begrundet håb om, at den første officielle efterårsmåned vil vise sig fra sin bedste side. Ifølge DMIs aktuelle månedsprognose ser september ud til at blive både mere tør og varm end normalt med størst sandsynlighed for lunt og stabilt højtryksvejr fra midten af måneden.",
        "metadata": {
            "source": "https://www.berlingske.dk/samfund/det-var-saa-den-sommer",
            "image_url": "https://berlingske.bmcdn.dk/media/cache/resolve/image_x_large/image/9/90919/14576614-sommer.jpg",
            "publication_time": "Onsdag d. 31. august 2016, kl. 16.00",
            "author": "Lars Henrik Aagaard",
            "related_links": [],
            "attachments": []
        }
    }
}