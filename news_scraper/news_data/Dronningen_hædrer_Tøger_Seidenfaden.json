{
    "version": "1.0",
    "document": {
        "id": 19937,
        "title": "Dronningen hædrer Tøger Seidenfaden",
        "content": "Chefredaktør på Politiken Tøger Seidenfaden modtager på fredag Ebbe Muncks Hæderspris for 2010. Det sker som \"en anerkendelse af en mangeårig og fremragende indsats for dansk journalistik og dansk debat, hvor han med sin store viden og personlige engagement udgør en vigtig stemme, uanset om man deler de synspunkter, der fremføres\". Det er tidligere udenrigsminister Uffe Ellemann-Jensen, der motiverer pristildelingen, hvorefter dronning Margrethe overrækker prisen, der foruden et pengebeløb består af en bronzeplakette med et relief af Ebbe Munck. Ebbe Muncks Hæderspris blev indstiftet i 1975 og tildeles personer, der arbejder inden for eller har gjort sig fortjent på områder, som havde journalisten, modstandsmanden, diplomaten og hofchefen Ebbe Muncks særlige interesse. Ebbe Munck, der oprindelig var journalist, var under besættelsen modstandsbevægelsens og Frihedsrådets kontaktmand til de allierede, inden han efter krigen gik over i udenrigstjenesten og senere blev hofchef for den daværende tronfølger Margrethe. Han døde i 1974.",
        "metadata": {
            "source": "https://www.berlingske.dk/kultur/dronningen-haedrer-toeger-seidenfaden",
            "image_url": "https://berlingske.bmcdn.dk/media/cache/resolve/image_x_large/image/39/398548/3061534-tger-seidenfaden.jpg",
            "publication_time": "Onsdag d. 15. september 2010, kl. 15.29",
            "author": null,
            "related_links": [],
            "attachments": []
        }
    }
}