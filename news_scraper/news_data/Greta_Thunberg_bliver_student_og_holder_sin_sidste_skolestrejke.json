{
    "version": "1.0",
    "document": {
        "id": 20833,
        "title": "Greta Thunberg bliver student og holder sin sidste skolestrejke",
        "content": "Den svenske klimaaktivist Greta Thunberg holder fredag sin sidste skolestrejke til fordel for klimaet. Det skriver hun på Twitter ifølge nyhedsbureauet TT. Greta Thunberg har holdt fri fra skole hver fredag i 251 uger – altså gennem fem år – for at gøre opmærksom på klimaudfordringerne. Skolestrejke uge 251. I dag afsluttede jeg skolen, hvilket betyder, at jeg ikke længere kan holde skolestrejker for klimaet. Dette er derfor min sidste skolestrejke, skriver Thunberg. Fredag bliver Greta Thunberg student. Kort tid efter, at den svenske aktivist i 2018 begyndte at holde fri – eller pjække – om fredagen for at sætte fokus på klimaforandringerne, etablerede hun klimabevægelsen »Fridays for Future« sammen med andre unge. Dengang var hun 15 år. Bevægelsen voksede hurtigt ud over Sveriges grænser. »I løbet af 2019 strejkede millioner af skoleelever for klimaets skyld og fyldte gaderne i mere end 180 lande,« skriver Greta Thunberg på Twitter. Greta Thunberg er i løbet af de fem år, hun har holdt klimastrejker, blevet en af de mest fremtrædende personer i den internationale klimadebat. »Vi, der kan stå frem, har pligt til at gøre det. Hvis vi skal ændre alt, har vi brug for alle. Jeg vil fortsætte med at demonstrere om fredagen, selv om der ikke teknisk set er tale om »skolestrejker«.« »Vi har simpelthen ikke andet valg end at gøre alt, hvad vi overhovedet kan. Kampen er først lige begyndt,« skriver Greta Thunberg. Greta Thunberg har blandt andet været med til at sagsøge den svenske stat for ikke at gøre nok for at begrænse klimaforandringerne. Derudover har hun talt ved flere internationale topmøder – herunder FNs klimatopmøde og Det Verdensøkonomiske Forum i Davos i Schweiz. Ved åbningen af FNs klimatopmøde i 2019 gjorde hun sig bemærket med en følelsesladet tale, hvor hun anklagede verdens ledere for at have stjålet hendes barndom ved ikke at gøre nok for at bremse klimaforandringerne. »Jeg burde slet ikke stå heroppe. Jeg burde være i skole. I ser håb i os unge mennesker – hvordan vover I? I har stjålet mine drømme og min barndom med jeres tomme ord,« sagde den unge klimaaktivist dengang. /ritzau/",
        "metadata": {
            "source": "https://www.berlingske.dk/internationalt/greta-thunberg-bliver-student-og-holder-sin-sidste-skolestrejke",
            "image_url": "https://berlingske.bmcdn.dk/media/cache/resolve/image_x_large_vertical/image/168/1685136/24451591-greta-thunberg-stands-outside.jpeg",
            "publication_time": "Fredag d. 09. juni 2023, kl. 11.35",
            "author": null,
            "related_links": [],
            "attachments": []
        }
    }
}