{
    "version": "1.0",
    "document": {
        "id": 4769,
        "title": "Martin Ågerup: Et borgerligt Danmark skal have langt snævrere grænser for politik og for statens virke end i dag",
        "content": "En efterårsdag i 1997 var jeg inviteret til møde i Gyldendal. Forlaget påtænkte at udgive min første bog »Dommedag er aflyst«, men ville gerne møde mig før den endelige beslutning. »Du er opmærksom på,« sagde manden fra Gyldendal, Søren hed han, »at du har skrevet en kontroversiel bog?« Jeg spurgte, om det var et problem. »Ikke for os,« svarede Søren. »Men vi ville lige se dig an – om du ser ud til at kunne klare mosten«. »Det kan jeg,« svarede jeg. Det var med »Dommedag er aflyst«, at jeg for alvor sprang ud som borgerlig samfundsdebattør. Skriveprocessen var skelsættende for min egen idémæssige rejse. Da jeg gik i gang med bogen, var tanken, at jeg ville kortlægge nogle af de store problemer, menneskeheden stod overfor, og anvise løsninger, der kunne gøre fremtiden bedre i stedet for værre. Men min research til bogen afdækkede til min overraskelse, at det meste allerede gik i den rigtige retning. Min største inspirationskilde var den amerikanske økonom og professor, Julian Simon. Hans bog »The Ultimate Ressource« fra 1996 kan stadig anbefales. Ifølge Simon kommer menneskets ultimative ressource ikke fra jorden eller naturen. Vores ultimative ressource er menneskers fantasi. Ligesom skønlitterære forfattere kan forestille sig verdener, der ikke eksisterer ud fra deres egen fantasi, og skabe disse verdener ved at skrive dem frem, kan vi andre med målrettede handlinger forvandle ideer og drømme til en ny virkelighed, og dermed ikke bare gavne os selv, men hele menneskeheden. Europa blev ikke dominerende i verden i løbet af 1800-tallet, fordi vi oprustede, men fordi vi opnåede langt højere velstand end andre dele af verden, skriver Martin Ågerup, som opfordrer til ikke at undervurdere betydningen af vækst.Fold sammenLæs mereFoto: Linda Kastrup. Simon dokumenterede, at verden bliver bedre, ikke værre: levetid, ernæring, forurening, uddannelse, børnedødelighed, velstand, fattigdom, mængden af natur og skov og så videre. Alt går i den rigtige retning. Her flere årtier senere er det stadig et flertal af befolkningen, der tror, at verden bliver værre. Svenskeren Hans Rosling nåede dog ud til mange med bogen »Factfulness«. Rosling stod på skuldrene af Julian Simon. Ifølge Simon skabes fremgangen kun i samfund, der tillader borgerne at træffe beslutninger decentralt og nedefra. Menneskets skaberkraft kan kun blomstre, skrev Simon, hvor der er økonomisk og politisk frihed. Den pointe gik jeg i gang med at udforske nærmere, og lærte i den forbindelse den østrigske økonom og nobelpristager Friedrich von Hayek at kende. Hayek påviste, at samfundets viden er så omfattende og kompleks, at ingen central planlægger kan forstå eller anvende den effektivt. Langt det meste af det, vi mennesker ved, er praktisk og konkret, erhvervet af os i vores daglige virke på arbejdet og i tilværelsen i øvrigt. Fordi viden er lokal og konkret, ikke generel og abstrakt, formår politikere og bureaukrater ikke at træffe centrale beslutninger, der i tilstrækkelig grad tager højde for den lokale og konkrete virkelighed. Derfor fejler central planlægning. Vækst og fremgang bliver skabt uden en fast plan, gennem folks viden, kreativitet og fantasi, skriver Martin Ågerup, som er nomineret til Fonsmark-prisen.Fold sammenLæs mereFoto: Linda Kastrup. Borgerne bør have friheden til selv at løse deres problemer, decentralt, lokalt, i familierne, på markedet. De vil løfte dette ansvar og ofte løse deres problemer på overraskende måder, som ingen kunne have forestillet sig på forhånd. Vækst og fremgang bliver skabt på samme måde – uden en fast plan. Min personlige idépolitiske rejse gik ikke ubemærket hen. Omkring 2003 deltog jeg i en paneldebat, hvor Martin Krasnik, der i dag er chefredaktør på Weekendavisen, var ordstyrer. Inden debatten kom Krasnik hen til mig og spurgte nysgerrigt: »Martin, sig mig en ting: Bliver du ikke mere og mere liberal?« Det var korrekt observeret. Men min seneste bog fra februar i år bærer titlen: »Hvad det vil sige at være borgerlig«. Så hvorfor »borgerlig«, hvorfor ikke liberal? Jeg er ikke blevet mindre liberal i løbet af de seneste 20 år, men jeg er blevet mere opmærksom på, at borgerligheden består af en kombination af det liberale fokus på retsstatens frihedsrettigheder, privat initiativ og konkurrence på frie markeder og det konservative fokus på kultur, tradition, familien, civilsamfundet og det lokale og stedbundne. Derfor bruger jeg i dag med glæde alle tre udtryk om mig selv: Liberal, konservativ og borgerlig. Hvad enten vi borgerlige kalder os det ene eller det andet, er vores fælles indsigt, at ansvaret for det gode liv er borgernes, ikke statens. Statens opgave er alene at skabe rammerne for vores virke, ikke at tage hverken friheden eller ansvaret fra os. Martin Ågerup, godt to år gammel omkring 1968.Fold sammenLæs mereFoto: Privatfoto. Det har altid fascineret mig, at det er os borgerlige, som af sind er optimister, mens venstrefløjen typisk er pessimistisk, trods deres utopier. Det skyldes, at borgerligheden tilbyder en realistisk forståelse af, hvordan verden i praksis bliver bedre: Ikke via politiske utopier drevet oppefra med regler og tvang, men nedefra, skridt for skridt ved at prøve sig frem og forsøge igen, når noget ikke går som håbet. Fremgang kommer fra opfindelser af ny teknologi, fra iværksættere og private virksomheder i konkurrence, fra mennesker, der hver især gør, hvad de kan for at hjælpe sig selv og dem, de holder af. Et glad og optimistisk budskab: Vi kan gøre noget selv uden at være afhængige af politikere og bureaukrater. Jeg kalder denne særlige borgerlige optimisme for »rationel optimisme« – et udtryk, jeg har fra den engelske forfatter Matt Ridley, som i 2011 udgav bogen »The Rational optimist«. Også en fremragende bog, som stadig kan anbefales. FAKTAFonsmark-prisenMed støtte fra Den Berlingske Fond, og med inspiration fra fhv. chefredaktør Henning Fonsmark, uddeler Berlingske én gang om året Fonsmark-prisen, der gives til markante stemmer og tænkere, som på afgørende vis har bidraget til den borgerlige idédebat.Prisen er på 250.000 kroner og uddeltes første gang i 2020, hvor Per Stig Møller blev prismodtager.Berlingske indstillede otte debattører til prisen. De otte indstillede er:Nina Palesa Bonde,Mia Amalie Holstein og Andreas Paulsen,Martin Ågerup,Eva Gregersen,Dennis Nørmark,»Blåt Bælte«,Martin ThorborgogMikkel Andersson.Berlingske Fonds bestyrelse har i midten af marts reduceret feltet til tre nominerede. Disse er Mia Amalie Holstein og Andreas Paulsen, Martin Ågerup samt Dennis Nørmark. Det er nu Berlingskes abonnenter, der via en afstemning på Berlingske.dk afgør, hvem der onsdag 3. april skal modtage Fonsmark-prisen 2024.FOLD UD Med støtte fra Den Berlingske Fond, og med inspiration fra fhv. chefredaktør Henning Fonsmark, uddeler Berlingske én gang om året Fonsmark-prisen, der gives til markante stemmer og tænkere, som på afgørende vis har bidraget til den borgerlige idédebat. Prisen er på 250.000 kroner og uddeltes første gang i 2020, hvor Per Stig Møller blev prismodtager. Berlingske indstillede otte debattører til prisen. De otte indstillede er:Nina Palesa Bonde,Mia Amalie Holstein og Andreas Paulsen,Martin Ågerup,Eva Gregersen,Dennis Nørmark,»Blåt Bælte«,Martin ThorborgogMikkel Andersson. Berlingske Fonds bestyrelse har i midten af marts reduceret feltet til tre nominerede. Disse er Mia Amalie Holstein og Andreas Paulsen, Martin Ågerup samt Dennis Nørmark. Det er nu Berlingskes abonnenter, der via en afstemning på Berlingske.dk afgør, hvem der onsdag 3. april skal modtage Fonsmark-prisen 2024. Dermed ikke sagt, at en lys fremtid er en given ting. Den engelske filosof John Gray, tidligere professor ved London School of Economics advarer med rette imod en naiv, deterministisk historieforståelse i stil med Marx’, der mente, at historien havde en forudbestemt retning dikteret af klassekampen. Fremgang for menneskeheden kan kun finde sted under en decentral, borgerlig samfundsorden, hvilket ikke er nogen given ting. Den er tværtimod under konstant angreb. Fjenderne kommer dels udefra: Xis Kina, Putins Rusland, Hamas, islamisme. De kommer dog også indefra, hvilket jeg om lidt vil vende tilbage til. Betydningen af økonomisk vækst for udfaldet af den geopolitiske kappestrid med vores ydre fjender er voldsomt undervurderet. Det er godt, at Danmark langt om længe har indset, at vi skal bruge en større andel af BNP på forsvaret. Men vi skal også huske, at jo højere vores BNP er, jo mere vil det betyde. Europa blev ikke dominerende i verden i løbet af 1800-tallet, fordi vi oprustede, men fordi vi opnåede langt højere velstand end for eksempel Indien og Kina. Det gjorde vi, fordi vi opfandt iværksætterkapitalismen, baseret på frie markeder, fri etableringsret, konkurrence og privat ejendomsret. Martin Ågerup i 1996. Dengang arbejdede han på Institut for Fremtidsforskning.Fold sammenLæs mereFoto: Søren Bidstrup. Velhavende nationer er bedre rustet til at investere i deres forsvar og sikkerhed, afskrække aggression og reducere sårbarheden over for eksterne trusler. Økonomisk styrke giver også lande midlerne til at påvirke globale anliggender og fremme fred. Også i en bredere forstand er betydningen af vækst undervurderet. I bogen »Stubborn Attachments« argumenterer økonomen Tyler Cowen, professor ved George Mason University for, at vækst ikke alene bør efterstræbes for den velstand, den medfører, men er afgørende for at forbedre samfundet generelt, også moralsk. Langt de fleste af vores mest presserende moralske og praktiske problemer ville vi kunne løse mere effektivt i et samfund med høj økonomisk vækst. Der er alt for lidt fokus på at indrette samfundet, så forudsætningerne for vækst bliver så gode som muligt. Angrebene på den borgerlige samfundsorden kommer som nævnt ikke kun udefra, men også indefra – fra os selv. Socialismen døde ikke med Berlinmurens fald, men fandt nye former og har endda vundet indpas langt ind i borgerlige kredse. Det er denne indre trussel, som jeg personligt er mest optaget af – og jeg tror faktisk også, når alt kommer til alt, at det er den største trussel, vi står overfor på lidt længere sigt. Jeg kalder denne trussel for velfærdssocialismen – et udtryk jeg har fra Henning Fonsmark. I sit hovedværk »Historien om den danske utopi« fra 1990, som Berlingske genudgav i januar i år, påpeger han, at mens den klassiske socialisme havde som mål at nationalisere produktionsapparatet, er det velfærdssocialismens mål at socialisere borgerne med velfærdsstaten som midlet. Velfærdssocialismen opfatter som udgangspunkt alle samfundsproblemer som politiske og har som ambition, at velfærdsstaten skal anvendes til at løse dem. Det indebærer et evigt krav om mere politik, flere regler, højere udgifter og flere skatter. Centralplanlæggerne finder således nye veje. Du og jeg ejer stadig vores bil og vores bolig, men vi bliver alligevel i stadig mindre grad herre i eget liv. Virksomheder bliver ikke nationaliseret, men i stedet reguleret ned i mindste detalje, så det i sidste instans kan komme ud på det samme. Vinder Martin Ågerup Fonsmark-prisen, ønsker han at indstifte et mindelegat i nu afdøde økonom Mads Lundby Hansens navn.Fold sammenLæs mereFoto: Linda Kastrup. Det er vigtigt, at de borgerlige partier tilbyder vælgerne et klart alternativ til velfærdssocialismen, ikke bare velfærdssocialisme indført i et lidt langsommere tempo end socialdemokraternes. Det borgerlige alternativ bør sætte en ny retning, der flytter Danmark væk fra velfærdssocialismen. Et borgerligt Danmark med langt snævrere grænser for politik og for statens virke end i dag. Et borgerligt Danmark, hvor mængden af regler reduceres, hvor lovgivningen bliver simplere, hvor skatterne sænkes. Et borgerlig Danmark med mere frihed og ansvar og med velfærd på borgernes præmisser, leveret med valgfrihed på markedet i stedet for af statsmonopoler. Økonomen Mads Lundby Hansen var en stor kilde til inspiration for mig i de godt 18 år, vi arbejdede sammen i tænketanken CEPOS, hvor jeg var direktør og Mads cheføkonom. Kræften tog ham fra os, alt for tidligt i en alder af kun 53 år i juni 2023. Mads var en dygtig økonom med en imponerende viden, en fantastisk evne og vilje til at kommunikere og smittende energi. Hvis Berlingskes læsere gør mig den store ære at vælge mig som årets modtager af Fonsmark-prisen, vil jeg donere prissummen på 250.000 kroner til CEPOS, øremærket et mindelegat for Mads Lundby Hansen, som en gang om året (så længe midler haves) inviterer en internationalt anerkendt borgerlig tænker til Danmark for at holde et foredrag med offentlig adgang og til inspiration for det borgerlige Danmark. Martin Ågerup er administrerende direktør samt co-founder for Popoulos Analytics, økonom, forfatter og i bestyrelsen for Den Berlingske Fond. Dennis Nørmark, Martin Ågerup og Mia Amalie Holstein sammen med Andreas Paulsen er de tre slutnominerede til Fonsmark-prisen. Du kan læse Mia Amalie Holstein og Andreas Paulsens Fonsmark-essayherog Dennis Nørmarks Fonsmark-essayher. Du kan stemme på en af de tre nomineredeher. Afstemningen løber frem til 27. marts.  ",
        "metadata": {
            "source": "https://www.berlingske.dk/kronikker/martin-aagerup-et-borgerligt-danmark-skal-have-langt-snaevrere-graenser",
            "image_url": null,
            "publication_time": "Tirsdag d. 19. marts 2024, kl. 19.00",
            "author": null,
            "related_links": [],
            "attachments": []
        }
    }
}