{
    "version": "1.0",
    "document": {
        "id": 2625,
        "title": "Affald hober sig op: Skraldemænd i Hvidovre har fået nok",
        "content": "Onsdag morgen fik de nok. Renovationsmedarbejdere i Hvidovre Kommune havde længe klaget over deres psykiske arbejdsmiljø, og onsdag besluttede 30 renovationsmedarbejdere at nedlægge arbejdet. »I mere end seks måneder har vi råbt højt om vores arbejdsmiljø, som hver dag er blevet dårligere,« skriver renovationsarbejderne ifølgeSjællandske Nyhederi en fælles udmelding. De mangemedarbejdere har ifølge mediet følt sig forfulgt og overvåget. Andre mener, at de har fået voksenskældud og personlig hetz i så høj en grad, at arbejdsglæden er forsvundet. Torsdag eftermiddag skriverHvidovre Kommunepå deres hjemmeside, at »en gruppe renovationsmedarbejdere torsdag fortsatte den ulovlige arbejdsnedlæggelse og blokerede for de kollegaer, der gerne ville udføre deres arbejde«. »Ved dagens fællesmøde er 3F og FH dog blevet pålagt at få deres medarbejdere til at genoptage arbejdet fra fredag morgen kl. 6.00,« skriver kommunen. Torsdag blev der derfor kun kørt et nødberedskab ud, som hentede mad- og restaffald fra plejehjem, institutioner og skoler. Administrationen i Hvidovre Kommune mener ifølge Sjællandske Medier, at det kun er en gruppe på mellem fem og syv mand blandt renovationsarbejderne, der er utilfredse med ledelsen. »Ledelsen i Vej og Park kan overordnet ikke genkende billedet af, at det er en enig personalegruppe, der oplever mobning, overvågning og giver udtryk for dårlig ledelse,« står der blandt andet i et notat til økonomiudvalget i Hvidovre Kommune.",
        "metadata": {
            "source": "https://www.berlingske.dk/indland/affald-hober-sig-op-skraldemaend-i-hvidovre-har-faaet-nok",
            "image_url": "https://berlingske.bmcdn.dk/media/cache/resolve/image_x_large_vertical/image/177/1774776/24659892-her-er-et-billede-fra-kbenhavn-i-2015-hvor-kben.jpg",
            "publication_time": "Torsdag d. 14. marts 2024, kl. 18.00",
            "author": "Malte Møller Madsen",
            "related_links": [],
            "attachments": []
        }
    }
}