{
    "version": "1.0",
    "document": {
        "id": 14781,
        "title": "CIA beskyttede nazister",
        "content": "Han var manden, som gav ordren om at dræbe Kaj Munk. Han var manden, som stod bag aktionen mod de danske jøder, og han var manden, som forsøgte at bortføre Niels Bohr. Hans navn er Rudolf Mildner – og efter besættelsen slap han uden straf. Hvorfor? Fordi den amerikanske efterretningstjeneste brugte ham som agent efter krigen og angiveligt lod ham slippe til Argentina. Det fremgår af den digre rapport »Hitler’s Shadow«, som to historikere, Richard Breitman og Norman Goda, i 2010 udarbejdede for National Archives i Washington.  Dermed fortæller Rudolf Mildner den samme historie som Louis Nebel, som Berlingske skrev om i går, og som er hovedpersonen i den ny Berlingske-single »... så læg en blomst i mit navn.« Louis Nebel deltog for 70 år siden i drabet på den danske præst og dramatiker Kaj Munk, ifølge de andre gerningsmænd var det Nebel, som affyrede de dræbende skud. Efter drabet rekrutterede den amerikanske efterretningstjeneste OSS ham som spion, og efter krigen og under det danske retsopgør forsøgte både amerikanerne og briterne at beskytte Nebel. Men Nebel og Mildner er ikke enkeltstående tilfælde. De er udtryk for en hemmelighed, som den amerikanske efterretningstjeneste under Den Kolde Krig gerne ville holde hemmelig. Men i 1998 gav den amerikanske Kongres tilladelse til at afklassificere papirbjerget, og siden er tæt på ti mio. dokumenter , som fortæller den samme pinagtige historie, blevet offentliggjort: At den amerikanske efterretningstjeneste hyrede krigsforbrydere som agenter, beskyttede dem mod retsforfølgelse og belønnede dem, bl.a. med amerikansk statsborgerskab. Historikerne har ikke sat tal på antallet af tidligere nazistiske agenter, men der er tale om hundredevis, formentlig flere, fremgår det.Men hvorfor bruge nazistiske krigsforbrydere som agenter? Af to grunde, fremgår det. I den første tid efter krigen skulle de spionere mod deres gamle kammerater, men hurtigt – da krigen blev kold – mente amerikanerne at kunne bruge deres oplysninger i kampen mod kommunisterne. Med årene blev forbindelsen en ond cirkel, for amerikanerne var nødt til at hemmeligholde den og ikke retsforfølge deres nazi-agenter, fordi det ville være pinligt.Amerikanerne beskyttede af samme grund også ikke-agenter, bl.a. Adolf Eichmann – manden, som iscenesatte jødeudryddelsen i Europa. Allerede i 1958 fik CIA nys om, at Eichmann gemte sig i Argentina under navnet »Clemens«, men gjorde intet, fordi amerikanerne var bange for, at Eichmann kunne afsløre nazister i det vesttyske regeringsapparat. Her er historien om fire af de nazister, som amerikanerne tog under deres vinger. Wilhelm Höttl, født 1915 i Wien, meldte sig som 16-årig ind i en forbudt nazi-organisation og steg i graderne. Han fik i 1937 en doktorgrad i historie. Efter Tysklands annektion af Østrig i 1938 blev han SS-efterretningschef i Wien og berygtet for både antisemitisme og korruption. Han solgte store mængder røvet jødisk gods til ungarsk en grevinde og spillede en nøglerolle i 1944 som SS-chef Heinrich Himmlers særlige udsending under den nazistiske deportation af 437.000 ungarske jøder til Auschwitz. I 1945 søgte han at smugle et jødisk guldtog med røvede koster til Schweiz, og samtidigt udvekslede han efterretninger med OSS-chefen i Bern, den senere CIA-direktør Allen Dulles. Efter krigen blev han tilknyttet den amerikanske hærs efterretningstjeneste CIC og senere CIA, han vidnede i Nürnberg, og senere arbejdede han angiveligt også for KGB og for den vesttyske efterretningstjeneste. Han døde ustraffet i 1999.  Klaus Barbie, født i 1913 i Bad Godesberg og rekrutteret til SS-efterretningstjenesten i 1935. I 1942 blev han udnævnt til Gestapo-chef i Lyon. Han blev berygtet for sin personlige og ekstreme brug af tortur. Hitler hædrede ham for tilfangetagelsen af den franske modstandshelt Jean Moulin. Barbies regime dræbte mellem 10.000 og 14.000 mennesker. Efter krigen dødsdømte Frankrig ham in absentia, men amerikanerne hyrede ham i 1947 til at udspionere kommunister i Frankrig, og de var også interesserede i at lære af hans effektive tortur. I 1949 hjalp amerikanerne ham med at flygte til Bolivia via den såkaldte »rotteekspres«, og CIA brugte ham som agent i Bolivia, hvor han ifølge nogle kilder deltog i militærkup og hjalp med at fange Che Guevara. I 1971 fandt en fransk nazijæger ham, men amerikanerne og bolivianerne beskyttede ham indtil 1983. Barbie blev til sidst udleveret og døde i fransk fængsel i 1991. Rudolf Mildner, født i 1902 i Johannestal i Østrig – nu Janov i Tjekkiet. Han blev medlem af nazi-partiet i 1931 og fik juridisk doktorgrad i 1934. Efter indlemmelsen af Østrig fulgte en lynkarriere som chef for Gestapo i Linz, Salzburg, Chemnitz og Katowice, og han blev chef for den politiske afdeling i Auschwitz. I 1943 ville Hitler og Himmler have strammet kursen i Danmark, og de betragtede Mildner som en hård hund og sendte ham afsted med to straksordrer: Anhold Niels Bohr og deportér de danske jøder. Begge ordrer gik i vasken, Bohr og de fleste danske jøder slap væk, og Berlin skummede. For at redde ansigt gav Mildner ordre om at dræbe Kaj Munk, men Berlin flyttede ham alligevel. Mildner endte som chef for sikkerhedspolitiet i Wien. Amerikanerne mente at kunne bruge hans viden om østrigsk politivirksomhed, og de hyrede ham som agent – også selv om briterne ville have ham udleveret for drab på en britisk faldskærmssoldat. CIA hjalp i 1949 Mildner til Argentina, hvor han forsvandt.  Otto von Bolschwing, født i 1909 Schönbruch i Tysklank, nu Szczurkowo i Polen. Han blev nazist i 1932, rekrutteret til SS-efterretningstjenesten og agent i Palæstina. SS betragtede ham som ekspert i jødespørgsmål, og Bolschwing blev adjudant for Adolf Eichmann, iscenesætteren af jødeudryddelsen. Himmler sendte ham i 1941 til Bukarest i Rumænien som sin personlige repræsentant, og her hjalp Bolschwing med at gennemføre pogromer. I 1941 etablerede han også en virksomhed, som købte og solgte røvet jødisk ejendom. I 1945 fornemmede han at krigen var tabt, og han etablerede kontakt med den amerikanske efterretningstjeneste i Østrig, og fra Salzburg kørte han et agentnet blandt sine kontakter i Rumænien. Et CIA-dokument omtaler ham som »en af de mest fremtrædende amerikanske agenter i Europa.« Da forbindelsen blev for pinlig, beslutetde CIA sig for at skibe ham til USA, hvor han blev repræsentant for den vesttyske efterretningstjeneste. I 1959 fik han amerikansk statsborgerskab og blev senere vicedirektør for et datafirma, og først i 1981 besluttede amerikanerne sig for at konfrontere hans fortid. Men for sent. Bolschwing døde i 1982 på et plejehjem i Californien. Kilder: »US Intelligence and the Nazis«;»Hitler’s Shadow«; National Archives.",
        "metadata": {
            "source": "https://www.berlingske.dk/samfund/cia-beskyttede-nazister",
            "image_url": "https://berlingske.bmcdn.dk/media/cache/resolve/image_x_large/image/32/329904/7070678-aluhist-jkg.jpg",
            "publication_time": "Onsdag d. 01. januar 2014, kl. 22.30",
            "author": "Poul Høi",
            "related_links": [],
            "attachments": []
        }
    }
}