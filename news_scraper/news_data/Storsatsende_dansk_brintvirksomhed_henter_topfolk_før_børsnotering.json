{
    "version": "1.0",
    "document": {
        "id": 3559,
        "title": "Storsatsende dansk brintvirksomhed henter topfolk før børsnotering",
        "content": "Den danske cleantechvirksomhed Green Hydrogen Systems står til at få en afgørende rolle i fremtidens produktion af brint. Nu henter virksomheden to af dansk erhvervslivs mest erfarne personer ind i bestyrelsen, og alt tyder på, at det sker inden Green Hydrogen skal på børsen i løbet af 2021. A.P. Møller Holding, der er kontrolleret af Mærsk-familien,skød kort inden jul 150 millioner kroner i virksomheden. Nu kommer Ørsteds bestyrelsesformand, Thomas Thune Andersen, og den tidligere Nordea-chef Christian Clausen ind i bestyrelsen. Green Hydrogen Systems’ teknologi kan være med til at producere brint ved hjælp af strøm, og det kan modsat sol- og vindenergi lagres og bruges som brændstof. Det er et produkt, som tegner til at blive meget efterspurgt i de kommende år. Blandt andet har EU indgået en aftale om at satse markant på brint de kommende år. OgsåMærsk har tidligere fremhævet brint, som et af de drivmidler, der kan afløse olie.Samtidig har en gruppe af virksomheder, der blandt andet består af Ørsted, Mærsk og DSV, fremlagt planer om at bygge en enorm københavnsk brintfabrik, der skal forsyne lastbiler, skibe og fly med grøn energi. »Vi er midt i en grøn omstilling, hvor samfund og industrier overalt på kloden leder efter vedvarende energiløsninger. Jeg tror på det store potentiale for brintenergi, og Green Hydrogen Systems er et af de mest lovende selskaber i denne voksende industri,« lyder det fra Thomas Thune Andersen. Christian Clausen, der i dag blandt andet er bestyrelsesmedlem i kapitalfonden Blackrock og hos den finske finanskoncern Sampo, siger: »Der er et stort momentum i markedet for grøn brint. Det er understøttet af industriel efterspørgsel og politiske beslutninger, der kraftigt vil øge brintkapaciteten i de kommende år.« Inden jul skød A.P. Møller Holding ca. 150 millioner kroner i virksomheden. Det skete som et lån, der senere kan veksles til aktier. Også hovedaktionæren, venturefonden Nordic Alpha Partners, kom med cirka 45 millioner kroner og minoritetsejeren Norlys med omkring 7,5 millioner kroner. Men ifølge Berlingske oplysninger kan der meget snart komme endnu mere kapital til selskabet. Planen er nemlig en børsnotering af det lovende selskab i løbet af 2021. Lige nu skulle der arbejdes på, at det sker i efteråret 2021. Derfor er det også et godt tidspunkt, at bestyrelsen får to nye medlemmer. »Jeg er meget glad for, at vi har kunnet tiltrække to meget erfarne personer til bestyrelsen. Jeg ser det som en tillidserklæring til vores teknologi og til potentialet for Green Hydrogen Systems. Sammen med den seneste investering fra A.P. Møller Holding og den kommende opgradering af selskabet, kommer Thomas og Christian med uvurderlige kompetencer og erfaringer til at få Green Hydrogen Systems op på næste niveau,« siger Thyge Boserup, bestyrelsesformand for virksomheden. Green Hydrogen Systems blev stiftet i 2007 og har hovedkontor i Kolding.",
        "metadata": {
            "source": "https://www.berlingske.dk/virksomheder/storsatsende-dansk-brintvirksomhed-henter-topfolk-for-borsnotering",
            "image_url": "https://berlingske.bmcdn.dk/media/cache/resolve/image_x_large_vertical/image/137/1372076/23619987-.jpg",
            "publication_time": "Onsdag d. 30. december 2020, kl. 06.32",
            "author": "Lasse Friis",
            "related_links": [],
            "attachments": []
        }
    }
}