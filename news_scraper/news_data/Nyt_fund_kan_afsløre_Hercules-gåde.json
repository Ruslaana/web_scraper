{
    "version": "1.0",
    "document": {
        "id": 18475,
        "title": "Nyt fund kan afsløre Hercules-gåde",
        "content": "Elektronik fra det norske Hercules-fly med fem officerer, der styrtede ned for to uger siden, er søndag blevet fundet på bjerget Kebnekaise, oplyser Sveriges havarikommission ifølge VG Nett. De fundne hukommelseskort kan indeholde data, som kan hjælpe med at opklare, hvorfor Hercules-flyet forulykkede. Mellem 10 og 20 procent af søgeområdet ved bjerget er blevet gennemsøgt, og man har stadig ikke fundet flyets sorte boks, der indeholder samtlige data, skriver det norske medie. Havarikommissionen fortsætter eftersøgningen ved Kebnekaise frem til den 13. april, og kommissionens redningsarbejdere har indtil videre fundet to ton vragdele fra flyet. Ligene af de fem officerer blev fundet to dage efter ulykken. BNB",
        "metadata": {
            "source": "https://www.berlingske.dk/internationalt/nyt-fund-kan-afsloere-hercules-gaade",
            "image_url": "https://berlingske.bmcdn.dk/media/cache/resolve/image_x_large/image/66/668656/5037760-sweden-accident.jpg",
            "publication_time": "Søndag d. 01. april 2012, kl. 23.58",
            "author": null,
            "related_links": [],
            "attachments": []
        }
    }
}