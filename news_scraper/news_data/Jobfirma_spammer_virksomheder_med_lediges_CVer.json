{
    "version": "1.0",
    "document": {
        "id": 15925,
        "title": "Jobfirma spammer virksomheder med lediges CVer",
        "content": "Det store private jobfirma AS3 i København har udviklet en »jobrobot«, som udsender jobsøgendes CVer til mere end 100 virksomheder på én gang. Det skriver Avisen.dk. I fagforeningen HK har man modtaget henvendelser fra frustrerede ledige medlemmer, som føler sig til grin, og HK retter nu en skarp kritik af AS3. »Det er useriøst. Moralen brister fuldstændig, når man beder ledige om at sende CV til 150 virksomheder på én gang. Det er regulært spam, som er spild af virksomhedernes tid, de lediges kræfter og skatteborgernes penge,« siger formand for HK Hovedstaden Christian Grønnemark til Avisen.dk. Han mener, at der nu har været så mange dårlige eksempler fra de private jobfirmaer, at regeringen i den kommende reform af beskæftigelsessystemet bør tage et endeligt opgør med dem. »De private aktører bør lukkes. Jobcentrene gør det mindst lige så godt eller bedre, så der er ingen fornuftig grund til, at kommunerne bliver ved med at nære de her baggårdsfirmaer,« siger formand Christian Grønnemark.  Ifølge loven skal ledige ud over opslåede job også søge uopfordret, og gør man ikke det, risikerer man at miste sine dagpenge eller kontanthjælp. De uopfordrede ansøgninger består hos AS3 i, at jobrobotten udsender de lediges ansøgninger og CVer til en bred vifte af virksomheder, som alle modtager samme ansøgning og CV. Derved bliver jobsøgningen ikke målrettet den enkelte virksomhed, og det kan ifølge HK give problemer både i forhold til retten til dagpenge og i forhold til en senere ansøgning til en af virksomhederne. AS3 er en såkaldt anden aktør, hvor kommunerne kan sende de jobsøgende hen. Regningen for AS3s aktiviteter bliver derfor sendt til Københavns Kommune, og også her vækker spam-metoden bekymring. »Alle ved, at det gælder om at søge målrettet og fokuseret. Det her lyder som det stik modsatte. Det er klart, at vi må tage kontakt til leverandøren, hvis det her foregår,« siger jobcenterchef Michael Kornager til avisen.dk.  Hos AS3 tager man dog kritikken roligt: »Det omtalte program er en virksomhedsdatabase, der bidrager til, at den ledige får øjnene op for, at der gemmer sig mange flere virksomheder og potentielle job rundt omkring, end vedkommende lige var klar over. Den ledige får herved mulighed for at brede sin jobsøgning ud - og det øger mulighederne for at komme i job,« siger kommunikationschef Nikolaj Dalsgaard, der peger på, at jobrobotten bare er et redskab blandt mange.",
        "metadata": {
            "source": "https://www.berlingske.dk/karriere/jobfirma-spammer-virksomheder-med-lediges-cver",
            "image_url": "https://berlingske.bmcdn.dk/media/cache/resolve/image_x_large/image/35/359633/7110534-cv.jpg",
            "publication_time": "Mandag d. 20. januar 2014, kl. 10.42",
            "author": null,
            "related_links": [],
            "attachments": []
        }
    }
}