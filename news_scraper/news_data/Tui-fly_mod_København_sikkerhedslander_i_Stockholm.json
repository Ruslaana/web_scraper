{
    "version": "1.0",
    "document": {
        "id": 12681,
        "title": "Tui-fly mod København sikkerhedslander i Stockholm",
        "content": "Et fly fra rejseselskabet Tui, der søndag skulle flyve fra Krabi i Thailand til København, er i stedet landet i Stockholm. Det oplyser rejseselskabets pressechef Christian Grandjean. Flyet skulle fragte 294 passagerer - heriblandt ti børn - hjem fra ferie. På turen fra Thailand oplevede flyet mere modvind end forventet. Da der samtidig var tågedis over København, vurderede piloten, at han ikke havde tilstrækkelig brændstof til en eventuel komplikation af landingen. Der var dermed tale om en sikkerhedslanding og ikke en nødlanding, da der på intet tidspunkt var fare på færde. Tui oplyser desuden, at der på intet tidspunkt har været fejl på flyet.  Flyet med flynummeret 12375 fra Krabi, Thailand, skulle være landet i København klokken 15.30 og var blevet en smule forsinket undervejs. Flyet landede i stedet i Stockholm ved 16-tiden. Christian Grandjean oplyser, at personalets flyve/hviletider ikke tillader en flytur til København søndag aften. I stedet vil flyet fuldføre den sidste del af turen mandag. Tui har i første omgang givet passagererne madkuponer til aftensmad og morgenmad samt et hotelværelse. Ifølge Ekstra Bladet oplyseren passager, at flyet efterfølgende ikke kunne flyve videre, fordi den pilot, der skulle overtage flyet, var kørt galt på parkeringspladsen. Den oplysning kan Christian Grandjean hverken be- eller afkræfte.",
        "metadata": {
            "source": "https://www.berlingske.dk/samfund/tui-fly-mod-koebenhavn-sikkerhedslander-i-stockholm",
            "image_url": "https://berlingske.bmcdn.dk/media/cache/resolve/image_x_large/image/17/177436/20308578-germany-tourism-company-results-tui.jpg",
            "publication_time": "Søndag d. 11. marts 2018, kl. 18.08",
            "author": null,
            "related_links": [],
            "attachments": []
        }
    }
}