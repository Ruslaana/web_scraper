{
    "version": "1.0",
    "document": {
        "id": 10702,
        "title": "Cyklistforbundet jubler over lovlige højresving",
        "content": "Det bliver lettere at være cyklist, når det fra 1. september bliver lovligt at svinge til højre i et kryds, selv om der er rødt lys. Sådan lyder det fra Cyklistforbundet, der bakker helhjertet op om et forslag fra Transport- og Bygningsministeriet, som vil gøre højresving ved rødt lys lovligt for cyklister i en række kryds landet over. - Vi er meget glade for den mulighed, som vi har kæmpet for i mange år, siger direktør i Cyklistforbundet Klaus Bondam. - Det skaber noget af det allervigtigste for hverdagscyklister, nemlig flow i den daglige cykeltur, siger Klaus Bondam. Cirka 30 steder landet over har der kørt en forsøgsordning, hvor cyklister har mulighed for at svinge til højre ved rødt lys uden risiko for en bøde på 1000 kroner. Vejdirektoratet konkluderer ifølge Jyllands-Posten, at det ikke øger risikoen for ulykker. Derfor lægger myndighederne op til at gøre ordningen permanent i kryds, der opfylder en række krav. Trafikforsker Harry Lahrmann, Aalborg Universitet, er ifølge Jyllands-Posten skeptisk og efterlyser en grundigere undersøgelse, før man giver los for højresvingende cyklister. Cyklistforbundets direktør deler ikke bekymringen. - Der, hvor det trafikmæssigt er fornuftigt, og hvor der ikke er for mange fodgængere, der kan man roligt tage de her sving uden at standse op. - Det skal selvfølgelig være under hensyntagen til fodgængere, men det er også min erfaring, at langt de fleste cyklister udviser denne opmærksomhed, siger Klaus Bondam. Han ser gerne, at myndighederne gør endnu mere for at gøre livet endnu lettere for landets cyklister. - Nu drejer det her forslag sig om kryds på statsvejene, men jeg ser det også som et vink med en vognstang til kommunerne om at se deres kryds efter og se, om der kunne være fornuft i at gøre det her flere steder, siger Klaus Bondam. /ritzau/",
        "metadata": {
            "source": "https://www.berlingske.dk/samfund/cyklistforbundet-jubler-over-lovlige-hoejresving",
            "image_url": "https://berlingske.bmcdn.dk/media/cache/resolve/image_x_large/image/14/140857/14132966-cykle-cykel---201607251329341.jpeg",
            "publication_time": "Mandag d. 25. juli 2016, kl. 13.44",
            "author": null,
            "related_links": [],
            "attachments": []
        }
    }
}