{
    "version": "1.0",
    "document": {
        "id": 19089,
        "title": "Sommerparadokser",
        "content": "Her midt i højsommeren er det ligesom ved nytår en god ting at tænke lidt tilbage - reflektere - overveje. Ikke som ved nytår for at gøre op - gøre status - sætte mål - nej mere sådan eftertanke og måske undren i al almindelighed. Min kone og jeg solgte vores virksomhed i forsommeren 2008. Efter 33 år som selvstændig købmand gav salget mig mulighed for at engagere mig yderligere i politisk og organisatorisk arbejde - en interesse og lyst, jeg altid har haft. Samtidig kunne jeg på en anden måde end tidligere, hvor det var arbejdspladser, jeg leverede, nu mere direkte yde min indsats i vores fælles samfund. Jeg blev i 2009 for Det Konservative Folkeparti valgt til kommunalbestyrelsen i Vordingborg Kommune. I dette arbejde har jeg som formand for Uddannelses- og Arbejdsmarkedsudvalget undret mig meget over at se, hvor meget der gøres for at få ledige borgere i beskæftigelse generelt set, og på den anden side samtidig konstatere at f.eks bærplukning og ekstra renholdelse af offentlige arealer reelt ikke er mulig at gennemføre med dansk arbejdskraft - vi har ulykkeligvis mange ledige, og samtidig importerer vi arbejdskraft til det, vi ikke selv gider udføre. Det har også overrasket mig meget, at for de fleste af de borgere, som henvender sig til jobcenteret, der er det kommunen, som har en opgave, når borgeren er uden beskæftigelse - for mig er det borgerens problem, men kommunen skal hjælpe og bistå. Det har undret mig at se, hvilken voldsom vækst der sker i forældres og medarbejderes positive engagement, når en daginstitution eller skole, der p.g.a. faldende børnetal er lukket af kommunen, genopstår som privat institution - det er vidunderligt at se engagementet - men hvorfor ikke i kommunalt regi? Jeg bruger også en del af min tid som formand for Rådet for Erhvervsakademi- og Professionsbacheloruddannelser - et råd der rådgiver undervisningsministeren om korte og mellemlange videregående uddannelser. Her har det forbløffet mig, at der fra politisk hold er så stor fokus på, at Danmarks lykke er gjort, hvis helst alle får en phd. Det er Danmarks lykke ikke! Ikke alle egner sig til det - det er dyrt - meget dyrt, og hvordan i al verden skulle vores samfund fungere uden alle de erhvervsuddannede, de kort og mellemlangt uddannede - alle dem der netop får samfundet til at fungere. Skru ned for universitetssnobberiet og skru op for flere erhvervsuddannelser og kort- og mellemlangt videregående uddannede - det er det Danmark også har behov for og samtidig råd til. Udover at arbejde for Undervisningsministeren arbejder jeg også for energiministeren som formand for Energinet.dk. I mit arbejde med politiske organisationer - lokalt, regionalt og nationalt har det slået mig, hvor megen god arbejdstid vores offentligt ansatte og valgte bruger på medie- og politisk håndtering af små enkeltsager uden reelt og faktuelt indhold. Jeg tænker ikke på reelle sager, der har en baggrund, og hvor der er sket en journalistisk bearbejdning. Nej, jeg tænker på masser af sager fra overvejende små delvis ukendte elektroniske nyhedshjemmesider. Her bringer man uden nogen form for journalistisk bearbejdning eller lignende de mest absurde analyser og postulater til torvs - og i løbet af få timer kan det brede sig som en løbeild, og i værste fald ende i TV-nyhederne samme aften. Er det en Energinet.dk sag går den store alarm - meget dagligt arbejde i Energinet.dk lægges til side og man går i gang med at forsyne ministeriet med dokumentation for, at de fremsatte påstande/analyser eller hvad ved jeg, er totalt uden bund i virkeligheden - noget alle med fagligt kendskab til området udmærket ved - men det politiske spil er sådan, at minister og ministerium er nødsaget til at tage det helt udokumenterede, postulerede, alvorligt. Selv en totalt udokumenteret og, viser det sig senere, totalt forkert historie i de store medier, kan have stor skadevirkning - og interessen for sagens rette sammenhæng er efterfølgende minimal i forhold til den påståede sensation - skandaler. Borgerne - skatteyderne ville blive rystede, hvis de vidste, hvor megen god og kvalificeret arbejdstid der bruges på helt grundløse historier fra mediehungrende halvstuderede forskere, der ikke gør sig klart eller er ligeglade med, hvor store omkostninger de pålægger samfundet med i bedste fald halvgjort arbejde, eller i værste fald direkte politisk saboterende subjektive analyser. Arbejdet i Energinet.dk beklager jeg mig ikke over - heller ikke assistancen til ministeriet med faktuelle oplysninger - nej, det er tidsspildet i forhold til for samfundet langt vigtigere sager. Sådan en dejlig sommer giver god mulighed for megen undren. Som konservativ gennem utallige år har det på det seneste undret mig at vores formand Lars Barfoed skal skældes ud for at meddele, at vi konservative ønsker lavere skat. Jeg glæder mig over, at vores formand loyalt oplyser hvad der er konservativ politik. Det samme hylekor fra medierne hører man ikke, når SF og Enhedslisten vil have skatterne op  det har de naturligvis ret til at synes  men vi har præcis lige så megen ret til at arbejde for at få skatterne ned. Det samme med EU-forbeholdene. Hvorfor må man som partileder først foreslå dem afskaffet, når meningsmålingerne siger, at der er flertal  hvad er det for en form for politik. Vores formand toner rent flag og oplyser, hvad der er konservativ politik  det er både hans ret og pligt. Udover at være formand og konservativ er jeg naturligvis en ganske almindelig borger  også her undres jeg  i øvrigt ligesom mange andre. Jeg undres over, at vi i det offentlige rum er nogle enorme svin. Jeg undres over at se billeder fra Roskilde festivalens umådelige, næsten grænseløse svineri  jeg ved godt, at der ryddes op  men hvad er det i vores folkesjæl der gør, at vi sviner, når andre rydder op for os? I forsommeren var der en festival i centrum af København  det var det samme. I Vordingborg by  hvor jeg bor, har vi netop haft den danmarksberømte Festuge  igen ligner gader og torve efter sådan en dag og aften noget, der burde være løgn  og som kræver masser af frivillig arbejdskraft at få fjernet. Mine kønsfæller lader til overflod deres vand totalt ukritisk lige, hvor det passer dem  mon de/vi ville gøre det samme hjemme hvor vi bor? Sidste paradoks  som tidligere købmand. Det undrer mig i vores miljøbevidste land, at vi producerer øl og vand i Danmark  kører det til Tyskland  kører ned i personbiler og henter det igen i pantfri dåser, som vi så smider overalt! Det hele skal ikke være negativ gammelmandsbrok  der er masser af positive ting at glæde sig over  dem ønsker man blot ikke ændret. En af de ting, jeg i denne sommer har mødt helt tæt på, er den store frivillige arbejdsindsats ved mange af sommerens begivenheder. Her i Vordingborg havde jeg som kommunalbestyrelsesmedlem og som morfarfar fornøjelsen at deltage i børnefestivalen Vilde Vulkaner  en to dages musikfestival for SFO’er med børn i alderen 7  14 år. 9.000 glade børn samlet med deres pædagoger i Vordingborg, og stort set hele arrangementet er båret af omkring 800 frivillige. Det giver børnene en god festival  en god oplevelse og jeg er sikker på, at det også er sjovt og meningsfuldt at være frivillig  også selv om det er toilettjansen. I uge 29 har vi Festuge i Vordingborg  også dette arrangement er båret af frivillig arbejdskraft. Festugen er et stort aktiv for kommunen  for byen  for handelen  ja, næsten for alle, når bortses fra dem der bor aller tættest på og som har støjen hver dag og aften i en hel uge. Korpset af frivillige tæller hundredvis og der er masser af gengangere  ja, for mange er det måden at holde sommerferie på. Når man ser på os krævedanskere, er det på en eller anden måde paradoksalt, at vi samtidig er så hjælpsomme og arbejdsomme når det gælder masser af frivilligt arbejde  som f.eks. på sommerens utallige begivenheder, hvoraf jeg kun har nævnt to af alle dem, vi har i Vordingborg  der bare er en af Danmarks 98 kommuner ( men godt nok en af de bedste). God refleksionssommer!",
        "metadata": {
            "source": "https://www.berlingske.dk/kronikker/sommerparadokser",
            "image_url": "https://berlingske.bmcdn.dk/media/cache/resolve/image_x_large/image/72/721437/4368865-kronik.jpg",
            "publication_time": "Søndag d. 24. juli 2011, kl. 22.30",
            "author": null,
            "related_links": [],
            "attachments": []
        }
    }
}