{
    "version": "1.0",
    "document": {
        "id": 2875,
        "title": "De kom om natten i gummibåde og sendte et klart signal: »Vi er i stand til at lamme verdensøkonomien«",
        "content": "I ly af mørket kom de sejlende i deres hurtige både direkte ind i De Forenede Arabiske Emiraters territorialfarvand. Dykkere sprang ud fra bådene. De gled lydløst gennem vandet mod en række skibe, der lå på red ud for landets strategiske havneby Fujairah. Dykkerne placerede magnetminer på skroget af skibene lige under vandlinjen med så præcis en sprængladning, at skibene blev beskadiget, men ikke sænket. Et klart signal fra det, der i efterretningssprog bliver kaldt »en fremmed nation« om, at de kan lamme internationale handelsruter og dermed verdensøkonomien i det vigtige Hormuz-stræde, når det passer dem. En hemmeligstemplet rapport er nu sendt til FNs Sikkerhedsråd. Den bliver studeret nøje, for det er spørgsmålet om krig eller fred i Mellemøsten.  De Forenede Arabiske Emirater er afsenderen af rapporten. Landet udgør sammen med en række andre sunnimuslimske lande med Saudi-Arabien i spidsen en af »konfrontationsstaterne« mod det shiamuslimske Iran, der er lagt på is internationalt, fordi Iran ikke alene har mulighed for at erhverve sig atomvåben, men også er en afgørende magtfaktor i Mellemøsten mod Israel og de øvrige arabiske lande. Iran spiller dermed en stor rolle i mange af de konflikter, der udspiller sig i Mellemøsten - i Irak, i Syrien og i Israel. Derfor holder man internationelt øje med alt, hvad der foregår mellem Iran og de øvrige lande. Hvad siger rapporten så? Det ved vi meget lidt om. Men noget er sivet ud til internationale medier. Emiraterne skriver om »den fremmede nation« i rapporten, som stod bag sabotageaktionen, der ramte fire handelsskibe. To olietankere fra Saudi-Arabien, et fra De Forende Arabiske Emirater og et norsk handelsskib. Sabotage mod fire skibe, der satte gang i en lavine af beskyldninger mod »den fremmede nation« og forøgede truslen om en altomfattende konflikt i Mellemøsten med rystelser til resten af verden.  Man behøvede ikke den amerikanske præsident Donald Trumps nationale sikkerhedsrådgiver John Boltons ord for, at denne nation var Iran. Han var nemlig hurtigt ude med at sætte præcis adresse på angrebet. Alle andre havde også sat adresse på minerne. Bolton er kendt for at være en høg, når det kommer til Iran. Han er også hjernen bag Trumps trusler mod alle lande om, at hvis nogen køber olie fra Iran, så vil disse lande blive ramt af amerikanske sanktioner. Bolton har - inden han blev præsidentens nærmeste rådgiver - holdt taler til den iranske oppositiongruppe Mujahedin-e-Khalq i USA og meddelt, at han sammen med dem er klar til regimeændringer i Iran. »Vi vil fejre sejren næste år i Teheran«, som han udtrykte det i en tale få måneder før, han blev sikkerhedsrådgiver for Trump. Men han er ikke den eneste i USA, der har rettet beskyldningerne mod Iran. Viceadmiral Michael Gilday, som også leder det amerikanske forsvarsministeriums stab, sagde sidste fredag, at USAs efterretningstjenester har peget entydigt på, at Iran står bag angrebene mod skibene. Iran er desperat. USA har nemlig meldt sig ud af de atomaftaler med Iran, som supermagten sammen med europæerne, Rusland og Kina skrev under på under den tidligere amerikanske præsident Barack Obama. Alle andre lande, som stadig forsøger at overholde aftalerne, er blevet truet af USA med sanktioner, hvis de køber iranske varer, især olie. Atomaftalerne gav iranerne betydelige lettelser i økonomien. Men med USAs afgang er al handel med Iran i princippet standset. Det vil sige, at det iranske præstestyre kæmper med ryggen mod muren for at skaffe hård valuta til indkøb af mad, medicin og andre fornødenheder til en befolkning, der har været hårdt presset under sanktionerne. Saudi-Arabien er sammen med Israel den førende stat i området i kampen mod præstestyret. Angrebet mod skibene er derfor en del af en større konflikt, der breder sig og kan ende i krig. Trump selv har måttet lægge en dæmper på Boltons ønske om direkte regimeskifte i Teheran med USAs hjælp. Under et besøg i Japan i sidste uge slog Trump fast, at han ikke går efter at styrte præstestyret. Men alle holder øje med selv små bevægelser i området, fordi det iranske regime har fået stor magt i Irak og Syrien ud over den indflydelse og direkte støtte, som regimet i Teheran giver til terrorbevægelserne Hizbollah i Libanon og Hamas i Gaza. Fire skibe kan blive den gnist, der får Trump til at ændre mening og støtte sin sikkerhedspolitiske rådgiver. Og USA er klar. Trump har nemlig allerede sendt en betydelig flådestyrke afsted til området for at holde Iran i skak. Kristian Mouritzen er Berlingskes sikkerhedspolitiske korrespondent. ",
        "metadata": {
            "source": "https://www.berlingske.dk/globalt/de-kom-om-natten-i-gummibaade-og-sendte-et-klart-signal-vi-er-i-stand-til",
            "image_url": "https://berlingske.bmcdn.dk/media/cache/resolve/image_x_large/image/116/1163045/22916037-at-sea-gulf-usa-defense-carrier-strike-group.jpg",
            "publication_time": "Lørdag d. 08. juni 2019, kl. 16.48",
            "author": "Kristian Mouritzen",
            "related_links": [],
            "attachments": []
        }
    }
}