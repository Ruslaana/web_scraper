{
    "version": "1.0",
    "document": {
        "id": 13486,
        "title": "Flere borgmestre indkaldt til coronamøde med minister: »Der kommer nok corona-nyheder i løbet af eftermiddagen«",
        "content": "Flere borgmestre på Fyn bekræfter, at de er indkaldt til virtuelt møde med sundhedsminister Magnus Heunicke (S) tirsdag eftermiddag. Klokken 12.15 mødes ministeren med sundhedsordførerne i Folketinget. Assens-borgmester Søren Steen Andersen (V) siger til Berlingske, at han ikke ved, hvad mødet handler om. Kun, at der i invitationen står, at mødet handler om situationen med covid-19. »Men jeg ved, at borgmesterkollegaer her på Fyn også er inviteret,« siger han. En af dem er Nyborgs Kenneth Muhs (V). »Er sammen med kollegaer indkaldt til møde med sundheds- og ældreministeren klokken 13.00 omkring den aktuelle situation med covid-19. Vi er klar til at handle, såfremt der kommer nye restriktioner. Mere herom efter møde,« skriver han på Facebook.  Er sammen med kollegaer indkaldt til møde med Sundheds- og Ældreministeren klokken 14.00 omkring den aktuelle situation... Meldingen er den samme fra Faaborg-Midtfyns Hans Stavnsager (S). »Så der kommer nok corona-nyheder i løbet af eftermiddagen,« skriver han på Facebook. Borgmester i Langelands Kommune Tonni Hansen (SF) siger til TV 2 Fyn, at han også skal til møde med ministeren. I første omgang er 38 kommuner blevet underlagt coronarestriktioner, siden fulgte yderligere 31, så 69 af landets 98 kommuner nu er underlagt nye coronarestriktioner. Ud af de 69 kommuner er Odense og Middelfart lige nu de eneste kommuner på Fyn, som er underlagt de særlige restriktioner. Resten er i det sydlige Danmark. JydskeVestkysten erfarer, at også alle borgmestre i de syd- og sønderjyske kommuner er indkaldt til det virtuelle møde. Restriktionerne i de 69 kommuner står lige nu til at vare frem til og med 3. januar næste år.",
        "metadata": {
            "source": "https://www.berlingske.dk/indland/flere-borgmestre-indkaldt-til-coronamoede-med-minister-der-kommer-nok",
            "image_url": "https://berlingske.bmcdn.dk/media/cache/resolve/image_x_large/image/136/1367878/23609251-netherlands-virus-hospital.jpg",
            "publication_time": "Tirsdag d. 15. december 2020, kl. 12.58",
            "author": "Jens Ejsing",
            "related_links": [],
            "attachments": []
        }
    }
}