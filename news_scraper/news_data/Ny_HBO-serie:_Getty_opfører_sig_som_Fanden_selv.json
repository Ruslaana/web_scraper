{
    "version": "1.0",
    "document": {
        "id": 5897,
        "title": "Ny HBO-serie: Getty opfører sig som Fanden selv",
        "content": "Ridley Scotts spillefilm »All the Money in the World« har knap nok forladt biograferne, før en TV-serie om den stenrige oliemilliardær Jean Paul Getty med titlen »Trust« nu dukker op på streamingkanalen HBO. Donald Sutherland har fået hovedrollen som den ældre Jean Paul Getty, der ud over at være milliardær er et meget påholdende og striks menneske.  Getty har sit hyr med arvingerne. Blandt andet har to sønner været narkomaner. Et kort øjeblik i 1973 ser han et lys i barnebarnet Harris og gør ham til enearving. Det varer dog kun en halv formiddag, indtil det viser sig, at Harris også har en svaghed for stoffer, og senere kommer barnebarnet i kløerne på den italienske mafia. Eller det vil sige, at han selv får idéen til en fingeret kidnapning for at komme ud af en narkogæld, men den dårlige idé bliver endnu ringere, da hans italienske kontakter forvandler situationen til en ægte kidnapning. Jean Paul Getty vil bare ikke betale så meget som én cent i løsesum.  Første afsnit går med at introducere milliardæren, og han har ikke mange forsonende træk. Han sparer gerne småpenge, og blandt butlerens mange opgaver er at børste hans tænder og trække hans underbukser op hver morgen. Getty opfører sig som Fanden selv. I løbet af de næste to afsnit kommer der nuancer på, mens instruktør Danny Boyle sætter gang i historien om kidnapningen af Harris.  Boyle, der er kendt for film som »Trainspotting« og »Slumdog Millionaire«, har instrueret de første tre afsnit af »Trust« og uden at gå over gevind, gør han det dynamisk. Med kendte rocknumre fra 1970’erne og, flotte overflyvningsbilleder og tungen et godt stykke ude i kinden fortæller han den fascinerende historie. Det er solid underholdning men også lidt for muntert i tonen til at blive særligt spændende. Donald Sutherland ligner Getty til forveksling, og han spiller rollen som den benhårde og påholdende patriark virkelig godt, og omkring ham er et enormt galleri af fine skuespillere, så man efter de tre første afsnit får lyst til at se serien til ende. Hele første sæson foregår i 1973, men hvis der gives grønt lys til endnu en, kommer den til at handle om Gettys unge år i 1920’erne og 1930’erne.  Hvad:Trust.Hvem:Instruktion: Danny Boyle. Medvirkende: Donald Sutherland, Hilary Swank.Hvor:Første sæson af »Trust« på ti afsnit kan nu ses på HBO. Denne anmeldelse er baseret på de første tre afsnit.  ",
        "metadata": {
            "source": "https://www.berlingske.dk/kultur/ny-hbo-serie-getty-opfoerer-sig-som-fanden-selv",
            "image_url": "https://berlingske.bmcdn.dk/media/cache/resolve/image_x_large/image/3/37130/20471104-stillfoto-trust.jpg",
            "publication_time": "Tirsdag d. 27. marts 2018, kl. 07.00",
            "author": "Jacob Wendt Jensen",
            "related_links": [],
            "attachments": []
        }
    }
}