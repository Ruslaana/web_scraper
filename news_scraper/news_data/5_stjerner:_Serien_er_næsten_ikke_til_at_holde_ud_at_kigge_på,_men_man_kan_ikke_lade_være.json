{
    "version": "1.0",
    "document": {
        "id": 14285,
        "title": "5 stjerner: Serien er næsten ikke til at holde ud at kigge på, men man kan ikke lade være",
        "content": "Kan du huske åbningsscenen i Quentin Tarantinos»Inglourious Basterds«? Der hvor den tyske SS-officer Hans Landa (Christoph Waltz) er på besøg hos en fransk bonde, der skjuler jøder under gulvbrædderne? Hvor Hans Landa er utroligt høflig og beleven, og hvor vi alligevel slet ikke er i tvivl om, at han er bimlede psykopatisk, og at det lige om lidt går helt galt? Sådan erAmazon Primesnye serie »The Consultant«. Ikke bare i en åbningscene, men nærmest hele tiden. Næsten ikke til at holde ud at kigge på, men heller ikke til at se væk fra. Vi befinder os i Los Angeles hos det hippe mobilspilfirma CompWare. Firmaets stifter, Sang, dør (i en scene, man virkelig ikke havde set komme), men hans lig er dårligt båret ud af bygningen, før ledelsen overtages af en mystisk konsulent ved navn Regus Patoff (selvsamme Christoph Waltz). Ingen er helt trygge ved Patoff; han virker underligt uinteresseret i, hvad firmaet egentlig laver, han har nogle issues med intimsfærer, og han fyrer helt usentimentalt en medarbejder, fordi han synes, vedkommende lugter mærkeligt. Og det er blot starten på Patoffs utilregnelige regime. »The Consultant« kombinerer fornemt mysterier, satire og humor.Fold sammenLæs mereFoto: Amazon Prime. Den østrigskfødte skuespiller Christoph Waltz, der fik sit store gennembrud iTarantino-filmene »Inglorious Basterds« og»Django Unchained«, er seriens store scoop. Der er meget få andre i Hollywood, der kan skifte så hurtigt mellem at være utroligt charmerende og sindssygt intimiderende – og med så få virkemidler. Well, uanset hvor rablende Regus Patoff opfører sig, hænger jobbene ikke ligefrem på træerne i spilbranchen, så de fleste medarbejdere dukker hovedet og håber, at det hele går over på et tidspunkt. Slackeren Craig (Nat Wolff) og den ambitiøse Elaine (Brittany O’Grady) – der teknisk set er assistent, men titulerer sig »creative liaison« – begynder dog at grave i Patoffs fortid. Det starter mystisk og bliver efterhånden decideret bizart. Det spændende er, at vi som seere er helt med på, at Patoff har en eller anden form for skumle planer, men det er umuligt at regne ud, hvad de præcist går ud på. Samtidig er »The Consultant« ikke bare et mysterium om en psykopatchef, men fungerer også som arbejdspladskomedie og satire over menneskelig opførsel, og hvad man egentlig er parat til at finde sig i for at beholde sit job. »Silicon Valley« møder »Fear No Evil«, om man vil. Christoph Waltz spiller en bimlende utilregnelig og dybt manipulerende chef i »The Consultant«.Fold sammenLæs mereFoto: Amazon Prime. Inden man giver sig i kast med det sidste ud af otte afsnit, vil man givetvis tænke: »Der erno way in hell, at de få alt det her til at give mening på kun en halv time«. Det lykkedes … heller ikke helt, må man konstatere. Men »The Consultant« er stadig herlig bims underholdning, og slutningen er ikke mere gak, end at det meste af handlingen falder på plads. Og om ikke andet kan man godt nå at få bundet sløjfe på hele herligheden i en eventuel sæson to. Som da egentlig gerne må komme. Nu. »The Consultant«. Sort komedieserie, otte afsnit a 32-34 minutter. Serieskaber: Tony Pasgallop. Med: Christoph Waltz, Brittany O’Grady, Nat Wolff m.fl. Premiere 24. februar på Amazon Prime.",
        "metadata": {
            "source": "https://www.berlingske.dk/skaerm/5-stjerner-serien-er-naesten-ikke-til-at-holde-ud-at-kigge-paa-men-man-kan",
            "image_url": "https://berlingske.bmcdn.dk/media/cache/resolve/image_x_large/image/164/1649119/24353272-bmr.jpg",
            "publication_time": "Fredag d. 24. februar 2023, kl. 11.25",
            "author": null,
            "related_links": [],
            "attachments": []
        }
    }
}