{
    "version": "1.0",
    "document": {
        "id": 19664,
        "title": "Tre timers snak fra Løkke kan lyde kedeligt. Men er det så langtfra",
        "content": "Livskraften bobler iLars Løkke Rasmussen(M) på tærsklen til hans 60-års fødselsdag 15. maj. Hvis man ellers skal tro ham selv. Og det skal man nok. I hvert fald er man i veloplagt selskab i den nye lydbog »Befrielsens pris«, hvor han i godt tre timer holder enetale om sit syn på politik, sin forsatte ambition om at gøre en forskel, hvorforhan stiftede Moderaterne, og ikke mindst hvorforSVM-regeringenher og nu er hans nødvendige svar på fremtidens udfordringer. Fortiden dvæler han ikke ved. Lydbogen skal ses som en slags bind to efter »Befrielsens øjeblik«, der udkom for fem år siden. Det var under valgkampen i 2019, at han i bogen dengang som Venstre-statsminister opgav at bygge på blå bloks mandater og i stedet gik til valg på en flertalsregering hen over midten. Forfatteren til bogen dengang og nu til lydbogen er den samme, nemlig den mangeårigejournalist Kirsten Jacobsen. Den er fortalt af Løkke til hende, som så givetvis har redigeret og klippet mange timers samtale sammen. Tre timers politikersnak ud i én køre lyder nok kedeligt for de fleste. Men er det så langtfra. Næppe nogen anden dansk politiker ville på samme måde kunne holde lytterens interesse fangen, selv om de tre timer nok er én for meget. Det meste af tiden går med at analysere den udvikling, der sætter Danmark under pres. Her stjæler Løkke med sit »vi skal forandre for at bevare« fra konservativ sprogbrug, når han peger på nødvendige reformer for at modgå faldende fødselstal og buldrede økonomier i Inden, Kina og Afrika, som reducerer Europas økonomiske betydning. Udenrigsminister Lars Løkke Rasmussen og den tidligere ærkefjende og nu tætte kollega statsminister Mette Frederiksen under åbningsdebat i Folketinget 2023.Fold sammenLæs mereFoto: Søren Bidstrup. Det er ikke, fordi Løkke har opsigtsvækkende svar på, hvordan Danmark også i fremtiden forbliver et af verdens rigeste og lykkeligste lande. Der er ingen hårde nyheder eller nye politiske udspil i lydbogen, men Løkke får i dens format tid og mulighed for at folde analysen ud. At lytteren så indimellem godt kunne savne kritiske modspørgsmål – Kirsten Jacobsen har formentlig stillet dem undervejs, men de er så klippet ud – er en anden sag. Lars Løkke savner dem givetvis ikke selv. Tværtimod får han i lydbogen også luft for sin modvilje mod konfliktsøgende reportere og politiske kommentatorer, der ikke har forstået, hvad det drejer sig om. I hvert fald ikke, når de analyserer ham og hans politiske drivkraft. Denne anmelder med titel som »Æres-Besserwisser« og udnævnt af sine kolleger som »News-legende« hører nok blandt dem, som Løkke betragter som vaneforbryder i den forbindelse. Men det er svært helt at tro på det, når han bedyrer, at han ikke havde »en hemmelig plan« og stiftede Moderaterne for at blive statsminister igen. Nej, måske ikke en plan. Men alligevel. Han siger vel næppe nej, hvis muligheden byder sig. Eller når han bekymrer sig om, at politik mere og mere bliver en disciplin og ikke det kald, som det bør være. Der findes næppe mange på Christiansborg, som mestrer magtspillet som Lars Løkke. Også når det gælder ham selv og ikke kun politisk indhold. Udenrigsminister Lars Løkke Rasmussen (M) og forsvarsminister Troels Lund Poulsen (V) overværer her en demonstration af Bohdana-pjecer og bliver introduceret til militært udstyr under besøg i Lviv i Ukraine, lørdag den 27. april 2024.Fold sammenLæs mereFoto: Mads Claus Rasmussen/Ritzau Scanpix. Lydbogen fremstår først og fremmest som en lang forsvarstale for SVM-regeringen. Løkke taler ligefrem om en »Marienborgånd«, hvor han selv, den tidligere ærkefjende Mette Frederiksen (S) og lederne af det Venstre, som mobbede ham ud i 2019, har lært at respektere hinanden og gemme fortidens konflikter væk. Med Løkkes ord »et bofællesskab«, som nu også de øvrige ministre og de tre partiers folketingsgrupper i løbet af regeringens første halvandet år finder sig mere og mere til rette i. Selv hustruen Sólrun, som i bogstaveligste forstand satte ham stolen for døren, da han gik i regering, har vist affundet sig med Mette Frederiksen som statsminister. Nu mangler blot vælgerne at indse, hvorfor SVM-regeringen var nødvendig, og hvordan dens politik redder landet. Og det er lydbogens store svaghed. Løkke kommer for let om ved det, når han affærdiger vælgerflugten fra de tre regeringspartier og regeringens manglende popularitet som et øjebliksbillede, han ikke tror på og derfor lever roligt med. Hans egen mavefornemmelse tæller mere end meningsmålingernes hårde fakta, når han optimistisk forventer, at det vender i løbet af de mere end to år indtil næste folketingsvalg. Håb er vel trods alt ikke en strategi. Den nu afdøde socialdemokrat Svend Aukensagde engang, at »politik skabes på midten, men ikke af midten«. Lars Løkkes tre timer lange enetale er et forsøg på det modsatte. Reflekterende, men også meget Løkke. Tillykke med fødselsdagen. Peter Lautrup-Larsen har som tidligere politisk reporter og analytiker mere end 40 års erfaring på Christiansborg Befrielsens pris Fortalt til:Kirsten Jacobsen.Genre: Lydbog.Varighed: 181 minutter.Vejledende pris:129,00 kroner",
        "metadata": {
            "source": "https://www.berlingske.dk/litteratur/tre-timers-snak-fra-loekke-kan-lyde-kedeligt-men-er-det-saa-langtfra",
            "image_url": null,
            "publication_time": "Torsdag d. 09. maj 2024, kl. 14.05",
            "author": null,
            "related_links": [],
            "attachments": []
        }
    }
}