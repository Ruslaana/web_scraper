{
    "version": "1.0",
    "document": {
        "id": 6870,
        "title": "Tysk bilgigant tilbagekalder 140.000 elbiler efter brandfare",
        "content": "Den tyske bilgigant BMWkalder flere end 140.000 af sine elektriske MINI-biler tilbage, fordi der er en risiko for, at batteriet i dem kan bryde i brand. Der er tale om MINI Cooper SE, og tilbagekaldelsen kommer, selvom der ikke er sket faktiske ulykker eller skader. Det er BMWs tests, der har afsløret, at der kan være risiko for, atbatteriet i bilenbryder i brand som følge af overophedning, fremgår det af en meddelelse fra selskabet. »En bilbrand, selv når køretøjet er parkeret, kan ikke udelukkes,« oplyser BMW, der ligeledes advarer om, at højspændingsbatteriet kan slukke og køretøjet rulle langsomt selv under kørslen. Den software, som bilerne er udstyret med, rummer en diagnostikfunktion, der vil reagere, hvis batteriet ikke fungerer korrekt, og advare føreren. BMW opdaterer nu softwaren, så den også beskytter mod brande. De berørte bilejere, hvoraf omkring 39.000 befinder sig i Tyskland, skal lægge vejen forbi en MINI-partner for at få udbedret problemet gratis. ",
        "metadata": {
            "source": "https://www.berlingske.dk/virksomheder/tysk-bilgigant-tilbagekalder-140000-elbiler-efter-brandfare",
            "image_url": "https://berlingske.bmcdn.dk/media/cache/resolve/image_x_large_vertical/image/183/1832336/24784981-a-model-of-a-mini-cooper-se-electric-car-is-on-dip.jpg",
            "publication_time": "Tirsdag d. 03. september 2024, kl. 12.58",
            "author": "Thomas Breinstrup",
            "related_links": [],
            "attachments": []
        }
    }
}