{
    "version": "1.0",
    "document": {
        "id": 10197,
        "title": "Studerende smider 30 kilo spinat foran ministerium",
        "content": "København. - Politikerne træder i spinaten. En gruppe studerende har tirsdag morgen smidt 30 kilo spinat foran Uddannelses- og Forskningsministeriet dør og dermed sendt en klar besked. De er imod regeringens forslag om at skære i SU'en for alle under uddannelse. Det vil ifølge gruppen af studerende fjerne \"levegrundlaget for hundredtusindvis af elever og studerende\". Det fremgår af en pressemeddelelse. - Vores mål er at få skabt opmærksomhed om, at de nedskæringer er et ret voldsomt angreb på ungdommen i virkeligheden. - Vi ser allerede en situation, hvor SU'en ikke dækker til mad og husleje og basale fornødenheder. Vi synes, det er fuldstændig galimatias at skære så voldsomt ned i SU, siger gruppens talsmand Henrik. Han ønsker ikke sit navn frem, men Ritzau er bekendt med hans fulde navn. Aktionen sker, knap en uge efter at der var store demonstrationer i Danmarks fire største byer mod regeringens nedskæringer på SU. Modstanden kommer ifølge gruppen \"Vrede Studerende\" til at fortsætte, indtil besparelserne trækkes tilbage. Spørgsmål: Regeringen vil indvende, at det efter nedskæringer stadig vil være et af verdens mest gavmilde systemer. Hvad mener du om det? - Man kan fint sige, at det er et gavmildt SU system, men vi betaler selv for det. Når vi er færdig med uddannelsen, betaler vi en relativ høj skat efter. - Det er ikke sådan, at det er en dårlig forretning for samfundet at uddanne unge mennesker, tværtimod. Vi har et system, der fungerer, og det er et system, der fungerer godt. Det er der grund til at holde fast i, siger Henrik. For to uger siden smed selvsamme gruppe dåsebønner foran Finansministeriet med samme besked. /ritzau/",
        "metadata": {
            "source": "https://www.berlingske.dk/politik/studerende-smider-30-kilo-spinat-foran-ministerium",
            "image_url": "https://berlingske.bmcdn.dk/media/cache/resolve/image_x_large/image/11/110669/15138628-sdfasd.jpg",
            "publication_time": "Tirsdag d. 18. oktober 2016, kl. 07.38",
            "author": null,
            "related_links": [],
            "attachments": []
        }
    }
}