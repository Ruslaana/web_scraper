{
    "version": "1.0",
    "document": {
        "id": 1280,
        "title": "NBA-hold får næsten alle spillere vaccineret mod corona",
        "content": "NBA-holdet Atlanta Hawks har fået vaccineret størstedelen af sine spillere mod coronavirus. Ifølge nyhedsbureauet AP oplyser holdet i en meddelelse, at 14 ud af 17 spillere fået første vaccinestik, men det er ikke, fordi de har sprunget ældre eller sårbare over i køen. Spillerne er blevet vaccineret efter de gældende regler i delstaten Georgia, hvor Atlanta ligger. Mange af spillerne kan blive vaccineret på nuværende tidspunkt, fordi de har et BMI-tal – kropsmasseindeks – på over 25. De tre resterende spillere lever ikke op til kravene endnu. I alt 36 personer fra klubben har påbegyndt vaccinationen. »Vaccinernes tilgængelighed bliver større, og vi vil benytte vores platform og indflydelse til at opfordre og oplyse om vigtigheden af at modtage covid-19-vaccinen, så snart det er muligt, specielt henvendt til yngre voksne og kvarterer med hovedsageligt sorte mennesker,« skriver Atlanta Hawks i meddelelsen. Foruden Atlanta Hawks har New Orleans Pelicans bekræftet, at spillere er blevet vaccineret mod den verdensomspændende sygdom. /ritzau/",
        "metadata": {
            "source": "https://www.berlingske.dk/sport/nba-hold-faar-naesten-alle-spillere-vaccineret-mod-corona",
            "image_url": "https://berlingske.bmcdn.dk/media/cache/resolve/image_x_large/image/140/1401877/23695370-kings-hawks-basketball---20210.jpeg",
            "publication_time": "Fredag d. 19. marts 2021, kl. 10.50",
            "author": null,
            "related_links": [],
            "attachments": []
        }
    }
}