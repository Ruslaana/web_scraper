{
    "version": "1.0",
    "document": {
        "id": 22109,
        "title": "Den amerikanske stjerne påstod, at han spillede på publikums vibrationer. Det var stensikkert løgn",
        "content": "Vi er omkring 40 minutter inde i koncerten, da den amerikanske verdensstjerne endelig tager sit nye favoritinstrument fra læberne og taler til publikum. »Hvis ikke I har været på planeten de sidste 20-25 år, så er mit navn André 3000,« siger den tidligere rapper, der høster spredt bifald fra publikum foran den store scene på Syd for Solen. Vi, der har været med siden begyndelsen, har gennemlevet en lang og uafbrudt improvisation udført af fem musikere på blandt andet andet trommer, percussion, blade, xylofon og fløjter, masser af fløjter. Det overordnede indtryk har været lige så rart og gnidningsfrit som et vellykket spaophold, så måske skyldes det stille bifald, at folk er døset hen. Det kan også være, at de slet ikke har hørt, hvad der blev sagt. Der var ikke meget dans til amerikanske André 3000, der gæstede musikfestivalen Syd For Solen i Valbyparken med en håndfuld fløjter og godt humør.Fold sammenLæs mereFoto: Torben Christensen/Ritzau Scanpix. Skal man opregne de mange lyde, der opstår, da den amerikanske verdensstjerne gæster Syd for Solen fredag eftermiddag, er især én lyd dominerende; 5000 stemmer, der småsnakker. Det er hårde odds for en koncert med en mand, der har valgt at droppe de fængende omkvæd for at satse entydigt på jazzet improvisationsmusik. I 00erne surfede André 3000 og bandet OutKast på toppen af hitlisterne med sange som »Ms. Jackson« og »Hey Ya«, der gav hiphoppen et mere legesygt indtryk end samtidens storskrydende kollegaer, der kun brugte talenterne til at prise egne evner. Men sidste år fik piben en anden lyd, da André 3000 udgav albummet »New Blue Sun«, hvor han ikke synger men spiller forskellige slags fløjter. Det er musik til venterum. Musik uden ord i en tid med enormt mange af dem. Albummet blev nummer 34 på den amerikanske hitliste, høstede enorme roser i blandt andet Soundvenue og Politiken, og blev beviset på, at musikere, der stiller sig nysgerrigt frem, kan mødes med andet end fordømmelse. I flere interview har André 3000 forklaret, at det hele er båret af lyst og spænding.Excitement, som han siger. At lave endnu et radiohit er stensikkert ikke en af albummets ingredienser. »New Blue Sun« føles mindre som et musikalsk værk og mere som et forsøg på at gøre noget helt nyt. Jeg har gjort et oprigtigt forsøg, men jeg har aldrig fundet det rette tidspunkt til en time og 27 minutters fløjte-impro. På scenen fremstår musikken tydeligere. Selvom det er en praktisk umulighed at indfange et dansk fredagspublikum til en jazz-improvisation med ler-, træ og tværfløjter, er der faktisk sekvenser, hvor André 3000 puster så meget i røret, at det er muligt at glemme sidemanden og lade sig hive med. Bandet spiller tæt og sammentømret. Der leges med percussion og guitar. Det her er jazzmusik serveret for et publikum, der nok havde været lige så glade for en sang, de kunne synge med på. André 3000 virker oprigtig og glad, som han står der iført en stribet smækbusk og en strikket hue af den slags, der enten er fundet på gaden eller købt i en dyr vintagebutik på Manhattan. Syd for Solen er en af Københavns nyere festivaler. De to foregående år har festivalen holdt til i Søndermarken, men nu er den af flere grunde (blandt andet blev dyrere i Zoo stressede!) flyttet til Valby Parken.Fold sammenLæs mereFoto: Emilie Lærke. Han påstår, at al musikken er improviseret frem ud fra de vibrationer, der kommer fra publikum. Det er stensikkert løgn, for de eneste vibrationer, som publikum udsender, er dem, man kan finde i enhver fredagsbar, og det, der kommer fra scenen, minder mig mest af alt om dengang, jeg så en koncert med Kresten Osgood i Amager Centret: Osgood spillede på maveskind, lår og bladene fra en nærstående stuebirk. Publikum drak øl. Der er heller ingen, der går tørstige hjem fra Valbyparken, hvor det kan være svært at få plads til at høre musikken. »Hvor er Lina og Elisa blevet af ?,« råber min sidemand ind i sin venindes øre. »De er gået op foran,« svarer hun. Han ryster på hovedet. »Hvorfor?!« Kan man overhovedet kræve, at jazzet og krævende improvisationsmusik vinder genhør i en nation af bordfodboldspillende og småsnakkende festivalgæster, der hellere får endnu en kande fadøl, end dedikerer sig til musikken? Måske ikke, men det er forsøget værd. Om ikke andet får folk en oplevelse af, hvor meget dygtige musikere kan få ud af næsten ingenting. Én fløjte kan spilles på en funky måde. En anden, som for eksempel en lille lerfløjte, der kan holdes i hånden, får mere André 3000 til at lyde som en irriteret fodbolddommer. »Styrken ligger i at opdage noget nyt,« sagde den tidligere rapper i den engelsksprogede podcast Touré Show, jeg lyttede til som optakt til fredagens koncert. Det er en fantastisk målsætning. Må samme legesyge nysgerrighed ramme André 3000s publikum i fremtiden. André 3000. Syd for solen, fredag",
        "metadata": {
            "source": "https://www.berlingske.dk/skaerm/den-amerikanske-stjerne-paastod-at-han-spillede-paa-publikums-vibrationer",
            "image_url": "https://berlingske.bmcdn.dk/media/cache/resolve/image_x_large/image/182/1824712/24769030-amerikanske-andr-300-p-over-havet-scenen-under-m.jpg",
            "publication_time": "Fredag d. 09. august 2024, kl. 20.12",
            "author": "Sarah Iben Almbjerg",
            "related_links": [],
            "attachments": []
        }
    }
}