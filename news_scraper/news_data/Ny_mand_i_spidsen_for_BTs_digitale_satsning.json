{
    "version": "1.0",
    "document": {
        "id": 17849,
        "title": "Ny mand i spidsen for BTs digitale satsning",
        "content": "BTs nuværende digitale redaktør, Erling Tind, har takket ja til en helt ny udfordring og skal fra 1. oktober være chefredaktør for ugebladet, “Her og Nu”. Hans afløser bliver Kevin Walsh, der vender tilbage til BT. “Erling Tind har været en stor gevinst for BT, siden han i 2010 kom til BT fra Ekstra-Bladet. Hans store faglighed og dybe digitale forståelse har været en uundværlig del af de forandringer, BTs digitale platforme har været igennem de senere år. Et kort og kontant bevis for indsatsen er, at BT aldrig har været større digitalt, end lige nu,” siger BTs chefredaktør, Anders-Peter Landert. Det bliver Kevin Walsh, der kommer til at tage over som digital redaktør, og han bliver samtidig medlem af BTs chefredaktørgruppe, når Erling Tind stopper. “Kevin Walsh har tidligere bl.a. haft jobbet som BTs mobilredaktør og har længe vist et naturligt ledertalent så stort, at han var umulig at komme uden om, da jobbet som digital redaktør blev ledigt,” siger Anders- Peter Landert. Kevin Walsh er tilbage på BTs redaktion 1. september, og han får dermed god mulighed for at blive sat ind i jobbet af sin forgænger.",
        "metadata": {
            "source": "https://www.berlingske.dk/virksomheder/ny-mand-i-spidsen-for-bts-digitale-satsning",
            "image_url": "https://berlingske.bmcdn.dk/media/cache/resolve/image_x_large/image/59/594649/7583696-kevin-walsh.jpg",
            "publication_time": "Onsdag d. 20. august 2014, kl. 10.52",
            "author": null,
            "related_links": [],
            "attachments": []
        }
    }
}