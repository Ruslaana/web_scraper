{
    "version": "1.0",
    "document": {
        "id": 12483,
        "title": "Da Benjamin fornemmede, at noget var galt, troppede han op på politistationen med 14.300 kroner i en plastikpose",
        "content": "En vinterdag for knap tre år siden troppede en 17-årig mand op på politistationen i Odense. Med sig havde han en plastikpose med 14.300 kroner i kontanter. »Jeg er blevet narret,« fortalte han den politibetjent, der tog imod pengene. Den aften, Benjamin Seviks daværende ven første gang spurgte, om han ville hjælpe med at hæve nogle kontanter, sagde han ja uden at tænke særlig meget over det. »Det var jo min ven – det var ikke noget problem,« som han siger. »Så jeg valgte at sige, at det kunne jeg godt.« Benjamin Sevik, som i dag er 20 år gammel, fortæller, at der blev overført omkring 15.000 kroner via MobilePay til hans konto. Han blev samlet op i bil af sin ven og nogle andre unge mænd, han ikke kendte. Sammen kørte de rundt til tre forskellige hæveautomater. Benjamin Sevik hævede 5.000 kroner hvert sted. Så blev han kørt hjem igen. »Jeg har det rigtig slemt med det. Det er første gang i mit liv, jeg har gjort noget kriminelt – og jeg blev narret til at gøre det,« siger Benjamin Sevik.Fold sammenLæs mereFoto: Robert Wengler. Anden gang, han blev spurgt, om han kunne være behjælpelig, var to dage senere. Det var her, han ifølge eget udsagn begyndte at blive nervøs. Denne gang var det næsten 20.000 kroner, der pludselig befandt sig på Benjamin Seviks konto. »Jeg hævede 5.000 kroner til ham. Det var beløbsgrænsen. Vi var ikke i bil, så jeg endte med at sige til ham, at jeg ville hæve resten en anden dag. Det gik han så med til,« siger Benjamin Sevik. Men følelsen af, at der var noget galt, voksede. Med rette, skulle det vise sig. Benjamin Sevik var blevet et »muldyr«. Et muldyr er i denne forbindelse ikke en krydsning mellem en hest og et æsel – men en person, der stiller sin konto til rådighed for kriminelle. Det kan være med til at sløre pengespor i forbindelse med kriminalitet. Svindlen kan udføres på et utal af kreative måder: En fremmed, der henvender sig på gaden og beder om hjælp med at hæve penge, fordi betalingskortet ligger derhjemme. Organiseret hvidvask af større og mindre beløb mod betaling. Bander, der presser unge til at stille deres konti til rådighed. FAKTAHvad er et muldyr?Et muldyr er en krydsning af hest og æsel – men også en person, der er med til at sløre et kriminelt pengespor.En høflig fremmed stopper dig på gågaden og beder om din hjælp. Han har glemt sit dankort derhjemme. Vil du være flink at hæve 500 kroner, hvis han overfører dem fra sin telefon til din konto?Du siger ja. Den fremmede sender pengene via MobilePay – måske kommer han til at sætte et ekstra nul på. Herefter hæver du 5.000 kroner til den fremmede mand.Nu har du faktisk foretaget dig noget ulovligt.Et muldyr er i økonomisk forstand en person, der stiller sin konto til rådighed for kriminelle – nogle gange imod betaling. Det kan være med til at sløre pengespor i forbindelse med kriminalitet.I nogle tilfælde er muldyret ikke klar over, at de medvirker til en kriminel handling. Alligevel kan man ifølge straffelovens paragraf 290a, stk. 1 straffes med bøde eller fængsel indtil et år og seks måneder.FOLD UD Et muldyr er en krydsning af hest og æsel – men også en person, der er med til at sløre et kriminelt pengespor. En høflig fremmed stopper dig på gågaden og beder om din hjælp. Han har glemt sit dankort derhjemme. Vil du være flink at hæve 500 kroner, hvis han overfører dem fra sin telefon til din konto? Du siger ja. Den fremmede sender pengene via MobilePay – måske kommer han til at sætte et ekstra nul på. Herefter hæver du 5.000 kroner til den fremmede mand. Nu har du faktisk foretaget dig noget ulovligt. Et muldyr er i økonomisk forstand en person, der stiller sin konto til rådighed for kriminelle – nogle gange imod betaling. Det kan være med til at sløre pengespor i forbindelse med kriminalitet. I nogle tilfælde er muldyret ikke klar over, at de medvirker til en kriminel handling. Alligevel kan man ifølge straffelovens paragraf 290a, stk. 1 straffes med bøde eller fængsel indtil et år og seks måneder. En meget stor del af muldyrene er meget unge mænd. Det oplyser Ketil Clorius, leder af Danske Banks afdeling for svindelbekæmpelse. »Det er soleklart, at det er et kæmpestort problem. Det er noget, vi er meget opmærksomme på,« siger han til Berlingske. Svindelbekæmperens vurdering er, at to ud af tre muldyr er vidende om, at de gør noget ulovligt. Den sidste tredjedel er uvidende – men ikke uskyldig. For selvom intentionen er god, er gerningen stadig strafbar. Berlingske sætter fokus på en type kriminalitet, der har været i eksplosiv stigning i senere år: It-relateret økonomisk kriminalitet. Meget tyder på, at politiet ikke kan følge med udviklingen:På halvandet år er antallet af uopklarede sager steget fra 22.000 til 45.000. »Jeg er 20 år gammel og stadig i gang med at etablere mit liv. Det er trist, at jeg ikke ved, hvad der ender med at ske.«Fold sammenLæs mereFoto: Robert Wengler. Da Benjamin Sevik begyndte at få bange anelser, afleverede han de resterende 14.300 kroner på politistationen i Odense. Berlingske har set kvitteringen, han modtog i forbindelse med overdragelsen. Få dage senere blev han kontaktet af MobilePay. De havde spærret hans konto, for de penge, han havde modtaget og hævet, var overført fra stjålne mobiltelefoner. »Jeg har det rigtig slemt med det. Det er første gang i mit liv, jeg har gjort noget kriminelt – og jeg blev narret til at gøre det,« siger Benjamin Sevik. Var der slet ikke nogen alarmklokker, der ringede? »Ikke til at starte med. Min tidligere ven var ikke sådan en, jeg tænkte kunne finde på at gøre noget kriminelt. Derfor stolede jeg også på ham og ville gerne hjælpe ham.« Spurgte du ham ikke, hvor pengene kom fra, eller hvad de var til? »Første gang sagde jeg bare ja, fordi det var min ven. Anden gang spurgte jeg ham, og han sagde, det var hans fars. Efterfølgende kunne jeg se, det ikke var rigtigt. Navnet på overførslen passede ikke.« Det er omtrent tre år siden Benjamin troppede op på politistationen med sin plastikpose. Han ved stadig ikke, hvilke konsekvenser sagen kommer til at have for ham. »Jeg er stadig meget berørt og tænker ofte over, hvad udfaldet bliver,« siger Benjamin Sevik. »Jeg er 20 år gammel og stadig i gang med at etablere mit liv. Det er trist, at jeg ikke ved, hvad der ender med at ske.« Han taler åbent om det, fordi han gerne vil undgå, at andre kommer i samme situation, fortæller han. »Det har helt sikkert lært mig noget. Siden dengang har jeg været meget afvisende. Jeg låner ikke penge ud, og jeg hjælper ikke med sådan nogle ting. Det skaber kun problemer for mig selv, har jeg indset.«",
        "metadata": {
            "source": "https://www.berlingske.dk/indland/da-benjamin-fornemmede-at-noget-var-galt-troppede-han-op-paa",
            "image_url": null,
            "publication_time": "Tirsdag d. 08. februar 2022, kl. 15.14",
            "author": "Anne Baungaard",
            "related_links": [],
            "attachments": []
        }
    }
}