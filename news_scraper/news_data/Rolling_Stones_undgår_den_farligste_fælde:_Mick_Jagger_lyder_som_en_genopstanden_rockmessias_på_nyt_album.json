{
    "version": "1.0",
    "document": {
        "id": 4793,
        "title": "Rolling Stones undgår den farligste fælde: Mick Jagger lyder som en genopstanden rockmessias på nyt album",
        "content": "Det mageligste, men også farligste sted i karrieren er der, hvor man ikke længere har noget at bevise. For hvad gør man, når man er nået til et sted, hvor det letteste er at hvile på laurbærrene? Når man ligesom Mick Jagger & Co. har ændret rockens dna, skrevet en lang række udødelige hits som »(I Can’t Get No) Satisfaction« og »Gimme Shelter«, vundet Grammys og spillet utallige stadionturneer verden over – senest i 2022. Samt selvfølgelig har overlevet et eskalerende stofmisbrug og en lang række interne stridigheder, der kun har gjort myten om bandet endnu større. The Rolling Stones’ eftermæle som nogle af rockscenens vigtigste bannerførere er for længst sikret. Og med en gennemsnitsalder på 78 år kunne Mick Jagger, Keith Richards og Ronnie Wood sagtens trække sig tilbage og nyde deres otium på en tropeø et sted i Stillehavet. Det gider de heldigvis ikke. Men hvor går man hen, når man har prøvet alt? Hvis man er The Rolling Stones, gør man det, man startede med: Går i studiet og skriver en række stærke, medrivende rocksange. Og allierer sig med en talentfuld, yngre producer, der kan hjælpe med at forløse sangene, så de står helt skarpt. Resultatet er bandets første studiealbum siden 2005s »A Bigger Bang« og det første efter trommeslager Charlie Watts død i 2021. Og fra første tone emmer albummet af fræsende guitarer, bluesede akkorder og ren, ufortyndet spilleglæde. Åbningsnummeret »Angry« er klassisk Stones med Keith Richards distortede guitarriffs, buldrende trommer og Mick Jaggers drevne cockneyengelsk og messende kor:Don't get angry with me/ I never caused you no pain/ I won't be angry with you/ But I can't see straight (Yeah)/ It hasn't rained in a month, the river's run dry/ We haven't made love and I wanna know why  The Rolling Stones har ikke lydt så dedikerede siden »Bridges To Babylon« fra 1997 – faktisk har albummet noget af den vitalitet og vildskab, som dominerede deres udgivelser i 70erne. Rygraden i de 12 numre er Richards fræsende guitarer og Jaggers vrængende vokal, og flere af sangene har rødder i hårdtslående punk, længselsfuld blues eller endda country, på »Dreamy Skies«. Bandet sender endda en hilsen tilbage i rockhistorien med et swingende cover af Muddy Waters' »Rolling Stone«, som de tog deres navn fra i 1962. »Hackney Diamonds« er produceret af Andrew Watt, der udover at have arbejdet sammen med Justin Bieber og Miley Cyrus også har produceret for nogle af rockens største navne, som Elton John, Iggy Pop og Paul McCartney, som angiveligt var ham, der anbefalede ham til Stones. Ronnie Wood, Mick Jagger og Keith Richards på deres seneste verdensturné, »Stones Sixty Europe 2022 Tour«, i 2022, hvor de spillede i 60 europæiske storbyer.Fold sammenLæs mereFoto: Yves Herman/Reuters/Ritzau Scanpix. Den 32-årige producers instruks til bandet har tilsyneladende været, at det skal lyde som sig selv, når det er bedst. Numre som »Angry«, »The Whole World« med Paul McCartney og »Mess It Up« er intet mindre end fremragende. »Live By The Sword«, som Charlie Watts nåede at indspille trommer til, og hvor Elton John giver alt, hvad han har, på klaver, er også et højdepunkt. Så tilgiver man bandet, at det ikke er alle teksterne, der går over i rockhistorien. I en alder af 80 år har Mick Jagger stadig en vokal, der kan udkonkurrere de fleste rockstjerner, der er halvt så gamle som ham. Få andre sangere inkarnerer både oprør og virilitet, som han gør på den punkede »Bite My Head Off«, samt ramsaltet jalousi som på »Depending On You«:Now I’m too young for dying/ and too old to loose/ ‘Cause I was depending on you På den gospelinspirerede »Sweet Sound of Heaven« med Lady Gaga på kor synger Jagger, så de små hår rejser sig på armene, når han folder sin vokale helt ud over linjerne:Bless the father, bless the son/ hear the sound of the drums Der er ikke så meget nyt under solen, men The Rolling Stones anno 2023 lyder som et band, der laver musik, fordi det ikke kan lade være. »Hackney Diamonds« minder om, hvor stramt velspillende et rockband The Rolling Stones er. Og hvis dette er sidste album fra Stones, så er det et virkelig stærkt farvel. Rolling Stones: Hackney Diamonds (Universal Music)",
        "metadata": {
            "source": "https://www.berlingske.dk/musik/rolling-stones-undgaar-den-farligste-faelde-mick-jagger-lyder-som-en",
            "image_url": "https://berlingske.bmcdn.dk/media/cache/resolve/image_x_large/image/172/1726456/24549775-l-r-keith-richards-ron-wood-and-mick-jagger-of.jpg",
            "publication_time": "Torsdag d. 19. oktober 2023, kl. 17.04",
            "author": null,
            "related_links": [],
            "attachments": []
        }
    }
}