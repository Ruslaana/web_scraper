{
    "version": "1.0",
    "document": {
        "id": 13755,
        "title": "Fem af Asiens spektakulære buddhistiske lande",
        "content": "I Myanmar lever de buddhistiske traditioner i bedste velgående. Munke og nonner ses ofte i procession i lange rækker med deres indsamlingsskåle, drenge går rundt med store blomster i håret, kronragede munke cirkulerer om gyldne stupaer, og nonner i lyserøde klædedragter sidder foran buddhistiske monumenter og ryger kæmpe cigarer. Tempelområdet Bagan byder på over 2.000 velbevarede og smukke templer strøet ud over en enorm slette i Mandalay-regionen. Og ved Inle Lake står husene på pæle, og transporten foregår i fladbundede træbåde. Mændene driver stående bådene frem ved at sparke en lang åre bagud med deres ene ben. En gammel teknik, de har udviklet, for at de bedre kan navigere blandt søens mange siv og flydende planter. Hvor: Mellem Indien og Thailand  Taiwan er et ultramoderne land, der også byder på traditionelle buddhistiske klostre, hyggelige lanternefestivaler, der markerer det kinesiske nytår, og offentlige varme kilder, hvor du kan få en sludder med de gæve taiwanere, der i generationer har nedsænket deres legemer i det skoldhede vand fra naturlige kilder. Besøg også hovedstaden Taipeis traditionelle nattemarkeder, og prøv specialiteter som stinkende tofu og ’lille pølse i stor pølse’. Afslut dit ophold med at betragte skyskraberen Taipei 101, som indtil 2009 var verdens højeste bygning. Hvor: I Det Østkinesiske Hav I Taiwan mødes det moderne og det traditionelle.Fold sammenLæs mere Cambodja byder på et særdeles lavt prisniveau, god mad og en imødekommende lokalbefolkning. Læg dertil en interessant, omend tragisk, nyere historie og et af verdens smukkeste tempelkomplekser. Landet regeredes af De Røde Khmerers rædselsregime i 70erne, og helt op til lederen Pol Pots død i sluthalvfemserne drev bevægelsen fortsat guerillakrig fra deres base i junglen. I dag kan man besøge torturfængslet S-21 eller ’Killing Fields’-massegravene i hovedstaden, Phnom Penh. Nær byen Siem Reap ligger det majestætiske khmertempel Angkor Wat, som nogle mener er verdens smukkeste tempelkompleks. Nær Angkor-templerne findes også Kampong Phlok, en hel landsby bygget på pæle ude i Tonlé Sap-floden. Hvor: Mellem Thailand og Vietnam  Bhutan ligger som et andet Shangri-La helt isoleret i de smukke Himalaya-bjerge. Formentlig er det derfor, at landet har udviklet og fastholdt sin specielle særegenhed. Nationalsporten er bueskydning, nationalblomsten er en almindelig valmuesøster, og nationaldyret er en besynderlig gedeantilope, der hedder en takin. Landets hovedstad, Thimphu, er en af de eneste regeringsbyer i verden helt uden lysregulerede vejkryds. I byens eneste befærdede kryds dirigerer en politimand i stedet trafikken med hænderne fra en sekskantet bås. Landet kaldes også ’Kongeriget i Skyerne’, og alle møder op på nationalstadion for at hylde kongen, når han har fødselsdag. Hvor: I Himalayabjergene Det lille kongedømme Bhutan har en helt unik kultur og bygger bl.a. på en filosofi om 'bruttonationallykke'.Fold sammenLæs mere Selv om kineserne har moderniseret store dele af hovedstaden, Lhasa, skorter det ikke på traditionelle buddhistiske seværdigheder i Tibet. I hovedstaden troner det 13 etager høje Potala, Vinterpaladset, hvor den siddende Dalai Lama boede fra det syvende århundrede, til kineserne i 1959 drev ham på flugt. Indenfor i paladset tænder munke bedelys, drikker smørte og læser op af aflange bønneskrifter. Nærved i Sera-klostret slår debatterende munke hårdt håndfladerne sammen nær deres venners hoveder, når en vigtig buddhistisk pointe skal understreges. Og frem mod Jokhang-klostret i byens midte udøver munke de specielle religiøse glidefald, så deres ansigt har ligget på hele ruten frem mod templet. Resten af landet byder på høje bjergpas med farverige bedeflag, som de lokale benytter yakokser som trækdyr for at transportere sig selv og deres varer op over. På grænsen mod Nepal ligger Mount Everest, og i Tibet ligger den nordlige Everest Base Camp, som grundet Tibets lidt sværere tilgængelighed besøges af langt færre bjergbestigere og turister end dens nepalesiske modpart. Hvor: I Himalayabjergene  ",
        "metadata": {
            "source": "https://www.berlingske.dk/rejser/fem-af-asiens-spektakulaere-buddhistiske-lande",
            "image_url": "https://berlingske.bmcdn.dk/media/cache/resolve/image_x_large/image/100/1007222/22193404-de_5_myanmar.jpg",
            "publication_time": "Mandag d. 01. oktober 2018, kl. 19.00",
            "author": null,
            "related_links": [],
            "attachments": []
        }
    }
}