{
    "version": "1.0",
    "document": {
        "id": 21949,
        "title": "Lydfilen kan give et indblik i Bidens hukommelse – Det Hvide Hus nægter at offentliggøre den",
        "content": "Er Joe Biden for gammel? Det spørgsmål har udviklet sig til et regulært politisk slagsmål i USA. Der har været utallige klip, som viser en præsident, der har svært ved at holde balancen, og som bytter rundt på navne på statsoverhoveder. Og i starten af året kom den såkaldte Hur-rapport, der stemplede supermagtens aldrende leder. Af rapporten fremgik det blandt andet, at Joe Biden fremstod som »en sympatisk, velmenende, ældre mand med en dårlig hukommelse«. Rapporten blev lavet af den særlige anklager Robert Hur i forbindelse med en undersøgelse af klassificerede dokumenter, der blev fundet i præsident Bidens private boliger, og som stammer fra hans tid som vicepræsident. Som et led i udarbejdelsen af rapporten blev Joe Biden interviewet. En transskribering af samtalerne er siden blevet offentliggjort. Nu afviser Det Hvide Hus dog at offentliggøre lydklip af samtalen mellem Robert Hur og Joe Biden. Detskriver NBC Newsog flere andre amerikanske medier. Af Hur-rapporten fremgår det blandt andet også om Joe Biden: Rapporten er – som alt andet – blevet politiseret. Blandt andet fordi Robert Hur er republikaner. Republikanerne i Kongressen har krævet optagelserne offentliggjort, men Det Hvide Hus og Justitsministeriet har taget særlige præsidentielle regler i brug for at holde dem tilbage. Det fremgår af et brev, sommediet Politicoer i besiddelse af, og som er blevet sendt til de republikanske ledere fra en repræsentant for Det Hvide Hus. »Jeres sandsynlige formål er at redigere lydklippene, forvrænge dem og bruge dem til partipolitiske formål,« skriver Det Hvide Hus' advokat Ed Siskel i en afvisning. Joe Biden er med sine 81 år den hidtil ældste, der har varetaget præsidentembedet i USA. Og netop dét er et af hans ømme punkter i hans kamp for at fastholde sit job. I en måling, der blev lavet af Quinnipiac University tidligere på året, svarer to tredjedele af deltagerne, at de mener,at Joe Biden er for gammel til at sidde endnu en periode. Og som Berlingskes kulturredaktør, USA-kenderen Birgitte Boruptidligere har påpeget, er der heller »intet ved Bidens offentlige optrædener, der modsiger billedet af en alderssvækket mand«. Den tidligere amerikanske præsident Donald Trump, der også går efter præsidentembedet, og selv er oppe i årene, er heller ikke gået fri for kritik af sin alder. Hans nu tidligere udfordrer i kampen om at blive Republikanernes præsidentkandidat Nikki Haley har blandt andet sat spørgsmålstegn ved Trumps kognitive evner. Præsidentkandidater over 75 år bør testes, mener hun. Forslaget kom hun med, efter at Trump i en tale i januar forvekslede navnet Nikki Haley med Nancy Pelosi, som tidligere har varetaget posten som demokratisk formand for Repræsentanternes Hus. Selv har Trump hævdet, at det var sarkasme og ikke en bommert. ",
        "metadata": {
            "source": "https://www.berlingske.dk/internationalt/lydfilen-kan-give-et-indblik-i-bidens-hukommelse-det-hvide-hus",
            "image_url": null,
            "publication_time": "Fredag d. 17. maj 2024, kl. 09.43",
            "author": "Anne Meisner Synnestvedt",
            "related_links": [],
            "attachments": []
        }
    }
}