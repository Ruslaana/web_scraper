{
    "version": "1.0",
    "document": {
        "id": 14037,
        "title": "Flere lyshårede elever i klasserne, s’il vous plait",
        "content": "BARCELONA: For 20-30 år siden, da de selv voksede op, var Le Petit Bard endnu et almindeligt forstadskvarter. Adskillige nærbutikker lå spredt ud mellem boligblokkene, og her var også en sognekirke. Beboerne talte såvel asiater og afrikanere som en hel del »rigtige« franskmænd, og lærerne på de lokale skoler havde ofte selv adresse i boligområdet, der ligger i udkanten af den sydfranske storby Montpellier. »Men alle de andre er flyttet lidt efter lidt. I dag er der kun marokkanere tilbage. Mens vi voksede op i et blandet kvarter, lever vore børn nu i en ghetto,« forklarer Khadéja til avisen Libération. Den fransk-marokkanske kvinde er blandt hovedkræfterne i en usædvanlig protestbevægelse. Som medlem af en gruppe yngre og fortrinsvis slørklædte mødre har hun gennem de seneste måneder demonstreret og gennemført blokader mod ghettoiseringen af skolerne i Le Petit Bard. Og når den årelange frustration pludselig har taget form af et oprør, er det ikke mindst takket være Manuel Valls. Den socialistiske premierminister advarede efter terrorhandlingerne i Paris først på året om, at et af de problemer, som havde været med til at gøde jorden for dem, er »en gennemført territorial, social og etnisk apartheid« mange steder i Frankrig. »Den udtalelse har vi hægtet os fast i, og vi slipper den ikke igen. For vi ønsker, at vores børn skal føle sig som franske statsborgere, men hvordan skal det kunne lade sig gøre, når de kun møder folk med samme baggrund som dem selv,« spørger Safia, en anden af mødrene, retorisk og tilføjer:  »Det ville hjælpe gevaldigt, hvis der dukkede nogle små blonde og rødhårede hoveder op på klassebillederne.« De lokale myndigheder ignorerede i første omgang protesterne i den tro, at det var lærere og socialarbejdere i Le Petit Bard, som havde pisket en stemning op. Men da mødrene i begyndelsen af maj gennemførte en flere dage lang blokade af skolerne i kvarteret, begyndte man at tage dem alvorligt. Siden har de haft mulighed for at tale deres sag på møder med bl.a. repræsentanter for undervisningsministeriet, og fire af dem blev forleden inviteret til at deltage i en international konference om »uddannelsesmæssig diversificering«. I den mere lavpraktiske afdeling er det desuden lykkedes at få suspenderet en beslutning om, at mange af de aktive mødres 10-11-årige børn fra efteråret skal fortsætte skolegangen på etcollège(en mellemskole) med et meget dårligt rygte. »Men giver vi den enkelte familie mulighed for at vælge frit, bryder systemet sammen,« advarer Renaud Calvat, der er skolerådmand på departementsniveau og tilføjer:  »Hvis alle rettede sig efter reglerne, ville elevsammensætningen også i Le Petit Bard være bredere. Og det er den vej, vi skal gå.« Hvilket bliver et langt, sejt træk. Men under alle omstændigheder udgør mødrenes aktioner et opgør med den hidtil herskende resignation i kvarteret. »Denne bevægelse har givet os værdigheden tilbage,« som en lokal beboer udtrykker det overfor Libération.",
        "metadata": {
            "source": "https://www.berlingske.dk/internationalt/flere-lyshaarede-elever-i-klasserne-s-il-vous-plait",
            "image_url": "https://berlingske.bmcdn.dk/media/cache/resolve/image_x_large/image/33/333187/9237871-france-politics-valls-files.jpg",
            "publication_time": "Onsdag d. 10. juni 2015, kl. 17.00",
            "author": "Martin Tønner",
            "related_links": [],
            "attachments": []
        }
    }
}