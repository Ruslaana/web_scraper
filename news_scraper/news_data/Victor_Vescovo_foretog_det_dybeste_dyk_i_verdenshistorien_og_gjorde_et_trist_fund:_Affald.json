{
    "version": "1.0",
    "document": {
        "id": 14078,
        "title": "Victor Vescovo foretog det dybeste dyk i verdenshistorien og gjorde et trist fund: Affald",
        "content": "Mennesket har slået en ny verdensrekord. I sin specialbyggede ubåd foretog Victor Vescovo – en tidligere marineofficer fra Texas – en ekspedition 10.927 meter ned i Marianergraven, som er verdens dybeste oceangrav. Aldrig har et menneske befundet sig på så dybt vand. Den gamle rekord fra 1960 blev slået med 16 meter,skriver avisen The Guardian. Vescovo og hans hold har de seneste dage foretaget fem dyk til bunden af Marianergraven ud for Filippinerne, og ekspeditionen har opdaget nye dyrearter – heriblandt nogle rejelignende krebsdyr. Der blev dog også gjort et mere trist fund. Ekspeditionen mener, at de har set både en plastikpose og slikpapir på havbunden. Undersøgelser skal nu endegyldigt bekræfte, at det er affald, der er fundet på flere tusinde meters dybde. Plastikforurening af verdenshavene har efterhånden nået »et epidemisk niveau«, vurderer FN, som mener, at 100 millioner tons svært nedbrydelige plastikposer, plastikflasker og bittesmå stykker mikroplast flyder rundt i havet. Plastikken gør stor skade på livet i havet og kan resultere i, at fisk og havdyr ikke længere kan optage føde. Forskerne ved med sikkerhed, at mennesker indtager mere mikroplast end nogensinde før, men det er stadig uvist, hvor helbredsskadeligt indtaget er. Mindst 90 procent af de plastikaffald, der flyder i oceanerne, ender i havet via store flodsystemer. Stort set hele plastforureningen stammer fra kun ti store floder, hvoraf otte af dem ligger i Asien. De tre floder, som transporterer mest plastikaffald og mikroplast ud i havet, er Yangtze-floden i Kina, Indus-floden i Pakistan og Den Gule Flod i Kina. Fælles for alle de ti forurenende floder er, at de løber gennem tætbefolkede områder, hvor der bor hundredvis af millioner mennesker, som altså står for næsten alt den plastik, der ender i verdenshavene,skriver DR.",
        "metadata": {
            "source": "https://www.berlingske.dk/internationalt/victor-vescovo-foretog-det-dybeste-dyk-i-verdenshistorien-og-gjorde",
            "image_url": "https://berlingske.bmcdn.dk/media/cache/resolve/image_x_large/image/115/1152097/22856357-environment-pollution.jpg",
            "publication_time": "Tirsdag d. 14. maj 2019, kl. 07.38",
            "author": "Mikkel Danielsen",
            "related_links": [],
            "attachments": []
        }
    }
}