{
    "version": "1.0",
    "document": {
        "id": 11876,
        "title": "Karen West til Yaqoub Ali: Vi tilgav dig din fortid i fundamentalistiske islamistiske miljø. Hvorfor bebrejder du os nu?",
        "content": "Den 2. maj havde debattør, foredragsholder, forfatter og eks-islamist Yaqoub Ali enkommentar i Berlingske, hvori han skriver: »Jo mere jeg forsøger at blive en del af Danmark, desto flere krav stilles der«. Yaqoub Ali udtrykker beklagelse over, at lige meget hvad han gør for at blive dansk, føler han, at han ikke gør det godt nok. Jeg omtales i kommentaren, idet jeg gæstede Radio IIII-programmet»Ta’r jeg fejl?«, hvor Yaqoub Ali var gæstevært med påstanden om, at »politikerne har ødelagt relationen til de danske muslimer«. Jeg indledte, mens jeg sad over for ham i studiet, medspørgsmålet: »Sætter du demokratiet over din gud?». Han svarede et klart ja efter få sekunders overvejelse. Men i kommentaren er han fortørnet over, jeg overhovedet kunne stille spørgsmålet, når han nu gør alt for at blive dansk. »Jeg føler mig fremmed, fordi jeg nægter at bidrage til en dæmonisering og fremmedgørelse af mit bagland,« skriver han også. Det mener jeg netop, han bør. Ikke fordi han kommer fra Irak eller er flygtning. Heller ikke, fordi han er muslim. Men fordi han var islamist, og hans bagland dyrkede både islamismen og en kvindeundertrykkende kultur. Det har han sådan set også fortalt i en anden podcast ved navn»KVINDEN I ISLAM«, jeg netop lavede med ham. Om det bagland, han er rundet af, og som han forlod. Dengang blev jeg bebrejdet af visse stærke islamkritikere, at jeg overhovedet rakte hånden ud til ham. Inviterede ham hjem, alene for at han skulle få sig et nyt dansk netværk. Med andre ord ville jeg få ham ind i den danske frie kultur, hvor vi ville have hans ryg, når han blev angrebet af sine tidligere »venner« i det islamistiske miljø. Det er ikke første gang, jeg har forsøgt at invitere tidligere stærkt troende muslimer ind i demokratiet og mit liberale netværk. Nok heller ikke den sidste gang. Om det blev for meget, for forkert eller hvorfor han så pludselig vendte os ryggen og lukkede af, ved jeg ikke. Jeg forstår heller ikke, hvorfor han nu bebrejder os, at han ikke kan gøre det godt nok, når vi nu stod med åbne arme og tilgav ham hans fortid i det fundamentalistiske islamistiske miljø, han havde sagt farvel til. Flere før ham har også forsøgt at stå med et ben i hver lejr. Et ben i det troende muslimske miljø og et ben i det demokratiske. Både at please troende muslimer og please det frie demokrati kan ikke lade sig gøre, fordi de to retninger går modsat hinanden. Det liberale demokrati går ind for frihed, demokrati, kønsligestilling og ligestilling for homoseksuelle. Det går ind for total ytringsfrihed, og at ens religiøse overbevisning altid bør vige for det frie demokrati. Nu oplever jeg så Yaqoub Ali insistere på at please både troende muslimer og det frie demokrati samt fremføre en klagesang over, at han ikke kan gøre det godt nok som minoritetsdansker. Jo, det kan han. Han og andre skal bare melde helt klart ud, at de nu har valgt det frie demokrati og lagt troen på Allah og hans undertrykkende regler om køn, ytringsfrihed og homoseksualitet derhjemme, når de vil regnes for en god liberal demokrat, der anerkendes og inkluderes i samfundet. Det frie samfund og det frie demokrati må aldrig mistes, selvom islam er kommet til Danmark. Karen West er forfatter og medlem af Liberal Alliance ",
        "metadata": {
            "source": "https://www.berlingske.dk/kommentarer/karen-west-til-yaqoub-ali-vi-tilgav-dig-din-fortid-i",
            "image_url": "https://berlingske.bmcdn.dk/media/cache/resolve/image_x_large_vertical/image/191/1918652/24945453-yaqoub-ali.jpg",
            "publication_time": "Torsdag d. 08. maj 2025, kl. 16.40",
            "author": null,
            "related_links": [],
            "attachments": []
        }
    }
}