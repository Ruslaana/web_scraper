{
    "version": "1.0",
    "document": {
        "id": 21052,
        "title": "Louisville tændte af i nat: Det handler om seks kugler i en uskyldig kvindes krop",
        "content": "»Sluk lige TVet« var de sidste ord, Breonna Taylor sagde til sin kæreste. Så faldt hun i søvn. En halv time senere stod tre betjente foran hendes dør. De næste minutter vil vi beskrive her. De blev de sidste i den 26-årige kvindes liv. Og de har fået vreden og volden til at eksplodere i Louisville i Kentucky. Det amerikanske politi har taget et uskyldigt sort menneskes liv. Igen. Og mange amerikanere føler, at systemet – nok en gang – holder hånden over drabsmændene. En storjury i Kentucky besluttede i går, at én af de tre betjente skal sigtes. Ikke for at have affyret kugler ind i Breonna Taylors krop – men for at have skudt så vildt, at også nabolejligheden blev ramt. Juryens afgørelse sendte straks vrede demonstranter på gaden. Nogle var voldelige. To betjente blev skudt og såret – de er uden for livsfare. Protesterne i Louisville brød ud, straks efter at storjuryen havde meddelt, at ingen af betjentene ville blive sigtet for deres involvering i Breonna Taylors død.Fold sammenLæs mereFoto: Natasha Moustache/AFP/Ritzau Scanpix. Flereamerikanskemedierharforsøgt at afdække hvert eneste minut af den skæbnesvangre aften: Efter at Breonna Taylor havde afsluttet sin vagt som assistent på en lokal skadestue, besluttede hun og hendes kæreste, Kenneth Walker, at holde en dateaften: tage ud at spise på et steakhouse. Hjem i sengen og se film. De plejede at være hos ham, men denne aften havde de – desværre – besluttet at overnatte i hendes hjem på Springfield Drive. Ifølge The New York Times hang der i hendes værelse små, gule Post-it-sedler med store drømme for fremtiden: Hun ville købe et hus. Uddanne sig til sygeplejerske. Have et barn med sin kæreste. Kort efter midnat faldt Breonna Taylor i søvn. Så bankede det hårdt på døren. Det var politiet. De ville gennemføre en narkoransagning relateret til Breonna Taylors ekskæreste. Der er uenighed om det efterfølgende hændelsesforløb: Betjentene hævder, at de gav sig til kende og råbte »police«. Kenneth Walker siger, at han ikke anede, hvem der bankede på. Han frygtede, at det var Breonna Taylors ekskæreste, der ville tiltvinge sig adgang. »Who is it?« råbte han og Breonna Taylor gentagne gange, men de fik intet svar, lyder kærestens forklaring. Ingen er dog uenige om, at politiet brød døren op med en rambuk. Og at Kenneth Walker tog sin pistol, affyrede et skud mod døren og ramte en betjent i låret. Herefter sendte betjentene en kugleregn mod Breonna Taylors lejlighed. En glasdør blev smadret, borde og stole blev ramt, en kugle skar sig gennem sæbeholderen på badeværelset. Og seks kugler hamrede ind i Breonna Taylors krop. Hun forblødte på gulvet. Borgmesteren i Louisville havde beordret udgangsforbud onsdag aften. Det blev trodset af massevis af demonstranter.Fold sammenLæs mereFoto: Jon Cherry/AFP/Ritzau Scanpix. De ville ransage hendes hjem i en narkosag. Gennem flere år havde Breonna Taylor haft et forhold til en mand, Jamarcus Glover, der to gange er blevet dømt for narkohandel. Breonna Taylor har aldrig været mistænkt eller sigtet i ekskærestens sager. Men politiet havde gennem længere tid overvåget og aflyttet Jamarcus Glover. De havde set ham køre til hendes lejlighed og hørt ham nævne i telefonsamtaler, at han havde gemt penge der. De fandt det nødvendigt at gennemføre en ransagning hos Breonna Taylor. De havde bare ikke opdaget, at hun ikke var alene. Betjentenes overordnede havde givet dem tilladelse til at bryde ind i huset uden at banke på – de havde fået en såkaldt »no-knock«-kendelse. Dog havde de fået instruks om at give sig til kende som politi, inden de brød ind. The New York Times har interviewet mindst tiaf Breonna Taylors naboer, og én af dem fortæller, at han hørte betjente råbe »police«, inden de brød ind. Taylor-familiens advokat, Sam Aguiar, mener, at det er politiets »katastrofale fejl«, som har kostet den unge kvinde livet. »Breonna Taylor bliver skudt i sit eget hjem, mens hendes kæreste foretager sig noget, der er så amerikansk somapple pie: at beskytte sig selv og sin kvinde.« Selv forklarer politibetjentene, at de måtte skyde, da deres liv var i fare, efter at Kenneth Walker havde skudt mod dem. FBI undersøger fortsat hændelsesforløbet. En betjent, der affyrede ti skud ind i lejligheden, er blevet fyret. Det er samme betjent, som nu er sigtet. Borgmesteren i Louisville har i sidste uge udbetalt en enorm erstatningssum på 75 millioner kroner til Taylor-familien. Det er uvist, om der vil være nye protester i Louisville i aften. Kilder:The Wall Street Journal,AP,Courier Journal,The New York Times",
        "metadata": {
            "source": "https://www.berlingske.dk/internationalt/louisville-taendte-af-i-nat-det-handler-om-seks-kugler-i-en",
            "image_url": "https://berlingske.bmcdn.dk/media/cache/resolve/image_x_large/image/133/1337988/23531741-us-protests-erupt-across-us-after-charges-in-death-of-breonna-.jpg",
            "publication_time": "Torsdag d. 24. september 2020, kl. 13.50",
            "author": "Mikkel Danielsen",
            "related_links": [],
            "attachments": []
        }
    }
}