{
    "version": "1.0",
    "document": {
        "id": 21139,
        "title": "Brødrene Price udlevede en drengedrøm, men nu er det slut: »Vi har elsket det sted«",
        "content": "Det er slut med rigeligt smør fra Adam og James Price i Rosenborggade i Indre By i København. Efter 12 år lukker de restauranten, der var deres første spisested. Det er dermed slut med det, de to brødre dengang selv beskrev som »en drengedrøm.« »Det er sindssygt ærgerligt,« siger James Price til Berlingske og uddyber, hvad der ligger bag lukningen. »Hvor fantastisk det end var, blev det for svært til sidst. Det er en meget stor restaurant at fylde, og det tager vi konsekvensen af.« Da de to brødre åbnede restauranten i 2011, red de på en bølge af succes. »Spise med Price« begyndte som et nicheprogram på DR 2 i 2008. Begge herrer havde glorværdige karrierer som henholdsvis musiker og madanmelder og manuskriptforfatter. Det blev hurtigt en succes, og DR så potentialet i den sultne duo. Programmet blev et såkaldtsleeper hit,og fra tredje sæson rykket til hovedkanalen DR 1, hvor det hurtigt samlede tæt på en million seere i primetime. Alle ville gerne spise med Price. Herefter fulgte flere kogebøger, og der var nærmest ikke en dansker, der ikke gik rundt og brugte udtrykket »riiiiigeligt med smør«. I alt er det hidtil blevet til 16 sæsoner af madprogrammet og en række afstikkere med andre programmer. Brødrene Price åbnede i 2012 restauranten i Rosenborggade sammen med en række folk fra Dragsholm Slot.Fold sammenLæs mereFoto: Camilla Rønde/Ritzau Scanpix. Efter i årevis at have haft et fast greb om seernes smagsløg i bedste sendetid på DR, ønskede de at udvide med en restaurant. Den skulle ligge i Rosenborggade, og i 2012 blev det en realitet. »Det er en ældgammel drengedrøm, der nu bliver virkelighed. Vi har altid talt om, at det kunne være fantastisk at have en restaurant i familien – men aldrig forestillet os, at det kunne blive en realitet. Vi vil arbejde på at skabe et sted, hvor stemningen, den afslappede madstil, personligheden og humoren fra vores madprogrammer kommer til udtryk,« lød det dengang fra det madglade søskendepar i forbindelse med åbningen. Stedet skulle føles som en hjemmelig oplevelse at spise på restauranten, og menuen skulle primært være »den mad, de var vokset op med«. »Vi skal lave alle opskrifter til køkkenet og sørge for, at maden smager som i vores egne gryder. Det skulle gerne være oplevelsen af at komme til middag hjemme hos os – i en professionel restaurantatmosfære, der møder gæsten,« lød det inden åbningen. Grønt er der ikke meget af på brødrenes anretninger, hvor kødet er i centrum – og gerne meget af det. Her en varm leverpostej med bacon og champignon, lød det i anmeldelsen fra 2012.Fold sammenLæs mereFoto: Camilla Rønde/Ritzau Scanpix. Da restauranten åbnede i 2012, var Berlingskes madanmelder selvfølgelig også på pletten, og han kaldte det for »bistromad så det batter« og »solid feel-good-mad« ogkvitterede med fire stjerner. Han kom også med en spådom. »Vi tror, madens velsmag og betjeningens charmerende kvaliteter holder også udover tv-berømmelsens hurtige rus«. Senere fulgte restauranter i Aalborg, Lyngby og Herning. Siden er restauranterne i Aalborg og Lyngby lukket igen, og med lukningen af restauranten i Rosenborggade vil der kun være restauranterne i Tivoli og i Herning tilbage. Nu er det altså slut i Rosenborggade, og det er trist, siger James Price. »Vi har elsket det sted. Det var jo det første barn, og vi har lagt meget hjerteblod i det sted, så det er vemodigt,« siger han. Til sidst måtte de dog erkende, at de mange kvadratmeter og logistikken på den store restaurant i to etager, gjorde det for bøvlet at drive forretningsmæssigt. Han betegner selv restauranten som en familiedrøm. I mange år ønskede hans forældre Birgitte og John Price at åbne restaurant. Men det blev ved drømmen. »De blev advaret om at det kunne være dødens pølse at drive restaurant, så de gjorde det aldrig. Men det var en fantastisk chance, der bød sig for os. Og med et godt bagland, der havde forstand på at drive restaurant, lykkedes det,« fortæller han. Forældrene fik dog alligevel sat sit præg på restauranten, da den blev fyldt med far John Prices personlige malerier, fotos og kunst. Ting fra deres barndomshjem. »Det blev et personligt sted,« siger James Price. Adam og James Prices liv som restauratører har ikke i alle årene været uden hår i suppen. Enbitter strid om en overenskomstførte i 2023 til slagsmål med fagforeningen 3F. Konflikten brød ud, da man ønskede, at man i fremtiden skulle have muligheden for at differentiere aflønningen af faglærte og ufaglærte tjenere, som i dag tjener det samme. Det var ifølge 3F udtryk for »udansk dumpingløn«. Det endte med både lockout og demonstrationer foran restauranten i Tivoli. Seneretrak det også overskrifter, da kritikere mente, at brødrene Price »burde skamme sig«, da flere mente, at makkerparret gjorde grin med fagforeningerne i programmet »Spise med Price« på DR midt i konflikten. Detafviste Adam Priceog kaldte kritikken for »barnagtig ømskindethed« og en »konspirationsteori«. Det trak også overskrifter i 2012, da 20 spisende gæster fik roskildesyge af at spise franske og irske østers i restauranten i Rosenborggade. En endte med at blive indlagt på Rigshospitalet. Her måtte Adam Price ud og undskylde, og det lille skaldyr blev taget af menuen. Gennem tiden har der været masser af arrangementer på stedet, hvor man fra tid til anden har kunnet møde den gastronomiske duo samt deltaget i arrangementer og talks.Fold sammenLæs mereFoto: Camilla Rønde/Ritzau Scanpix. Selvom de nu lukker den første og oprindelige Brdr. Price-restaurant, er det dog ikke slut med eventyret som restauratører. Der kan komme flere Brdr. Price- restauranter i fremtiden. Det handler om på sigt at finde noget, som »rent praktisk« vil kunne fungere lidt bedre. »Der er ingen nye konkrete restauranter på tegnebrættet lige nu, men vi spejder i ro og mag og holder øje med, hvad der måtte dukke op Det skal ikke gå hurtigt,« siger James Price. Det er heller ikke slut med gastronomien i lokalerne. Når Price lukker og slukker, rykker et nyt hold ind med cocktails, musik og mad. Her er forretningsmanden Lars Seier Christensen i spidsen. Det kan du læse mere omher. Restaurant Brdr. Price lukker 1. marts.",
        "metadata": {
            "source": "https://www.berlingske.dk/gastronomi/broedrene-price-udlevede-en-drengedroem-men-nu-er-det-slut-vi-har",
            "image_url": "https://berlingske.bmcdn.dk/media/cache/resolve/image_x_large_vertical/image/189/1892470/24895938-brdr-price-lukker-deres-oprindelige-frste-resta.jpg",
            "publication_time": "Fredag d. 21. februar 2025, kl. 18.53",
            "author": "Stine Hansen",
            "related_links": [],
            "attachments": []
        }
    }
}