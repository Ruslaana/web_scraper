{
    "version": "1.0",
    "document": {
        "id": 6897,
        "title": "Bikstok skyder på konkurrenterne",
        "content": "Tiden går hurtigt. Det er lige pludselig ti år siden, at Danmarks koner råbte »ahhhh!« og blev ellevilde efter en cigar, når Blæs Bukki, Eaggerman og Pharfar kom forbi deres by med sangene fra debutalbummet »Over Stok Og Sten«. En udgivelse, der med et solidt trykspark plantede dancehall’en, en flabet og skævt vuggende afart af jamaicansk reggae, på vores hjemlige musikalske landkort. Megen vand er løbet gennem bækken siden dengang, og genren er blevet en fast integreret del af den danske musikscene. Tænk blot på hitmagere som Djames Braun, Klumben, Raske Penge og Wafande. Men konkurrenterne bør tage sig i agt! For nu vender Bikstok imidlertid endelig tilbage med nyt materiale efter flere års dvale. Tronen skal genindtages. For nok er den pilskæve trio blevet et årti ældre og har i mellemtiden droppet Røgsystem-delen af bandnavnet. Men glæden ved fnisetobak, jamaicansk ragga-muffin og den type krøllede ordspil, som ganjarygeren sætter i gang, er ubestrideligt intakt på deres nye seks numre lange EP »Uranium«.  Det er en velkendt disciplin inden for dancehall-genren at spy galde efter konkurrenterne. Det hører sig unægteligt til. Og her holder Bikstok sig bestemt ikke tilbage. Heldigvis. »Se de forbandede fladpander / de har stjålet deres navn / Hele stilen har de suget ud af stokken / men i København kender man en tyveknægt / og du kan ikke lyve knægt /Du kan ikke købe din respekt på noget net,« lyder det på den konfrontationslystne »Tyveknægt«, hvor Bikstok sender verbale skudsalver efter de senere års dancehall-opkomlinge på den hjemlige scene. Her markerer de tre veteraner lige, hvor skabet skal stå. Scenens aldrende alfahanner viser tænder. Så kan ynglingene lære det. Silverback’en banker løs på brystet for at demonstrere, at sandt nok er stokken old school, men de er altså ikke faldet af på den. Langtfra. Som for lige at minde rækken af wannabees om den vise gamle læresætning: »Vi har lært jer alt hvad I ved, men ikkealthvad vi ved«.  De veloplagte tirader mod genrensnewbeesfortsætter på »Vildere End Dem«, hvor Pharfar sætter tingene i relief: »For vi’ vildere end dem / Vi’ mere chiller end dem / Vi’ smarter end dem / Vi’ ik’ pirater som dem / Romerne har ringet / de vil ha deres stil tilbage«. Og der er noget om snakken. Sammenlignet med rivalerne sætter Bikstok generelt barren højt både hvad angår opfindsomme rim, skæv charme og produktion.  Kun få øjeblikke undervejs på den korte udgivelse, såsom den mere alvorsprægede »Spøgelser«, virker mindre inspirerede. Men generelt illustrerer ep’en, at Bikstok er tilbage i stærk form med deres fortrinlige galskab i behold. Hvem: Bikstok.Hvad: »Uranium«.Udgivet af:Sony Music",
        "metadata": {
            "source": "https://www.berlingske.dk/musikanmeldelser/bikstok-skyder-paa-konkurrenterne",
            "image_url": "https://berlingske.bmcdn.dk/media/cache/resolve/image_x_large/image/11/112961/8440470-20kutbikstok22jpg.jpeg",
            "publication_time": "Torsdag d. 19. marts 2015, kl. 17.00",
            "author": "Mads Hendrich",
            "related_links": [],
            "attachments": []
        }
    }
}