{
    "version": "1.0",
    "document": {
        "id": 12196,
        "title": "Tidligere efterretningschefer i voldsomt angreb på Hummelgaards PET-lov: »Det er det første skridt på vej mod et totalt overvågningssamfund«",
        "content": "Justitsminister Peter Hummelgaard (S) vil ifølge kritikere forvandle Danmark til et samfund med »masseovervågning«. Baggrunden for kritikken er ministerens nye PET-lovforslag, der har fået en samlet opposition i Folketinget på barrikaderne. Nu løfter kritikken sig til et nyt niveau, hvor to tidligere chefer i Politiets Efterretningstjeneste (PET), Lars Findsen og Hans Jørgen Bonnichsen, går i rette med lovforslaget i interview med Berlingske. De to tidligere chefer har indgående kendskab til PETs arbejde, og de mener, at lovforslaget er ude af proportioner. »Det er egnet til at skabe mistillid til tjenesten. Stasi ville have gnedet sig i hænderne over sådan et værktøj her,« siger Lars Findsen, som fra 2002 til 2007 var øverste chef for netop PET. Lars Findsen blev i 2020 hjemsendt som chef for Forsvarets Efterretningstjeneste (FE) og blev i 2022 tiltalt for at røbe statshemmeligheder. Anklagemyndigheden droppede i 2023 tiltalen mod Lars Findsen. Hans Jørgen Bonnichsen, der var operativ chef i PET fra 1997-2006, lægger heller ikke fingre imellem. »Det her er det første skridt på vej mod et totalt overvågningssamfund,« siger han. Kort fortalt går kritikken af lovforslaget ud på, at PET får adgang til at indsamle, sammenkøre og analysere data om alle borgere – uden begrundelse eller mistanke om noget kriminelt, og uden at borgerne får det at vide. Data på borgere, der kan rumme personoplysninger fra cookies, lokationsdata fra apps og hjemmesider. Oplysninger, der præcist kan fortælle, hvilke hjemmesider en borger har besøgt, og hvor vedkommende fysisk har opholdt sig. Men ifølge justitsminister Peter Hummelgaard handler lovforslaget alene om at give PET adgang til at bearbejde datasæt fra både ind- og udland, så »Danmarks fjender og modstandere« ikke kan følge med i, hvad PET efterforsker. »Og jeg forstår egentlig ikke hverken Hans Jørgen Bonnichsen eller Lars Findsen, for det her er jo noget, der har været anbefalet i den åbent tilgængelige evaluering af den gældende PET-lov, der kom i 2022,« siger Peter Hummelgaard. Som begrundelse for lovforslaget lyder det blandt andet fra justitsministeriet, at Danmark står i den mest alvorlige sikkerhedspolitiske situation siden Den Kolde Krig, samt at terrortruslen mod Danmark er alvorlig. Men ifølge de to tidligere efterretningschefer giver det ikke mening at bruge trusselsbilledet mod Danmark til at forsvare de nye redskaber til PET. »Man bliver ved med at tale om trusselsvurderinger, og at det er ganske alvorligt. Men det man bør kigge på, det er vel i bund og grund, hvordan PET har forvaltet deres embede indtil dagens dato,« siger Hans Jørgen Bonnichsen og tilføjer: »Der må jeg nok erkende, at det er en ganske fremragende indsats, man har lagt for dagen, med de forhåndenværende redskaber, man har. Så jeg har meget svært ved at se, hvorfor i alverden det er nødvendigt.« Hans Jørgen Bonnichsen sad som chef i PET under terrorangrebet 11. september 2001.Fold sammenLæs mereFoto: Linda Kastrup (arkiv). Lars Findsen stemmer i. Han mener, at lovforslaget åbner for en glidebane. »Hver gang man giver tjenesten nye opgaver, skal man overveje, om det risikerer at blive en glidebane i retning af et overvågningssamfund,« siger han. Du er ude af tjenesten og har hverken den samme viden som Peter Hummelgaard eller tjenesten. Er det ikke nemt for dig at komme med den her kritik uden at være på samme vidensniveau som dem, du kritiserer? »Jeg har en udmærket fornemmelse af, hvad trusselsbilledet er. Også i forhold til terrorisme. Og vi har i øvrigt ikke set nogen større terroraktioner i de sidste mange år. Det er ikke for at sige, at der ikke er nogen terrortrussel. Men der er ikke peget på noget grundlag, der skulle kunne begrunde, at man tager de skridt her,« lyder det fra Findsen. Så sent som i 2023kom det frem, at flere af landets politikredse og PET havde udført anholdelser i en koordineret politiaktion. Tre personer blev anholdt og sigtet for overtrædelse af straffelovens terrorbestemmelse. Også i 2020 udførte PET og Københavns Politi en politiaktion i København på baggrund af mistanke om, atet terrorangrebmed militant islamistisk motiv var under forberedelse. Spørger man justitsminister Peter Hummelgaard, er den kritik, der har været fremsat i den offentlige debat, helt forventelig. Kritikken bygger ifølge ministeren på politisk uenighed. »Det er legitimt, og det har jeg sådan set respekt for. Det her er jo komplekst, og det illustrerer, at vi lever i et betydeligt mere komplekst trusselsbillede,« siger han. Men Hummelgaard går samtidig i rette med en udtalt og hård kritik, som han ikke havde set komme, og den drejer sig om – siger justitsministeren – »nogle ret graverende« og »egentlig også problematiske, misvisende påstande«: Mest centralt understreger Hummelgaard, at der ifølge ham hersker en misforståelse af, at PET i dag først indhenter oplysninger på personer, når der er en konkret mistanke om dem: For ifølge justitsministeren kan PET allerede mange af de ting i dag, som kritikere nu advarer mod, at tjenesten kan få adgang til med den nye lov. Justitsminister Peter Hummelgaard (S) anerkender ikke, at der i forbindelse med lovforslaget er tale om en masseovervågning af den danske befolkning.Fold sammenLæs mereFoto: Nicoline Kjems-Krognos (arkiv). Eksempelvis kommer PET med lovforslaget ikke til at kunne indhente oplysninger, der i dag kræver en retskendelse. Derudover kan PET allerede i dag bruge kunstig intelligens til at vurdere oplysninger, hvis de vurderer, at det giver mening, anfører ministeren. En arbejdsmetode, der ikke ændrer sig med lovforslaget. Ligeledes kan PET allerede i dag indhente oplysninger fra andre myndigheder uden en dommerkendelse. »PET har eksempelvis i dag også adgang til sundhedsoplysninger, hvis bestemte betingelser er opfyldt,« siger Peter Hummelgaard og tilføjer overordnet: »Hele ideen med PET er, at deres arbejde ofte begynder, før der foreligger en konkret mistanke. Det er jo det, der adskiller dem fra det åbne politi. Man kan på terrorområdet ikke vente på, at forbrydelsen er begået, før man begynder at holde øje med bestemte miljøer.« Sagt ligeud, så anerkender justitsministeren slet ikke den præmis, at man nu begynder at masseovervåge Danmark. Han har faktisk meget svært ved at se, hvordan man får skabt det billede. »Hvis det er et udtryk for overvågning, at politiet hurtigt og effektivt – gennem ansigts-, mønster- og objektgenkendelsesteknologi – kan støde på dig ved at scrolle igennem eksempelvis 10.000 billeder for at finde en gerningsmand, så forstår jeg, hvad man mener med det. For det er den bedste parallel, jeg kan skabe med det værktøj, PET her får,« siger Peter Hummelgaard. Hverken Lars Findsen eller Hans Jørgen Bonnichsen anerkender, at debatten om det nye PET-lovforslag beror på bevidste misforståelser, som Hummelgaard ellers har sagt. »Kritikken beror på en berettiget bekymring om, hvad det er for værktøjer, man sætter i søen. Det er egnet til at underminere digitaliseringen af samfundet, for folk vil bare blive mere påpasselige med anvendelsen af det digitaliserede samfund,« siger Lars Findsen. Hvad vil du sige til dem, der fejer din kritik væk med det argument, at du har et horn i siden på regeringen jævnfør den offentlige samtale, der har været omkring dig? »Det er useriøst.« Det kan man ikke bebrejde dig? »Det er det for vigtigt til. Jeg har siddet med efterretningsvæsenet i over 20 år, så jeg udtaler mig på et fagligt grundlag.«",
        "metadata": {
            "source": "https://www.berlingske.dk/politik/tidligere-efterretningschefer-i-voldsomt-angreb-paa-hummelgaards-pet-lov",
            "image_url": "https://berlingske.bmcdn.dk/media/cache/resolve/image_x_large_vertical/image/192/1920146/24948350-lars-findsen-er-aktuel-med-spionthrilleren-skygge.jpg",
            "publication_time": "Fredag d. 09. maj 2025, kl. 18.26",
            "author": "Ditte-Marie Sandberg",
            "related_links": [],
            "attachments": []
        }
    }
}