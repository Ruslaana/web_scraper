{
    "version": "1.0",
    "document": {
        "id": 5652,
        "title": "Apples nye iPhone SE kommer i næste uge",
        "content": "En opdateret udgave af Apples mindst dyre telefon, iPhone SE, ventes klar i løbet af de nærmeste dage. Den nye iPhone SE, som bliver den tredje af slagsen, skal både sikre Apple et bedre mobilsalg og samtidig være midlet, der forhindrer, at iPhone-ejere skifter til andre mobilmærker, skriver nyhedsbureauet Bloomberg. I løbet af næste uge vil Apple præsentere den nye iPhone SE, som ventes at komme til salg senere i februar. Der bliver ikke holdt en særskilt præsentation, sådan som det traditionelt sker med iPhones i september op til den vigtige julehandel. I stedet vil den nye iPhone SE blive afsløret på Apples netsted. Den første iPhone SE er fra 2016, og der gik fire år, før der i 2020 kom en ny. I 2022 blev tredje udgave med 5G-mobilforbindelse sendt på markedet. Igennem lange perioder var iPhone SE den mest solgte Apple-telefon overhovedet. Den har mindre skærm end hovedmodellerne, men prisen er også tilsvarende mindre, uden at de tekniske specifikationer har trukket markant ned. iPhone SE har ikke haft alle topmodellernes funktioner tilgængelige. 2022-modellen er den eneste, der stadig har en fysisk Hjem-knap, og hvor man ikke kan bruge Apples ansigtsgenkendelse, Face ID, til at logge ind med. Den nye iPhone SE vil ligne den to år gamle iPhone 14, men have adgang til at bruge Apple Intelligence,som er selskabets kunstige intelligens(KI), der dog langtfra er så omfattende, som præsentationen af den lagde op til. Den nye iPhone SE vil få kant-til-kant-skærm, man vil kunne bruge Face ID, og Hjem-knappen forsvinder. Den nye udgave får også et standard USB-C-opladestik, sådan som EU kræver det for at mindske mængderne af elskrot. Prisen ventes at blive en anelse højere end iPhone SE 2022-modellen, men stadig ligge adskillige tusinde kroner lavere end de mindste udgaver af iPhone 16. Apples mål er at få bedre fat i den billigere ende af smartphonemarkedet. Her ligger fortsat et stort salg,som særligt sydkoreanske Samsungog kinesiske mobilmærker har godt fat i. Næsten 56 procent af Apples samlede omsætning kommer fortsat fra salget af iPhones. Derfor er det afgørende for den børsnoterede gigant at holde det oppe. iPhone-salgetgik igen tilbage i julekvartalet 2024, som er den tid på året, hvor der sælges mest. Det skete også i 2022. Tilbagegangen var større end ventet, ognavnlig på Apples tredjestørste marked, Kina, som samtidig er verdens største mobilmarked,er der modvind. Apple sad i 2024 på 18,7 procent af det samlede mobilsalg i verden, skarpt forfulgt af Samsung, hvis markedsandel var på 18,0 procent. I alt blev der ifølge analysehuset IDC solgt 1.238,8 millioner smartphones globalt.  ",
        "metadata": {
            "source": "https://www.berlingske.dk/virksomheder/apples-nye-iphone-se-kommer-i-naeste-uge",
            "image_url": "https://berlingske.bmcdn.dk/media/cache/resolve/image_x_large/image/188/1887538/24886647-iphone-se-til-venstre-er-senest-blevet-modernise.jpg",
            "publication_time": "Fredag d. 07. februar 2025, kl. 09.40",
            "author": "Thomas Breinstrup",
            "related_links": [],
            "attachments": []
        }
    }
}