{
    "version": "1.0",
    "document": {
        "id": 17586,
        "title": "Millionstøtte til digitale sundhedsløsninger »made in Denmark«",
        "content": "Danmark skal være verdensmester i og knudepunkt for den fremadstormende sundhedsteknologi. Derfor skyder Industriens Fond nu 23,4 millioner kroner i at hjælpe iværksætterne frem og ud i verden. Konkret går pengene til foreningen Health Tech Hub Copenhagen, som i december 2018 blev stiftet af iværksætter Jesper Grønbæk sammen med Dansk Industri (DI), og som allerede har samlet 14 iværksættervirksomheder med omkring 100 medarbejdere på Langelinie Allé i København og nu desuden har fået IT-virksomheden Netcompany og medicovirksomheden Roche Diagnostics med som partnere. »Danmark kan blive førende på sundhedsteknologi. Der skal skabes innovation i sundhedssektoren, og nye ideer skal tages ind i det offentlige sundhedssystem. Det er rigtigt svært for små virksomheder at få fodfæste og få deres ideer til at brede sig relativt hurtigt. Med støtten fra Industriens Fond kan vi skrue op for kedlerne, få flere iværksættere med og tiltrække danske og udenlandske investorer,« sigerLars Frelle-Petersen, digital direktør hos DI, som samarbejder med Danske Regioner, der driver de danske sygehuse. Iværksætterne arbejder med alt fra en virtuel fysioterapeut på en app med øvelser, der ændrer sig, alt efter hvor ondt man har i f.eks. ryggen, over brug af kunstig intelligens på hjernescanningsbilleder til at forbedre radiologers arbejdsgange til en app til psykisk syge, hvor de kan registrere, hvordan de har det, så også pårørende og klinikere kan følge med. Med flere ældre, flere kroniske patienter og større belastning af sundhedsvæsenet skal der ifølge Lars Frelle-Petersen tænkes innovativt. »Vi skal skabe en motorvej for en endnu bedre udvikling. Sundhedsindustrien i Danmark eksporterer årligt for over 110 milliarder kroner. Det skal gerne vokse endnu mere, når lægemiddel-, medico- og IT-virksomhederne går sammen. Samarbejdet med regionerne sikrer bedre adgang til data på betryggende vis og skaber større synlighed, så det går hurtigere fra løsning til skalering, så virksomhederne ikke ender med at gå nedenom og hjem, fordi det tager for lang tid at udbrede løsningerne i det offentlige,« siger DI-direktøren. FAKTADigitale sundhedsløsninger i topklasseHealth Tech Hub Copenhagen er stiftet af Jesper Grønbæk og Valentin Bejan sammen med Dansk Industri.Klyngen åbnede 3. december 2018 på Langelinie Allé 47 i København og huser nu 14 selskaber med omkring 100 medarbejdere. Det er Cerebriu, Lenus eHealth, TIBA, LifeGuard, Health Innovation Institute, Marigold Innovation, Monsenso, InjuryMap, Tubus One, Apopro.dk, C-Patient, Walk with Path, Hellomind og GonioVR.IT-virksomheden Netcompany og medicovirksomheden Roche Diagnostics er nu indtrådt som partnere.Bestyrelsen består af Mette Dyhrberg (adm. direktør i og stifter af MyMee), Lars Frelle-Petersen (digital direktør, Dansk Industri), Martin Vesterby (direktør for Inno-X Healthcare, Aarhus Universitet), Jan Steenhard (rådgiver og investor og tidl. adm. direktør for Falck Healthcare), André Rogaczewski (adm. direktør og medstifter af Netcompany) og Anne Kaltoft (adm. direktør i Hjerteforeningen).FOLD UD Jesper Grønbæk, der har været 20 år i softwarebranchen, fik ideen til Health Tech Hub Copenhagen, som han selv skød penge i at få etableret og nu er administrerende direktør for. Iværksætterne arbejder primært med software og ikke noget, der kræver laboratorier. »Jeg havde brugt halvandet år på at se på brugen af software i sundhedsvæsenet. Den var meget, meget lille. Danmark har mulighed for at skabe en hel industri af sundhedsteknologi, som kan udvikle software, der kan løse både danske og globale problemer,« siger Jesper Grønbæk. »Danmark har ret gode forudsætninger med unikke sundhedsdata, forskning i verdensklasse og en rigtigt stærk, eksisterende »life science«-industri. Nu er teknologien moden, og vi har vist, at vi kan bygge softwarevirksomheder, der kan gå ud i verden, og forbrugerne forventer, at der bruges teknologi. Får man en kronisk sygdom, forventer man at kunne følge med – og at f.eks. lægen, hospitalet eller familien kan følge med,« tilføjer han. Millionstøtten skal bruges til at ansætte flere folk, der kan hjælpe iværksætterne og den eksisterende industri, og skal skabe flere arrangementer og skabe et økosystem af sundhedsteknologi i Danmark, som kan gøre emnet »hot« og dermed tiltrække talent, kapital og udenlandske virksomheder. Endelig skal der etableres en fond, som kan give iværksætterne adgang til kapital, så de kan omdanne deres ideer til virkelighed. Martin Glesener er en af dem, der er med på kajen ved Langelinie. Han er stifter af Apoteka, der udvikler digitale løsninger til sundhedssektoren, bl.a. et onlineapotek. »Danmark har en fantastisk mulighed for at være helt fremme med nye sundhedsløsninger og en digital tilgang, men sektoren er svær, fordi der er så megen regulering, og det kan være svært at komme igennem,« siger Martin Glesener. »Danmark har ikke fået de virkelig digitale ting til at fungere i sundhedssektoren. Det er i alles interesse, at det sker, og forudsætningerne er til stede. Health Tech Hub giver en fantastisk mulighed for at sidde sammen med ligesindede. Man får gode ideer af hinanden og kan udføre dem hurtigt. At sidde sammen gør en kæmpe forskel. Det skaber energi, næsten magi,« siger Glesener, der oprindelig læste om Health Tech Hub i Berlingske og kontaktede Jesper Grønbæk for at være med. I dag har Apoteka næsten 20 ansatte. Udviklerne sidder i Health Tech Hub, mens produktionen med onlineapoteket findes i Greve. »Vi har fået skabt et fællesskab, hvor man deler viden langt mere effektivt og hjælper hinanden via sine netværk. Masser af eksperter har givet os deres tid, og vi har haft investorer på besøg fra Japan, Kina, Storbritannien, Schweiz og USA. Jeg tror, at vi er heldige at ramme et konkret behov,« siger Jesper Grønbæk.",
        "metadata": {
            "source": "https://www.berlingske.dk/virksomheder/millionstoette-til-digitale-sundhedsloesninger-made-in-denmark",
            "image_url": "https://berlingske.bmcdn.dk/media/cache/resolve/image_x_large/image/117/1172351/22970983-pix-jesper-grnbk.jpg",
            "publication_time": "Onsdag d. 03. juli 2019, kl. 06.00",
            "author": "Thomas Breinstrup",
            "related_links": [],
            "attachments": []
        }
    }
}