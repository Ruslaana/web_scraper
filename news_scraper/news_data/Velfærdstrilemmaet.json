{
    "version": "1.0",
    "document": {
        "id": 18942,
        "title": "Velfærdstrilemmaet",
        "content": "Gennem de sidste par årtier har den politiske debat i høj grad drejet sig om indvandringens fordele og ulemper, og ikke mindst om forholdet mellem velfærdsstaten og indvandringspresset. Der er nu tegn på, at komplekset er under revurdering i den nye regering. Denne kommentar præsenterer en meget enkel model, som måske kan bidrage til at få lidt overblik over problemet. Den sammenkæder tre begreber, som hver især generelt anses for ønskværdige, uden at nogle af dem nødvendigvis er udtryk for en egentlig konsensus i det danske samfund. Det politiske begreb, velfærdsstaten, nyder bred opbakning i befolkningen såvel som blandt de politiske partier. Her ser jeg bort fra, at »velfærd« ikke er synderlig veldefineret, og at det kan gradbøjes efter ydelsernes omfang og deres dækning. Altså hvad de omfatter, hvem der har rettigheder til dem, og deres niveau. Det var den tidlige efterkrigstids England, der først formulerede begrebet og søgte at indrette en velfærdsstat, men efterfølgende er begrebet vel især blevet forbundet med de skandinaviske lande. Det økonomiske begreb fri indvandring har ved talrige undersøgelser vist sig at befordre et lands økonomiske udvikling, i hvert fald generelt og på langt sigt. Man kan ganske vist uden at overanstrenge fantasien forestille sig indvandring, der enten ikke er økonomisk befordrende eller som har andre bivirkninger. Men på et generelt plan er konklusionen klar nok. Det sociale begreb ligestilling af landets indbyggere i forhold til velfærdsydelser er der også på det principielle plan nogenlunde enighed om. Det er blandt andet blevet påvist, at mennesker føler sig bedre tilpas, hvis deres næste er forsvarligt stillet økonomisk, altså at der er grænser for uligheden. Det springende punkt er naturligvis definitionen af »landets indbyggere« og dermed afgrænsningen af hvem der mere præcist omfattes af ligestillingen. Mens et dilemma er udtryk for et valg mellem to hinanden udelukkende muligheder, muliggør et trilemma valg af (højst) to blandt i alt tre muligheder. De tre ovenfor beskrevne begreber, velfærdsstat, fri indvandring og social ligestilling, udgør tilsammen et sådant trilemma. Indvandring uden restriktioner i forening med fuld ligestilling til alle velfærdsydelser ville have den sikre konsekvens, at tilstrømningen ville fortsætte indtil de opnåelige velfærdsgoder var blevet reduceret til noget på niveau med, hvad der kunne opnås i indvandrernes hjemlande. Denne automatiske mekanisme ville medføre velfærds-statens undergang eller alternativt begrænsninger i enten indvandring eller den lige adgang til ydelserne (eller begge). Der må altså gives køb på et af de tre begreber, mens de to og to kan fungere. Velfærdsstaten kan udmærket sameksistere med fri indvandring, blot indvandrerne afskæres fra velfærdsydelserne. I de tidlige velfærdsstater var indvandring slet ikke et tema - det blev det først i løbet af 1980erne - og staens ydelser stod til rådighed for alle dens borgere. Og naturligvis kan man forestille sig fri indvandring og lige ret til ydelser for alle; men her bliver ydelserne så begrænsede, at det i praksis vil være ensbetydende med, at velfærdsstaten ville visne bort. Det står enhver nation frit for at gøre sit valg fra to ud af tre hylder. Skal der gives afkald på den dynamik, som indvandringen kan skabe? Skal man give køb på vore etablerede principper og sociale ambitioner og skrotte den lige adgang til velfærdsydelserne? Eller skal vi nedlægge velfærdsstaten og vende tilbage til en liberalistisk natvægterstat, hvor enhver efter bedste evne sørger for sig og sine? Problemstillingen er klar nok, men kan mudres til. Det er netop hvad der er sket med talløse politiske tiltag, der stritter i alle retninger. Vi er landet i en situation, hvor principper er blevet fortrængt af lapperier, hvor vi både har begrænsninger i indvandringen, indgreb i borgernes lige rettigheder til velfærdsydelser - og et betydeligt pres på en velfærdsstat, der finansieret af nordsøolien er vokset hæmningsløst. Dog uden at den påviseligt håndterer ’sine’ opgaver bedre af den grund. Som minimum må vi kræve, at velfærdsstaten får et gennemgribende servicetjek, at indvandringspolitikken genovervejes og at ydelsesforpligtelserne justeres. Den danske position er dybt mudret og ineffektiv. Det ville være velkomment, om luften blev renset nu efter valget, og der blev opstillet nogle retningslinjer for, hvordan vi vægter de tre elementer. Med andre ord, hvad vore præferencer er. Overvejelser af den art kan næsten kun føre til nogle fravalg. At prioritere er at satse på noget frem for noget andet. Valg medfører fravalg i det komplekse sæt af problemer, trilemmaet afdækker. For at kunne prioritere meningsfuldt kræves i det mindste: Trilemmaet repræsenterer den strategiske problemstilling, som den nye regering skal forholde sig til. Valget af vor fremtidige position vil have dybtgående virkninger, ikke blot på velfærdsstatens profil og funktion, men også på nationens langsigtede vækstpotentiale. Afslutningsvis skal det pointeres, at jeg ikke aktivt og forskningsmæssigt befatter mig med den her behandlede problemstilling.",
        "metadata": {
            "source": "https://www.berlingske.dk/kommentatorer/velfaerdstrilemmaet",
            "image_url": "https://berlingske.bmcdn.dk/media/cache/resolve/image_x_large/image/71/711125/4567922-indvandring.jpg",
            "publication_time": "Lørdag d. 08. oktober 2011, kl. 22.30",
            "author": null,
            "related_links": [],
            "attachments": []
        }
    }
}