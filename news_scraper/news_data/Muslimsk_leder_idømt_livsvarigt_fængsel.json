{
    "version": "1.0",
    "document": {
        "id": 10700,
        "title": "Muslimsk leder idømt livsvarigt fængsel",
        "content": "EGYPTEN: Lederen af Det Muslimske Broderskab i Egypten, Mohamed Badie, er sammen med en række andre fremtrædende medlemmer af broderskabet blevet idømt livstidsfængsel for mord og tilskyndelse til vold, skriver Reuters. Dommen er blot én i en række af retssager, der kører ved egyptiske domstole mod Mohamed Badie, og som løber op i to dødsdomme og fem gange livstidsfængsel.  Den aktuelle dom er afsagt på anklager, der relaterer sig til et angreb i 2013 mod en politistation i byen Port Said, hvor fem personer blev dræbt. Dette angreb fandt sted i den bølge af vold, der hærgede Egypten, efter landets islamistiske, men demokratisk valgte, præsident Mohamed Morsi blev afsat af hæren. BNB",
        "metadata": {
            "source": "https://www.berlingske.dk/internationalt/muslimsk-leder-idoemt-livsvarigt-faengsel",
            "image_url": "https://berlingske.bmcdn.dk/media/cache/resolve/image_x_large/image/12/122400/10324673-egypt-trial-badie-brotherhood-politics.jpg",
            "publication_time": "Lørdag d. 22. august 2015, kl. 18.11",
            "author": null,
            "related_links": [],
            "attachments": []
        }
    }
}