{
    "version": "1.0",
    "document": {
        "id": 22486,
        "title": "TV 2 sendte muldvarp på »fisketur« efter oplysninger på danske OL-stjerner: »Skræmmende og særdeles krænkende«",
        "content": "Forestil dig, at nogen beder en indbrudstyv bryde ind i et hus, finde et bestemt ringbind i et skab under trappen – og tage det med tilbage. Et ringbind fyldt med personlige og fortrolige oplysninger – endda om kendte danskere. Det er ikke bare forkert, det er strafbart. Den sammenligning bruger professor i strafferet ved Aarhus Universitet Lasse Lund Madsen om en sag, der ifølge ham kan få vidtrækkende konsekvenser for TV 2 og er en potentiel bejler til at blive»danmarkshistoriens største medieskandale«, en titel, der længe har tilfaldet den famøse SE og HØR-sag. For at bede nogen om at hacke sig ind i et lukket datasystem kan ifølge professoren sammenlignes med at hyre en indbrudstyv til at stjæle følsomme dokumenter i et fremmed hjem. Og det er ifølge Lasse Lund Madsen noget nær det, somTV 2 har tilskyndet sin kilde og muldvarp fra »Den sorte svane« til at gøresom en del af forarbejdet til den meget omtalte dokumentarserie, der havde premiere i maj sidste år. En sag, Berlingske kunne beskrive onsdag. »Den sorte svane« med Amira Smajic i hovedrollen havde premiere i maj 2024.Fold sammenLæs mereFoto: TV 2. »Straffelovens bestemmelse om hacking omhandler den, der uberettiget skaffer sig adgang til en andens datasystem. Man kan sammenligne det lidt med indbrudstyveribestemmelsen, der angår den som uberettiget skaffer sig adgang til et fremmed hus for at stjæle,« siger Lasse Lund Madsen. Og det er ikke hvem som helst, Amira Smajic blev sat til at finde oplysninger på, da TV 2 i februar 2022 udstyrede hende med en »ren« computer, så hun – uden at kunne spores – kunne tilgå sin tidligere arbejdsgiver, revisoren Johnny Hast Hansens, kundekartotek. På listen – blandt flere kendte navne fra blandt andet dansk erhvervsliv – stod badmintonspillerne Viktor Axelsen og Mathias Boe, kan Berlingske nu fortælle på baggrund af beskeder og dokumenter i sagen. Det fremgår ikke af beskederne, hvorfor de to sportsfolk figurerer på listen, og intet i materialet tyder på, at de skulle have gjort noget ulovligt eller handlet uetisk. Mathias Boe er ikke blot chokeret over, hvor langt TV 2 tilsyneladende har været klar til at gå, men kalder det også for decideret »skræmmende og særdeles krænkende«: »Jeg er ret chokeret over, hvis det, du fortæller mig, er sandt,« lyder det fra den 44-årige badmintonspiller, der tidligere har vundet en sølvmedalje til OL. Her ses Mathias Boe til en turnering i 2018. Han stoppede karrieren i 2020 og laver i dag podcasten »Aktieuniverset«.Fold sammenLæs mereFoto: Romeo Gacad/AFP/Ritzau Scanpix. Hans reaktion kommer, efter Berlingske har fortalt ham, at netop hans navn stod på den liste, TV 2 sendte til Amira Smajic 17. februar 2022 og håbede, hun kunne »finde noget på«. »At TV 2 bruger den slags metoder for at lave ‘god tv’ er skræmmende og særdeles krænkende. Jeg håber, myndighederne vil se nærmere på sagen,« siger Mathias Boe, der ikke ønsker at uddybe, hvilket forhold han har haft til Johnny Hast Hansen. En »fisketur« kalder Lasse Lund Madsen det: »Står oplysningerne til troende, svarer TV 2s adfærd til at opfordre en anden til at bryde ind i et hus for at stjæle et ringbind med personlige oplysninger. I eksemplet er der tale om medvirken til indbrudstyveri, og selve opfordringen hertil vil i øvrigt være strafbar, uanset om det rent faktisk lykkedes for vedkommende at stjæle oplysningerne eller ej.« Lasse Lund Madsen er en af i alt fem eksperter i strafferet, der har udtalt sig i Berlingske om de nye oplysninger. De vurderer alle, at såvel Smajic som TV 2 kan have overtrådt straffeloven,hvis en operation, som den beskrives i en omfattende korrespondance, er gennemført– eller forsøgt gennemført. Viktor Axelsen har for længst skrevet sig ind i historiebøgerne i både Danmark og internationalt. Han er ikke alene dobbelt olympisk guldvinder. I august sidst år ragede han også titlen som den mest vindende herresinglespiller i OL-historien til sig. Men han er også en af de personer, som TV 2 ønsker, at Amira Smajic skulle »finde noget på«. Her ses Viktor Axelsen, efter han vandt OL-finalen i herresingle i Paris i 2024.Fold sammenLæs mereFoto: Mads Claus Rasmussen/Ritzau Scanpix. Det har ikke været muligt at få en kommentar fra Viktor Axelsen selv, men hans far og manager, Henrik Axelsen, siger følgende til Berlingske: »Jeg har holdt et enkelt møde med Johnny Hast Hansen for flere år siden. Der kom imidlertid ikke noget ud af det, og hverken jeg eller Viktor har nogensinde været kunder i et af hans revisionsfirmaer.« »Viktor var i øvrigt ikke med til mødet, og jeg kan ikke sige, hvorfor TV 2 skulle interessere sig for det,« tilføjer Henrik Axelsen. Det er på denne liste, at Viktor Axelsens og Mathias Boes navne forekommer sammen med flere kendte personer som navngivne erhvervsmænd, restauratører og en natklubejer. De enkelte navne er anonymiseret medXXi den grafiske rekonstruktion.  Mensfem eksperter i strafferet vurderer, at sagen er alvorligt, så afviser TV 2 blankt, at der er sket hacking Chefredaktør på TV 2 Michael Nørgaard afviser ligeledes at stille op til interview og udtaler følgende i et skriftligt svar: »TV 2 har ikke tilskyndet Amira Smajic til at tilgå klientdrevet hos 4audit. Berlingskes dækning af denne sag bygger på en falsk præmis, og TV 2 kommenterer ikke på oplysninger, som ikke er korrekte.« Han har også tidligereafvist, at TV 2s medarbejdere har medvirket til hacking – eller haft intention om, at Amira Smajic skulle tilgå klientdrevet hos sin tidligere arbejdsgiver. »Amira Smajic har en historik med dokumentfalsk og bedrageri, også når det gælder materiale sendt til retten og til andre medier. Derfor har vi på TV 2 valgt den konsekvente linje ikke at forholde os til oplysninger, der ikke er korrekte. Det gælder også i dette tilfælde, hvor Berlingske forelægger en forkert historie,« har hantidligereudtalt. Det har ikke været muligt for Berlingske at få uddybet de svar, Michael Nørgaard har sendt. Derfor har det ikke været muligt for Berlingske at få svar på, hvilke oplysninger der ifølge TV 2 er forkerte. Læs hele hovedhistorienher.",
        "metadata": {
            "source": "https://www.berlingske.dk/kultur/tv-2-sendte-muldvarp-paa-fisketur-efter-oplysninger-paa-danske-ol-stjerner",
            "image_url": "https://berlingske.bmcdn.dk/media/cache/resolve/image_x_large/image/191/1910924/24930427-victor-axelsen-og-mathias-boe-fotokollage.jpg",
            "publication_time": "Fredag d. 11. april 2025, kl. 18.28",
            "author": "Signe Westermann Kühn",
            "related_links": [],
            "attachments": []
        }
    }
}