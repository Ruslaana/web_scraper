{
    "version": "1.0",
    "document": {
        "id": 1545,
        "title": "Amerikanske soldater og militærudstyr rykker ind på Aarhus Havn",
        "content": "Amerikanske soldater og militærudstyr rykker i løbet af denne uge ind på havnen i Aarhus. Det oplyser Østjyllands Politi i en pressemeddelelse. Omkring 1200 stykker militærmateriel og køretøjer vil sammen med 150 soldater ankomme til havnen via to fragtskibe. Soldaterne vil være indkvarteret i en lejr, der er opsat på havnen, lyder det. Udstyret kommer til Aarhus som led i den danske værtsnationsstøtte for det amerikanske militær. Opgaven, der også går under navnet Host Nation Support, går ud på, at Danmark står klar med logistisk støtte, når allierede styrker, herunder amerikanske soldater, skal indsættes østpå. Det militære udstyr skal således sendes videre til Østeuropa i en planlagt rotation. Fra torsdag 15. august klokken 17 vil et område på havnen blive oprettet som et midlertidigt militært område. Området er i forvejen lukket for offentligheden. Amerikanske styrker sendte i januar ligeledes materiel gennem Aarhus i forbindelse med en rotation af tropper. Dengang drejede det sig om cirka 600 stykker militærmateriel og køretøjer. /ritzau/ ",
        "metadata": {
            "source": "https://www.berlingske.dk/danmark/amerikanske-soldater-og-militaerudstyr-rykker-ind-paa-aarhus-havn",
            "image_url": "https://berlingske.bmcdn.dk/media/cache/resolve/image_x_large_vertical/image/170/1704445/24498937-files-us-germany-nato-military-trade.jpg",
            "publication_time": "Mandag d. 14. august 2023, kl. 14.30",
            "author": null,
            "related_links": [],
            "attachments": []
        }
    }
}