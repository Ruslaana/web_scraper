{
    "version": "1.0",
    "document": {
        "id": 10541,
        "title": "Harald Voetmanns nye bog er en både rystende og bevægende og ind imellem grotesk rejse ind i dødens rige",
        "content": "Hvis en særpræget og fascinerende skæv historiebevidsthed og et uhyggeligt skarpt øje for de mindre glamourøse sider af kroppens liv er vigtige træk i signalementet af Harald Voetmanns forfatterskab, og hvis sammenskrivningen af forskellige virkelighedslag og tidsspor nærmest ligner en tilbagevendende metode, så er »Amduat. En iltmaskine« en meget typisk Voetmann-bog. Der er – som det med forfatterens egen håndskrift er anført på bogens bagside – tale om »en sammenskrivning af to fortællinger«. Den ene fortælling er malet på væggen i faraoen Tuthmosis III.s grav i Kongernes Dal og handler om den ægyptiske solgud Re og hans rejse i den hellige båd igennem natten og dødsriget, mens den anden fortælling er henlagt til en hospitalsstue på Holbæk Sygehus, hvor en mand, forfatterens far, dør af lungebetændelse. Voetmann, der har været indstillet til Nordisk Råds Litteraturpris, og som i 2014 modtog Kritikerprisen for romanen »Alt under månen«, lader i sin nye bog de helt lange perspektiver og evige mønstre krydse spor med øjebliksbillederne fra sygehuset og den individuelle skæbne. Meget konsekvent fører han de to sammenskrevne fortællinger og spor helt ind i den enkelte prosalyriske tekst: »At sige over solens båd./Hil dig, Osiris, du første af de vestlige. At sige/når de fjerner masken fra dit ansigt. At sige/ når de slukker iltmaskinen. Leve skal den store/i sit mørke. Fire himmelbavianer over solens båd./Fire halvåbne gab, seksten poter fremstrakt/mod liget. Lad den som lever i mørke, leve i/mørket. At siges af dem, som fjerner iltmasken./Lad dem, som slukker iltmaskinen sige det./Lad os slippe for den brummen nu…«  Gravkammeret og hospitalsstuen, Solens båd og hospitalssengen som et fartøj, de fire himmelbavianer og plejepersonalet! En række klare paralleller forbinder den historiske dimension og den ægyptiske mytologis guder med en nutidig virkelighed, og forfatterens dyk ned i underverdenen giver kompleksitet, dybde og nye nuancer til omgangen med det dødstema, der dominerer teksten: »Sjakalfjæs Anubis/din lange hånd på iltmaskinen. Netop i den ægyptiske mytologi med dens vrimmel af guder, dyreskikkelser og lokaliteter ligger en rig og fantasi-aktiverende inspirationskilde, og Harald Voetmann mobiliserer med åbenlys sproglig opstemthed stribevis af farverige skabninger og skikkelser. Som falkeguden Horus, Skrækfjæs, Gribbefjæs og Æselsluger, ligesom han udpeger fremmedartede lokaliteter og mål som Abydos, Heliopolis og Hierakonpolis, og mens forfatteren manøvrerer sygesengen med den døende krop ned ad akrylfloden og igennem hospitalsgange og afdelinger, flyder billederne fra den ægyptiske underverden og hospitalsvirkeligheden sammen til en temmelig skræmmende vision af et dødsrige: »Wepwawet den salvede sjakal/rejser sig i forstavnen og viser vej/med snerrende underdanighed./Poten peger mod en blænddør/i den vestlige himmel. God hund/god hund, du finder altid hjem./Nye døre åbner sig, smækker i/nye floder, smerteklinik, blodbank/nuklearmedicinsk, immunologisk./Tiden sluger sine billeder/og udpuster øjnene, der så dem«  Mørket breder sig i Voetmanns suggestive dødetekst, og kontrasten mellem den sproglige vitalitet, der ligger i beskrivelserne af både ægypternes underverden og hospitalsmiljøet, og kommunikationen omkring den døende, hvor sproget bogstavelig talt tappes for liv og kraft, er eminent præcist fanget. Lydhørt gengiver forfatteren de fragmenterede og ordfattige dialoger omkring sygesengen og den grå håbløshed i de institutionspædagogiske replikker fra plejepersonalet: »Ville det ikke være meget bedre/at sidde i en rigtig stol/når nu man har besøg« eller »Godaften, Mogens. Så har vi lidt mad til dig. Du kan vælge mellem smørrebrød og brændende kærlighed«. »Amduat. En iltmaskine« er både en rystende og bevægende og ind imellem grotesk rejse ind i dødens rige. Det er en grusomt god bog, Harald Voetmann har skrevet. Dobbeltsynet, der forbinder det ægyptiske gravkammer med den danske hospitalsstue, er knivskarpt, sammenskrivningen af de to fortællinger er suverænt gennemført, og forfatterens sproglige register er imponerende i sin spændvidde.  »Amduat. En iltmaskine«, er en håndskrevet udgivelse, men foreligger også som lydbog, så man med forfatterens egne ord kan vælge mellem »den rustne stemme eller kragetæerne«. Det ligner en smuk velkomsthilsen til den nyudnævnte Gyldendal-direktør Morten Hesseldahl med sit oplæg til en diskussion af, i hvilken form litteraturen i dag bedst møder sit publikum. Titel: Amduat. En iltmaskineForfatter: Harald Voetmann.Sider: 112.Pris. 200 kr.Forlag: Gyldendal.",
        "metadata": {
            "source": "https://www.berlingske.dk/boeger/harald-voetmanns-nye-bog-er-en-baade-rystende-og-bevaegende-og-ind-imellem",
            "image_url": "https://berlingske.bmcdn.dk/media/cache/resolve/image_x_large/image/14/147525/19923893-split.jpg",
            "publication_time": "Lørdag d. 03. februar 2018, kl. 07.00",
            "author": null,
            "related_links": [],
            "attachments": []
        }
    }
}