{
    "version": "1.0",
    "document": {
        "id": 17618,
        "title": "Neil Diamond trækker sig tilbage: »Jeg lider af parkinson«",
        "content": "Den verdensberømte musiker og komponist Neil Diamond, der fylder 77 år onsdag, vil ikke længere spille koncerter på grund af sygdom. Det oplyser sangeren i en pressemeddelelse.  »Det er med ærgelse og skuffelse, at jeg fremover ikke vil spille koncerter længere. Jeg er stolt af, at jeg har spillet koncerter for offentligheden de senest 50 år,« lyder det. Beslutningen skyldes, at Neil Diamond for kort tid siden fik konstateret parkinson, og det har således gjort det vanskeligt for den amerikanske sanger at rejse og fuldføre de mange koncerter, som han spiller hvert år. Neil Diamond, der i øjeblikket er på turné i Australien og New Zealand, beklager i samme åndedrag over for dem, der har købt billetter til en af hans mange koncerter eller havde i sinde at gøre det.  Han understreger samtidig, at han ikke helt forlader musikkens verden, og at han fremover stadig vil skrive og optage nye sange og arbejde på andre sideløbende projekter »det kommende lange stykke tid.« Neil Diamond fik sit helt store gennembrud i 1969 med sangen »Sweet Caroline«, som også Elvis Presley og en lang række andre kunstnere lavede en version af. Derudover har han modtaget en Golden Globe og en Grammy for soundtracket til filmen »Jonathan Livingston Seagull«. ",
        "metadata": {
            "source": "https://www.berlingske.dk/kultur/neil-diamond-traekker-sig-tilbage-jeg-lider-af-parkinson",
            "image_url": "https://berlingske.bmcdn.dk/media/cache/resolve/image_x_large_vertical/image/52/525817/19813244-files-us-entertainment-music-diamond.jpg",
            "publication_time": "Tirsdag d. 23. januar 2018, kl. 07.45",
            "author": "Simon Boas",
            "related_links": [],
            "attachments": []
        }
    }
}