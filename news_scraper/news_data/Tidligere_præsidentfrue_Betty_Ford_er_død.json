{
    "version": "1.0",
    "document": {
        "id": 19152,
        "title": "Tidligere præsidentfrue Betty Ford er død",
        "content": "Betty Ford, tidligere førstedame i USA, er død i en alder af 93 år. Betty Ford var gift med Gerald Ford, som var præsident fra 1974 til 1977. Gerald Ford afløste Richard Nixon, der blev tvunget til at forlade Det Hvide Hus og præsidentembedet efter Watergate-skandalen. Betty Ford, med det fulde navn Elizabeth Ann Bloomer Warren Ford, blev født den 8. april 1918 i Chicago, Illinois. Nancy Reagan, enke efter præsident Ronald Reagan, hylder i en udtalelse Betty Ford, og fremhæver især Betty Fords oprettelse af et afvænningscenter i Californien. Et center, som siden etableringen i 1982 er blevet anvendt af en lang række kendte personer med misbrugsproblemer. - Hun var Jerry (Gerald, red) Fords stærke støtte i nogle meget vanskelige år i vores lands historie. Jeg beundrede hendes mod med hensyn til at delagtiggøre os andre i hendes personlige kampe, udtaler Nancy Reagan. Betty Ford gennemlevede både brystkræft samt mange år som misbruger af både alkohol og medicin. Problemer, som det lykkedes hende at få kontrol over. Betty Ford blev skilt fra sin første ægtemand efter fem års samvær. I 1948 blev hun gift med Gerald Ford, som to uger senere blev valgt til Kongressen for første gang. /ritzau/Reuters",
        "metadata": {
            "source": "https://www.berlingske.dk/internationalt/tidligere-praesidentfrue-betty-ford-er-doed",
            "image_url": "https://berlingske.bmcdn.dk/media/cache/resolve/image_x_large_vertical/image/72/726609/4349807-usa-bettyford.jpg",
            "publication_time": "Lørdag d. 09. juli 2011, kl. 09.27",
            "author": null,
            "related_links": [],
            "attachments": []
        }
    }
}