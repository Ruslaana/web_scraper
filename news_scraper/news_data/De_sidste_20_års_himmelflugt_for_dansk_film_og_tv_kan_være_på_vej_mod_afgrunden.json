{
    "version": "1.0",
    "document": {
        "id": 9105,
        "title": "De sidste 20 års himmelflugt for dansk film og tv kan være på vej mod afgrunden",
        "content": "Det såkaldte kulturbidrag, der som en del af medieforliget er vedtaget for at styrke dansk film- og tv-produktion, kan ende med at svække den i stedet. Markedet for især tv-fiktion i Danmark har ændret sig. Flere og flere tv-serier er rykket fra flow til streaming, og det har både udvidet spektret for dansk dramatik med meget mere indhold, og det har gjort, at tidligere DR-flagskibe som for eksempel »Borgen« (Netflix) og »Riget Exodus« (Viaplay) er rykket over til streamingtjenester, der opererer på markedsvilkår.  Fordi disse tjenester nu udgør så stor en del af den danske tv-produktion, er det blevet fremført, at tjenesterne også skal bidrage økonomisk til opretholdelsen af kulturlivet via et kulturbidrag (også kaldet streamingskat) på seks procent af deres omsætning i landet. Det, vurderer man, vil sikre dansk film og tv i den nye virkelighed. Jeg frygter, at det modsatte vil ske. Streamingtjenesterne bidrager nemlig allerede betragteligt til dansk kulturliv al den stund, at det jo er dem, der producerer serierne og dermed investerer mange penge i landet. Budgetterne for tv-fiktion viser glimrende den udvikling, der har været. Inden tjenesterne for alvor kom til Danmark, var de samlede budgetter på omkring 225 millioner kroner om året. Efter blandt andet Netflix er begyndt at producere her, er det tal steget til over en milliard kroner. Danmark er i forvejen et relativt dyrt land at producere i.En undersøgelse viser, at vi ligger cirka 50 procent over gennemsnittet i resten af Europa på spillefilm. Derudover er vi det eneste land i Europa, der ikke har en såkaldt tax incentive-ordning, der refunderer en del af udgifterne ved produktion i et land, og dermed tiltrækker produktioner til landet, der skaber arbejdspladser, omsætning etc. Med en yderligere skat oveni stiller det os desværre samlet set meget dårligt ud fra et konkurrenceperspektiv. I mange år har vi i dansk film og tv redet på en bølge af succes – jeg har selv på egen krop mærket, hvor stort et indtryk »Borgen« har gjort på publikum i nærmest hele verden. Men vi skal passe på, vi ikke læner os ind i den tro, at vi er så meget bedre end andre, at vi kan kræve en langt højere pris. Konflikten mellem Create Denmark og streamingtjenesterne om rettighedsbetaling, der har lammet branchen hele dette år, har med al tydelighed vist os, hvor sårbare vi er. Vi bliver nødt til at forstå, hvordan de internationale tjenester (der jo er i landet frivilligt) opererer, hvis vi vil samarbejde med dem. I stedet for den nuværende model for bidraget, hvor tjenesterne først betaler de seks procent og så efterfølgende kan søge om at få nogle af deres egne penge tilbage i et indviklet bureaukratisk system, der med overvejende sandsynlighed (fordi mange af dem ikke vil kunne opfylde kravene til at opnå støtte fra public service-puljen) vil betyde, at deres penge ender hos en konkurrent, bør vi indføre en kombination af bidrag og investeringsforpligtelse. Producentforeningen har udarbejdet et meget fornuftigt forslag, der stadig sikrer cirka 100 millioner kroner årligt til dansk film, men som derudover giver tjenesterne mulighed for at konvertere noget af bidraget til investering i produktion – hvilket vil gøre det attraktivt for dem at producere dansk indhold. Og således vil dansk film og tv fortsat kunne blomstre og udvikle sig på lige vilkår med omverdenen. Ejendommeligt nok er denne model meget tæt på det oprindelige forslag, der blev bragt til bordet under forhandlingerne om medieforliget – så man kan undre sig over, hvor det blev af? Birgitte Hjort Sørensen er skuespiller Følg Østergaards salon på mobil24syvAppleSpotifyAndroid ",
        "metadata": {
            "source": "https://www.berlingske.dk/kommentarer/de-sidste-20-aars-himmelflugt-for-dansk-film-og-tv-kan-vaere-paa-vej",
            "image_url": "https://berlingske.bmcdn.dk/media/cache/resolve/image_x_large/image/162/1624858/24287231-.jpg",
            "publication_time": "Lørdag d. 10. december 2022, kl. 16.02",
            "author": null,
            "related_links": [],
            "attachments": []
        }
    }
}