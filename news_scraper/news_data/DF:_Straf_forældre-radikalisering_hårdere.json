{
    "version": "1.0",
    "document": {
        "id": 13456,
        "title": "DF: Straf forældre-radikalisering hårdere",
        "content": "Den økonomiske pisk skal svinges endnu hårdere over forældre, der radikaliserer deres børn. Det understreger Dansk Folkepartis Martin Henriksen (DF), der er formand for Folketingets Udlændinge- og Integrationsudvalg. »Nogle er så langt ude, at der skal langt hårdere metoder til end forebyggelse. Der skal man gribe ind med økonomiske sanktioner, og man skal også i nogle tilfælde fjerne børnene fra hjemmet og finde en anden familie til dem, hvis man vurderer, det er nødvendigt,« siger han.  Udmeldingen fra Dansk Folkeparti kommer oven på Berlingskes historie om, at forældre-radikalisering er en stigende tendens både internationalt og her i landet. Årsagen bag udviklingen er klar, lyder det fra Martin Henriksen. »Problemet er, at vi har tilladt en så stor indvandring. Der er simpelthen kommet for mange mennesker til Danmark fra muslimske lande,« fastslår han. Til Berlingske fortæller integrationsborgmester i København, Anna Mee Allerslev (R), at hun vil gøre op med den berøringsangst, som hun mener, socialrådgivere har over for det såkaldte forældrepålæg. Et pålæg, der gør det muligt at trække i forældres børne- og ungeydelse. Tidligere har den radikale borgmester kritiseret virkemidlet og kaldt det »højreorienteret populisme«, men hun mener altså nu, at det skal bruges, »der, hvor det er nødvendigt«, siger hun til Berlingske.  Selv en blind høne kan finde korn engang imellem, konstaterer Martin Henriksen oven på borgmesterens udmelding. »Forældrepålægget var noget af det, som vi var med til at indføre i sin tid. Det er godt, at der er en borgmester, som siger, at man skal skride hårdere ind over for de her familier. Vi har i lang tid efterlyst, at man dropper berøringsangsten over for muslimske familier,« siger han. »Men jeg synes også, man skal turde sige, at der i nogle tilfælde kan blive tale om, at man kan fjerne børnene fra hjemmet. For hvis forældrene er meget radikaliserede og sympatiserer med Islamisk Stat og al-Qaeda, vil de nok ikke fravige deres ideologi, fordi de bliver trukket i børnecheck,« tilføjer Martin Henriksen. ",
        "metadata": {
            "source": "https://www.berlingske.dk/politik/df-straf-foraeldre-radikalisering-haardere",
            "image_url": "https://berlingske.bmcdn.dk/media/cache/resolve/image_x_large/image/15/154066/10133383-fngsler-rb-plus-bred-uenighed-om-radikaliserede-fanger.jpg",
            "publication_time": "Lørdag d. 08. august 2015, kl. 10.41",
            "author": null,
            "related_links": [],
            "attachments": []
        }
    }
}