{
    "version": "1.0",
    "document": {
        "id": 3955,
        "title": "Ansvarshavende chefredaktør forlader Det Nordjyske Mediehus",
        "content": "Han er i særdeleshed velbevandret i medieverden. Han har en fortid hos Berlingske, Politiken, Jyllands-Posten og mange flere medier. Og nu har han opsagt sin stilling som ansvarshavende chefredaktør i Det Nordjyske Mediehus. Det skriver koncernen selv i en pressemeddelelse mandag. I 2020 kom han fra posten som chefredaktør på Egmont-magasinet Euroman til Det Nordjyske Mediehus. Siden da har han været drivkraften i at få styrket mediehuset i sin position som det største regionale publicistisk medie, skriver formand i bestyrelsen for Det Nordjyske Mediehus A/S Morten Sandlykke i meddelelsen. »Jeg har modtaget Karl Erik Stougaards opsigelse med stor ærgrelse og overraskelse,« skriver han. Karl Erik Stougaard understreger, at det har været en svær beslutning, men sker på grund af familiemæssige og private hensyn. Selv udtaler han, at han nu rykker med familien til Fyn. »Min hustru og jeg har dog længe vidst, at vi en dag skulle flytte tilbage til Fyn, hvor vi begge kommer fra, og private omstændigheder har gjort, at tiden nu er den rette.« »Jeg har samtidig fået mulighed for at stå i spidsen for Fyns Amts Avis,« siger han i meddelelsen. Han skal samtidig bidrage til den strategiske udvikling af mediekoncernen Jysk Fynske Medier. »Hvilket bliver spændende opgaver, som jeg glæder mig til.« Fyns Amts Avis skriver selv, at de har ansat Karl Erik Stougaard som chefredaktør på mediet. Selv kalder mediet ham en af de »tungeste lederprofiler i den danske medieverden«. »Det er vi både glade for og stolte over. Der er ingen tvivl om, at Karl Erik bliver en stærk chefredaktør på en af vores stolte, fynske aviser,« siger ansvarshavende chefredaktør Peter Orry. Karl Erik Stougaard fortsætter som ansvarshavende chefredaktør i Det Nordjyske Mediehus til udgangen af juli, men fratræder ved udgangen af juni sin stilling for at gå på sommerferie. Han tiltræder sit nye job 1. august. Bestyrelsesformand Morten Sandlykke skriver i pressemeddelelsen, at bestyrelsen nu vil igangsætte en proces for at finde en ny ansvarshavende chefredaktør, der kan videreføre og videreudvikle den journalistiske linje. /ritzau/ ",
        "metadata": {
            "source": "https://www.berlingske.dk/kultur/ansvarshavende-chefredaktoer-forlader-det-nordjyske-mediehus",
            "image_url": "https://berlingske.bmcdn.dk/media/cache/resolve/image_x_large/image/166/1669484/24409559-simon-lsse---202304241003587.jpeg",
            "publication_time": "Mandag d. 24. april 2023, kl. 10.11",
            "author": null,
            "related_links": [],
            "attachments": []
        }
    }
}