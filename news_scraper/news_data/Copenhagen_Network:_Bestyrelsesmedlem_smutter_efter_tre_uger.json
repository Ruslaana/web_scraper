{
    "version": "1.0",
    "document": {
        "id": 10628,
        "title": "Copenhagen Network: Bestyrelsesmedlem smutter efter tre uger",
        "content": "Fredag 21. oktober er det så slut med det samarbejde. Marc Jeilman, tidligere direktør for Stylepit, forlader bestyrelsen med øjeblikkelig virkning. Samtidig sælger han alle de 1.666.666 aktier i selskabet, som han købte 4. oktober. Salgsprisen er samlet 172.166 kr., eller knap 28.000 kr. under, hvad de blev købt for.  Det fortæller Copenhagen Network i en meddelelse. Selskabet består af børsskallen efter Comendo, der via storaktionæren Dansk OTC forsøger at starte nye aktiviteter op på det finansielle område. Copenhagen Network gjorde sig også bemærket tidligere på ugen, da selskabet skal kradse udbytte tilbage fra aktionærerne. I juli blev næsten alle de likvide midler - som primært stammer fra salget af Comendos driftsaktiviteter i 2014 - udbetalt. Men udbyttet oversteg de frie reserver, og selskabet prøver nu at finde ud af, hvad det kan gøre ved situationen.  Copenhagen Network vil i øvrigt snart skifte navn til Network Capital Group Holding på endnu en ekstraordinær generalforsamling i november samt indvælge Jesper Bak fra Dansk OTC til bestyrelsen. Han forlod ellers Copenhagen Networks bestyrelse i juli samtidig med udbyttebetalingen.",
        "metadata": {
            "source": "https://www.berlingske.dk/aktier/copenhagen-network-bestyrelsesmedlem-smutter-efter-tre-uger",
            "image_url": "https://berlingske.bmcdn.dk/media/cache/resolve/image_x_large/image/24/240400/15175738-marc-jeilman.jpg",
            "publication_time": "Fredag d. 21. oktober 2016, kl. 13.02",
            "author": null,
            "related_links": [],
            "attachments": []
        }
    }
}