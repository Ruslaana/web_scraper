{
    "version": "1.0",
    "document": {
        "id": 20650,
        "title": "»Vi fjerner os mere og mere fra hinanden«",
        "content": "Se godt på Kasper Sand Kjær. Måske er han din kommende statsminister. I hvert fald har han netop sat sig i formandsstolen i en organisation, der traditionelt udklækker toppolitikere. Venstrefolk som statsminister Lars Løkke Rasmussen, tidligere statsminister Anders Fogh Rasmussen og udenrigsminister Kristian Jensen har trådt deres politiske barnesko her. Det samme har S-formand Mette Frederiksen og SF-leder Pia Olsen Dyhr. Men står det til Kasper Sand Kjær, der blev valgt til formand for Dansk Ungdoms Fællesråd (DUF) i december, skal meget ændres i »voksenpolitikernes« kultur, før han – måske – bliver en del af den.  Efter mange års elevrådsarbejde, medlemskab af Danmarks Socialdemokratiske Ungdom og et job som ungdomskonsulent i LO er han blevet bekymret over landets demokratiske sammenhængskraft. Eller rettere; mangel på samme. Derfor har den nyvalgte formand for 600.000 samfundsaktive børn og unge sat som sit mål, at den hensygnende demokratiske samtale i år skal genoplives. Hvis »de voksne« ikke kan eller vil, må de unge gå forrest: »Vi fjerner os mere og mere fra hinanden. Vi polariserer os. Vi skaber mange konflikter. Vi sætter hinanden i bås. Danmark er et land, hvor vi skal møde hinanden med åbenhed, dialog og nysgerrighed. Men det har den politiske debat de senere år ikke har bidraget til. Jeg har en bekymring for, at der i min generation vil opstå store grupper, som siger: »Politik har ikke noget med mig at gøre«. Jeg har arbejdet meget med unge på erhvervsskolerne, som er den gruppe, der stemmer mindst til valgene. De går enormt meget op i deres hverdag og har store udfordringer med mangel på lærepladser og med undervisningsmiljøet. Men siger du »politik«, så løber de. Vi har simpelthen koblet dem af,« siger Kasper Sand Kjær.  Som formand for DUF skal 26-årige Kasper Sand Kjær løfte arven fra selveste Hal Koch – kirkehistorikeren, der grundlagde DUF som et værn mod besættelsens destruktive kræfter under Anden Verdenskrig. Med essayet »Hvad er demokrati« fra 1945 knæsatte Hal Koch de vigtigste tanker bag »samtaledemokratiet«: »Det er en stor arv. Særligt ideen om, at hver generation skal tillære demokratiet og opdrages i demokratiet, er central for mig. Under krigen, da DUF blev stiftet, gav demokratiet ikke sig selv. Det tjener for mig som en stadig påmindelse om, at demokratieternoget, vi skal værne om. Arven fra Hal Koch er en idé om, at demokratiet ikke bare er retten til at stemme, men en livsform. Hvis man skal tale om, at demokratiet er truet i dag, så er det som en livsform og samtale.«  Hvordan truet som livsform? »Hal Kochs grundlæggende idé er, at vi skal leve som demokrater ved at møde hinanden med åbenhed og ikke gå i konflikt hele tiden. Ideen er, at det ikke er de 51 procent, der skal bestemme over de 49 procent, men at vi skal have hele befolkningen med. Dér ser jeg parlamentarisk en udfordring. For mig at se har vi i dag ikke en debat, hvor den almindelige dansker har mulighed for at deltage i samtalen.« Hvorfor ikke? »Den demokratiske samtale finder stadig sted nede i det brede lag, altså i civilsamfundet og i foreningslivet, men koblingen til politikerne er væk. Partierne på Christiansborg var førhen bare hovedet på de store politiske bevægelser som arbejderbevægelsen, højskolebevægelsen eller andelsbevægelsen, der ville forandre Danmark. Det betød, at politikerne var forpligtet langt ud over den parlamentariske situation på Christiansborg og det næstkommende valg. De havde rødderne nede i folket. Men politikerne taler ikke længere med den almindelige befolkning.« Hvorfor gør de ikke det? »De synes vel ikke, de har tid. I gamle dage tog man den samtale i det lokale forsamlingshus. Måske har mange en tendens til at sige, »nå, men det foregår på de sociale medier i dag«. Men det er jo ikke en rigtig samtale eller dialog, som foregår der,« siger Kasper Sand Kjær og henviser til en nylig DUF-undersøgelse. Den viste, at over halvdelen af de 16-26-årige styrer uden om politiske debatter på Facebook, fordi tonen er for hård. Fremtidens demokratiudøvere ytrer altså kun nødigt deres politiske holdning offentligt. Hvad der burde få alle alarmklokker til at ringe, mener Kasper Sand Kjær. »Partierne på Christiansborg var førhen hovedet på de store politiske bevægelser som arbejderbevægelsen, højskolebevægelsen eller andelsbevægelsen, der ville forandre Danmark. Det betød, at politikerne havde rødderne nede i folket. Nu taler politikerne ikke længere med den almindelige befolkning,« mener Kasper Sand Kjær. Foto: Niels Ahlmann OlesenFold sammenLæs mereFoto: Niels Ahlmann Olesen. Kæden mellem befolkning og politikere er også hoppet af på et andet niveau. For nogle år siden havde Kasper Sand Kjær første studiedag på statskundskab på Københavns Universitet, der i dag ikke bare uddanner landets mest magtfulde embedsmænd, men også et stigende antal toppolitikere. »Jeg tror, det var på førstedagen, at det blev sagt i sådan en lidt kæk tone, at vi var samfundets vindere. Vi var dem, der ville komme til at bestemme. Og så havde man jo udsigt til »det gode liv« sammenlignet med SOSU-assistenter og taxachauffører, som underforstået fik et lorteliv,« siger Kasper Sand Kjær.  Han er selv vokset op i Randers med en far, der er taxachauffør, og en mor, der er plejer. Det var hans familie – og deres i øvrigt glimrende, foretagsomme og lokalt engagerede liv – der blev holdt ud i strakt arm på det københavnske institut. Og det var kun begyndelsen på Kasper Sand Kjærs mavefornemmelse af at være forkert placeret på »politikerfabrikken«: »Min baggrund har givet mig den tilgang, at politik skal være for alle. Den demokratiske samtale, danskerne har i hverdagsmiljøet, tager udgangspunkt i følelser. Den tager udgangspunkt i hverdagen. I vores egne historier, fortællinger, følelser og drømme for Danmark. Det kunne man godt savne, at debatten på Christiansborg også turde. At man havde politikere, der turde sige, hvad de drømte om; vel vidende, at de ikke har alle svarene på, hvordan vi kommer derhen, eller hvad det koster.« Kasper Sand Kjær forlod statskundskabsstudiet efter et års tid. I dag læser han i stedet en bachelor i uddannelsesvidenskab på DPU ved siden af sit nye formandshverv. »Det gik op for mig, at politik er en følelse i maven. Det handler ikke om redskaber og forvaltning. Men der er en tendens til, at politik i høj grad er blevet en diskussion om midler og meget lidt om mål og visioner og drømme. Politik er i høj grad blevet en karrierevej. Du kan på de danske universiteter finde masser af unge, der mener, at de skal være politikere. De er ikke medlemmer af noget politisk parti, der er ikke noget, de brænder for i maven, men det er en karri­ere­vej,« siger Kasper Sand Kjær.  Nogle vil sige, at politik i dag er så kompliceret, at politikere er nødt til at være uddannet på et vist niveau? »Det er nogetbullshit. Politik er ikke komplekst. Politik er at ville en retning for samfundet. Og så skal man lytte til embedsmænd og tænketanke, til arbejdsmarkedets parter og alle mulige andre for at finde ud af, hvad der er de rigtige håndtag at skrue på. Men politik er jo grundlæggende ikke Excelark, det er følelser.« Man taler meget om »politikerlede«. Er det et udslag af den demokratiske samtales krise, tror du? »Ja, men det er vigtigt at sige, at det er politikerlede, ikkepolitik-lede. Det er ikke lede over for demokratiet. Men for mange danskere er politik blevet noget, der foregår langt væk på et slot i indre København, hvor 179 personer går rundt og kæmper om magten. Den debat om »løftebrud«, der var under både den tidligere og den nuværende regering, er et lavpunkt for den politiske debat. Et løftebrud er – hvis jeg skal trække det skarpt op – demokratiet og parlamentarismens forudsætning. Hvis man ikke har flertal for sin politik, så må man jo indgå kompromiser. Det er essensen af demokrati.« Hvordan kan politikerne gøre det bedre? »Det gode ved det danske folkestyre er, at det altid har inddraget organisationer i politikudviklingen. Man har haft ørerne ude i det politiske Danmark, inden man gjorde ting. Nu er al politikudvikling blevet parkeret i kommissioner. Tag Velfærdskommissionen. Den blev bare smidt i skraldespanden, da den endelig var færdig – man burde have lavet folkemøder om de problemstillinger. Man skal selvfølgelig passe på, at der ikke går gøglerskole i demokatiet, vi kan ikke sidde i rundkreds hele tiden. Men man må arbejde med at udvikle nogle mere åbne, inddragende rum for diskussionen.« Hvorfor er du anderledes end det? Nu er du jo selv en del af parnasset? »Ja, det er jeg. Jeg oplever heldigvis, at mange af vores medlemsorganisationer er helt enige og holder os fast på problemstillingen. De mærker den konkret i hverdagen. En spejdergruppe i et landdistrikt, som er det eneste ungdomstilbud tilbage i miles omkreds, oplever om nogen, at politik er noget, der er rykket meget langt væk fra dem.«  Kasper Sand Kjær blev valgt til formand i december netop på sit oplæg om en forbedring af den demokratiske samtale. Han og DUF skal nu i gang med at udmønte tankerne i konkrete tiltag. Alt er på tegnebrættet; lokale folkemøder, valgret til de 16-årige, kampagner om demokrati og skolevalg i folkeskolen, debat om ændringer af mediestøtten og forskning i befolkningens demokratiske adfærd.« Måske er der lydhørhed i de »voksnes rækker«. I hvert fald sagde Lars Løkke Rasmussen i sin nytårstale – hvem ved, måske inspireret af DUF-formanden – at vi har »brug for en bedre samtale med hinanden« efter år med tillidskriser og blokpolitik. Et uhyre vigtigt signal fra landets statsminister, siger Kasper Sand Kjær: »Jeg håber, at det bliver fulgt op af flere konkrete initiativer til at sikre en bedre samtale. Politikerne er rollemodeller og forbilleder for debattonen. Hvis de møder hinanden med konflikt og fordomme i stedet for åbenhed og nysgerrighed, ja, så bliver den politiske debat i resten af Danmark jo også efter det.«",
        "metadata": {
            "source": "https://www.berlingske.dk/samfund/vi-fjerner-os-mere-og-mere-fra-hinanden",
            "image_url": "https://berlingske.bmcdn.dk/media/cache/resolve/image_x_large_vertical/image/102/1023679/12358166-.jpg",
            "publication_time": "Tirsdag d. 16. februar 2016, kl. 20.51",
            "author": "Line Tolstrup Holm",
            "related_links": [],
            "attachments": []
        }
    }
}