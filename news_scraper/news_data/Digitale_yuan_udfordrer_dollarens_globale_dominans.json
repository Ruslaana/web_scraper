{
    "version": "1.0",
    "document": {
        "id": 10678,
        "title": "Digitale yuan udfordrer dollarens globale dominans",
        "content": "Vi lever i en tid, hvor USAs økonomiske magt er under voksende pres. Et område, hvor magten for alvor er begyndt at tippe over mod Kina, er indenfor digitalisering af penge og betalinger. Her har Kina nemlig igangsat, hvad den verdens berømte økonom Kenneth Rogoff har betegnet somen digital valutakrig med USA. Kinas primære våben i den nye valutakrig er introduktionen af digitale yuan udstedt direkte af den kinesiske centralbank Peoples Bank of China (PBOC). Den digitale yuan, som i øjeblikkettestprøves i de tre millionbyer Shenzhen, Chengdu og Suzhou samt i udviklingsregionen Xiong'an, vil, potentielt set, give hele verden adgang til at afregne betalinger og holde penge direkte via den kinesiske centralbank. Opnår kineserne succes med indførslen af den digitale yuan, som bl.a. testprøves i samarbejde medMcDonalds, Subway og Starbucks, kan det vise sig ekstremt afgørende for det fremtidige styrkeforhold mellem USA og Kina. Såvel som for Kinas generelle økonomiske status i verden. Motoren for udbredelsen af den digitale yuan bliver Kinas accelererende mobilbetalingssystem, som allerede i dag erverdens suverænt største med ca. 1,2 mia. individuelle månedlige brugere på verdensplan. Mere end 92 pct. af de mobile betalinger i Kina sker via betalingstjenesterne Alipay og WeChat. De kinesiske betalingstjenester har den helt særlige konkurrencefordel i forhold til de europæiske og amerikanske, at de er afkoblet det traditionelle banksystem. Dels ved at betalingerne på platformene typisk er direkte koblet op på handel med varer og tjenester, og dels ved atkundernes indskud fuldt ud er bakket op med indestående i den kinesiske centralbank.  Dermed har kineserne i praksis indført et penge- og banksystem, hvor pengeudstedelse og betalinger er adskilt fra kreditgivningen i banksystemet. Dette står i stærk kontrast til vestens kreditbaserede betalingssystem, hvor betalinger og kreditgivning er blandet sammen, og hvor hver eneste betaling typisk involverer tre eller flere aktører, og dermed involverer en betydelig kreditrisiko, som brugerne typisk betaler dyrt for. De kinesiske tjenester er derfor behæftet med væsentlig lavere transaktionsgebyrer end de vestlige. Med den tætte kobling til den kinesiske centralbank er Alipay og WeChat Pay,som i dag accepteres i over 40 forskellige lande, oplagte distributionskanaler for den nye digitale yuan. Via disse tjenester kan den digitale yuan distribueres udenom det traditionelle banksystem og direkte ud til virksomheder og forbrugere i hele verden. Udover at true dollarens særstatus som international handelsvaluta rejser det sikkerhedsmæssige spørgsmål til overvågning og ejerskab. Vil handlende uden for Kina være villige til at foretage betalinger, som formentlig kan overvåges af den kinesiske stat? Hvis alternativet er mindre salg til kinesiske turister og højere transaktionsgebyrer, vil mange handlende formentlig næppe skænke det større eftertanke. Derfor bliver det også helt naturligt et myndighedsspørgsmål. Vil den vestlige verden acceptere udbredelsen af den digitale yuan? Og hvis ikke, hvad kan vi gøre ved det? Som jeg ser det, er der kun tre muligheder: 1: Kapitalkontrol og et decideret forbud mod afregning af handel med digitale yuan, 2: at vi accepterer kinesernes voksende valutamagt eller 3: at vi i vesten introducerer vores egne digitale centralbankspenge samt opdeler banksystemet i betalings- og kreditformidling. Personligt hælder jeg til sidstnævnte, men det er op ad bakke. Så sent som for en måned sidenafviste direktøren for den amerikanske centralbank, Jerome Powell, under en online kongreshøring at udstede digitale dollars med henvisning til, at det vil true de eksisterende bankers forretningsmodel. I lyset af kinesernes voksende valutamagt, baseret på en aggressiv og innovativ digitaliseringsstrategi, er Powells argument et taberargument, som utvivlsomt vil få dollaren til at miste fodfæste. Rasmus Hougaard Nielsen er cand.polit. og formand for Gode Penge",
        "metadata": {
            "source": "https://www.berlingske.dk/kommentatorer/digitale-yuan-udfordrer-dollarens-globale-dominans",
            "image_url": "https://berlingske.bmcdn.dk/media/cache/resolve/image_x_large_vertical/image/131/1314274/23471938-kina-digital-valuta-2.jpg",
            "publication_time": "Mandag d. 20. juli 2020, kl. 07.00",
            "author": "Rasmus Hougaard Nielsen",
            "related_links": [],
            "attachments": []
        }
    }
}