{
    "version": "1.0",
    "document": {
        "id": 6997,
        "title": "Dansk Live »vil ikke være naiv« i forhold til sommerpakken til kulturlivet",
        "content": "Der er nu indgået en rammeaftale om en sommer- og erhvervspakke, som blandt andet skal komme kulturlivet til gode. Organisationen Dansk Live forventer dog, at pakken vil gavne gæsterne i højere grad end arrangørerne. Pengene er endnu ikke udmøntet, men i pakken indgår 330 millioner kroner til »kulturoplevelser og sommerarrangementer for blandt andet børn og unge«, fremgår detaf rammeaftalen. Efter at festivaler haraflyst på stribe, håber Dansk Live, der er interesseorganisationen for festivaler og spillesteder, at pengene kan flyde i retning af netop festivalerne. »Vi drømmer om, at man hurtigt kan blive enige om at støtte nogle arrangementer for de mange unge, der skulle have været på festival til sommer,« siger Esben Marcher, sekretariatschef i Dansk Live. Forleden blev en mindre lempelse for udendørskoncerter vedtaget. Der må stadig højst være 2.000 publikummer til stede, men nu i sektioner af 500 publikummer frem for de tidligere tilladte 200 publikummer. Trods lempelsen må hovedbegivenhederne for mange festivaler dog fortsat aflyses, oplyser Dansk Live. Esben Marcher tør ikke være optimistisk, med hensyn til hvad sommerpakken vil betyde for kulturlivet. »Man skal ikke være naiv – min vurdering er, at initiativerne i pakken i højere grad vil gavne vælgerne, end de vil gavne kulturlivet. Vi har langt mere brug for hjælp i sensommeren og derefter, og vi kunne først og fremmest ønske, at man tænkte mere langsigtet end til sommer,« siger Esben Marcher. Rammeaftalen, som kan læses her, er indgået af regeringen, Venstre, Dansk Folkeparti, SF, De Radikale, Venstre, Enhedslisten og Det Konservative Folkeparti. I alt er sommer- og erhvervspakken på 1,65 milliarder kroner, der »skal stimulere aktiviteten i særligt hårdt ramte brancher«. Kulturminister Joy Mogensen (S) siger i pressemeddelelsen, at hun ser frem til udmøntningen af midlerne: »Med restriktionernes udfasning kan vi begynde at fornemme en mere normal hverdag, og derfor er der nu fuld fokus på aktivitet hos kultur-, idræts- og foreningslivet. Det har været en hård periode for kunstnere og frivillige, men aftalen giver mulighed for at understøtte arbejde og gode oplevelser. Jeg ser frem til at forhandle med Folketingets partier om den konkrete udmøntning af pakken.«",
        "metadata": {
            "source": "https://www.berlingske.dk/kultur/dansk-live-vil-ikke-vaere-naiv-i-forhold-til-sommerpakken-til-kulturlivet",
            "image_url": "https://berlingske.bmcdn.dk/media/cache/resolve/image_x_large/image/142/1423230/23749408-publikum-til-siddende-koncert-under-koncertaftenen-med-vega-s-u.jpg",
            "publication_time": "Onsdag d. 19. maj 2021, kl. 11.08",
            "author": "Joachim Talbro Paulsen",
            "related_links": [],
            "attachments": []
        }
    }
}