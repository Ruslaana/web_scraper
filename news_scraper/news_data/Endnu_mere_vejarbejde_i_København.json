{
    "version": "1.0",
    "document": {
        "id": 18512,
        "title": "Endnu mere vejarbejde i København",
        "content": "Frosten er forsvundet, foråret har meldt sig - og det har orangeklædte mænd med store gravemaskiner også. Så de, der troede, at vejarbejdet og hullerne i forbindelse med metrobyggeri og forsyningsomlægninger havde nået toppen, må tro om. For der er flere huller og mere vejarbejde i sigte. - Vi har 10.000 gravninger om året, og når foråret kommer, så begynder det rigtigt at pible op, siger Ivan Partov, områdechef i Center for Trafik i Københavns Kommune. Han fortæller, at der er lidt flere vejarbejder i år end tidligere år, men at dette ikke er problemets kerne. - Det er ikke så meget antallet, men snarere at der er tale om større opgaver på mere kritiske områder, forklarer Ivan Partov. Især Bernstorffsgade ved Hovedbanegården og Nørre Voldgade ved Nørreport Station er hårdt belastet. Selv om der kommer flere huller og plankeværker i København end normalt, er de fleste større projekter - og dem som volder store trafikale problemer - dog allerede igangsat. - Vi forøger at planlægge arbejdet med de mange bygherrer, så vi skaber en heldhed, der sikrer trafikken en mulighed for at komme forbi eller benytte andre kanaler, siger Ivan Partov. Med foråret kommer også turister, og netop turisterhvervet er ifølge Ivan Partov hårdt ramt. - Vi holder møder med turistvognmændene, hvor vi taler om, hvad der er i pipelinen, og forsøger at finde ud af hvordan vi kan få turistbusserne til at køre nogenlunde smertefrit, siger han.",
        "metadata": {
            "source": "https://www.berlingske.dk/samfund/endnu-mere-vejarbejde-i-koebenhavn",
            "image_url": "https://berlingske.bmcdn.dk/media/cache/resolve/image_x_large_vertical/image/67/671335/4987726-.jpg",
            "publication_time": "Mandag d. 19. marts 2012, kl. 11.05",
            "author": null,
            "related_links": [],
            "attachments": []
        }
    }
}