{
    "version": "1.0",
    "document": {
        "id": 15369,
        "title": "Den korthårede kvinde fik ret",
        "content": "Dameklip 528,- Herreklip 428,- Den går ikke. Det er i strid med Ligestillingsloven, når frisører opkræver forskellige priser for en dame- og en herreklip alene begrundet i kønnet, fremgår det af en afgørelse fra Ligebehandlingsnævnet fra midten af december sidste år. I sagen havde den indklagede frisørsalon pr. 1. oktober 2009 ovennævnte priser. Det faldt en kvindelig kunde for brystet, der med sin korthårede frisure af principielle årsager blev så utilfreds med at skulle betale damepriser, at hun forlod salonen. Afgørelsen fra Ligebehandlingsnævnet fortæller historien i detaljer: »Klager henviser til, at hun er en kvinde med kort hår, der minder meget om en drengefrisure. Klager mener derfor ikke, at det er rimeligt, at hun skal betale mere for at blive klippet end mænd med samme frisure,« står der. »Klager mener, at det er udtryk for stereotypisering, at kvinder altid har langt hår, og at det tager længere tid at klippe kvinder,« og »klager afviser, at indklagedes prisfastsættelse er udtryk for en konkret vurdering af materialeforbrug og tidsforbrug, og det er klagers opfattelse, at der tages en fast pris på grund af kundens køn. Klager mener, at det vil være sagligt at fastsætte priserne efter for eksempel den tid klipningen tager, hårlængde eller tilkøb af hårvask med videre,« står der under parternes bemærkninger. Den indklagede frisørsalon, som vi ikke kender navnet på, anfører, at de forskellige priser på herre- og dameklip afspejler omfanget af arbejdsopgaven, og dermed det konkrete tidsforbrug ved en bestemt kundebehandling. Det tager altså længere tid at klippe kvinder, fordi frisøren arbejder med større hårlængder, hvilket er betydeligt sværere og mere omfattende end for eksempel maskinklipning af en korthåret mand. Samtidig henviser den pågældende frisør til, at man ved kundens bestilling forsøger at identificere og vurdere tidsforbruget. I mere end 90 procent af alle tilfælde er tidsforbruget større ved kvinder end mænd, mener frisøren. Men den går ikke. Ligebehandlingsnævnet skriver i sin afgørelse, der falder ud til kundens fordel, at det er i strid med ligestillingsloven, at indklagede har forskellige priser for klipning af kvinder og mænd. Det betyder, at indklagede skal betale godtgørelse til klager på 2.500 kr. Sådan lyder dommen: »Ligebehandlingsnævnet finder, at der er påvist faktiske omstændigheder, som giver anledning til at formode, at indklagede forskelsbehandler på grund af køn, idet der er forskellige priser for klipning af kvinder og mænd.« Forbuddet mod forskelsbehandling gælder ikke, hvis forskelsbehandlingen er begrundet i saglige og objektive forhold, der ikke er begrundet i køn. Men det er der ikke tale om her: »Nævnet finder, at det ikke er sagligt begrundet, at indklagede har forskellige vejledende priser for klipning af mænd og kvinder. Nævnet har herved lagt vægt på, at der ved annonceringen af priserne som kriterium alene henvises til kønnet og ikke til behandlingens karakter og omfang som afgørende for prisen,« står der i afgørelsen. Afgørelsen er faldet de Konservatives Benedikte Kiær for brystet. - Uanset hårlængde, så tager min klipning længere tid end min mands. Det her er da på månen! Gå et andet sted hen!, skriver hun på Twitter. Hun uddyber: - Man sætter jo prisen i forhold til den erfaring, man har om, hvor lang tid klipningen tager. Når jeg er til frisør, så tager det en times tid, uanset om jeg har kort eller langt hår. Mænd har ofte nogle andre behov hos frisøren, flere får det klaret med en maskine. Så kan man jo begyndet at finde alle mulige områder, som skal tages op i en eller anden ligestillingssammenhæng, siger Benedikte Kiær Liberal Alliances Merete Rissager er enig: -",
        "metadata": {
            "source": "https://www.berlingske.dk/samfund/den-korthaarede-kvinde-fik-ret",
            "image_url": "https://berlingske.bmcdn.dk/media/cache/resolve/image_x_large/image/29/294159/6010097-til-kfkbt.jpg",
            "publication_time": "Fredag d. 11. januar 2013, kl. 14.17",
            "author": "Peter Burhøi",
            "related_links": [],
            "attachments": []
        }
    }
}