{
    "version": "1.0",
    "document": {
        "id": 12531,
        "title": "Udlændinge-stramning splitter S",
        "content": "Da Socialdemokraterne tidligere på ugen erklærede sig klar til at justere kursen på udlændingeområdet for at kunne indgå en aftale med regeringen, skabte det uro i partiets folketingsgruppe. Det skriver Jyllands-Posten. Balladen opstod, da den socialdemokratiske top var klar til at acceptere den nye, lave integrationsydelse, som partiet ellers hidtil har tordnet imod. For den indrømmelse ønskede Socialdemokraterne til gengæld en børnepakke, der ville give flygtninge med børn ret til eksempelvis gratis fritidsaktiviteter og tøj.  Udlændingeordfører Dan Jørgensen (S) orienterede folketingsgruppen om partiets kursskifte i en mail tirsdag eftermiddag kort før forhandlingerne med regeringen. En række folketingsmedlemmer advarede mod kovendingen. I interne mails gav de udtryk for, at prisen for en aftale med regeringen ville være alt for høj, og at partiet ikke burde sælge ud af sit hjerteblod.  Tirsdag aften afviste regeringen den socialdemokratiske børnepakke. Dermed var partiet ude af forhandlingerne og slap for at skulle nikke ja til den omstridte integrationsydelse. Udlændingeordfører Dan Jørgensen er ikke overrasket over den interne debat: »Det ville være underligt, hvis der ikke var debat, men jeg mener alligevel, at vores linje har bred opbakning i gruppen,« siger han til Jyllands-Posten. ",
        "metadata": {
            "source": "https://www.berlingske.dk/politik/udlaendinge-stramning-splitter-s",
            "image_url": "https://berlingske.bmcdn.dk/media/cache/resolve/image_x_large/image/17/172641/11207272-socialdemokraterne-ude-af-forhandlinger.jpg",
            "publication_time": "Søndag d. 01. november 2015, kl. 02.38",
            "author": null,
            "related_links": [],
            "attachments": []
        }
    }
}