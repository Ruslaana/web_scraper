{
    "version": "1.0",
    "document": {
        "id": 20147,
        "title": "Harley-guvernøren",
        "content": "Han er blandt de mest prominente amerikanere med arabiske rødder. Er han USAs næste præsident? I hvert fald er Mitch Daniels populær. Den 61-årige republikanske guvernør i Indiana har en approval rating på 60-70 procent og blev genvalgt med et overbevisende flertal på 58 procent i 2008, som ellers var et svært år for hans parti. Opbakningen er ikke ufortjent. Siden Daniels trådte til i 2004, har han gennemført aggressive skattelettelser, privatiseringer, udliciteringer og offentlige besparelser. Det har til tider givet ham politisk modvind, men nu kan Daniels høste frugten af reformerne. Investorerne strømmer til. Indiana er blevet en af de mest dynamiske delstater i USA til trods for delstatens placering i det ellers stagnerende »rustbælte« omkring De Store Søer. Indiana huser to procent af befolkningen, men har skabt syv procent af alle nye jobs i USA i år. For første gang siden 70erne har delstaten flere tilflyttere end fraflyttere. Resultaterne og populariteten har sat gang i spekulationerne om, hvorvidt Daniels leger med tanken om at udfordre præsident Obama i 2012. Men ét er at gøre det godt som guvernør i Indiana. Noget andet er at opbygge en tilstrækkelig stærk profil til at komme helskindet igennem både et republikansk primærvalg og en hård præsidentkampagne. Daniels har været relativt ukendt indtil for nylig, hvor han markerede sig i de landsdækkende medier med en udtalelse om, at USA har brug for en »våbenhvile« i debatten om såkaldte »sociale spørgsmål« (den gængse amerikanske fællesbetegnelse for abort, ægteskab for homoseksuelle og lignende spørgsmål, som deler vandene mellem socialkonservative og liberale). Den udtalelse fik den socialkonservative Mike Huckabee til at fare i flint og opfordre sine tilhængere rundt om i USA til at kæmpe imod en sådan våbenhvile. »Liv og ægteskab er ikke politiske spørgsmål til forhandling. De er moralske spørgsmål,« skrev den tidligere guvernør i Arkansas og præsidentkandidat fra 2008. Huckabees udtalelse fik dog ikke Daniels til at trække i land. Tværtimod gik han direkte ud og understregede, at han skam mente, hvad han havde sagt, og at det var noget, som han havde tænkt grundigt over i lang tid. Dermed risikerer Daniels at lægge sig ud med det kristne højre på samme måde, som John McCain gjorde det tilbage i 2000, hvor han betegnede de socialkonservative prædikanter Jerry Falwell og Pat Robertson som »agenter for intolerance«. USA har imidlertid ændret sig en hel del siden 2000, og det kan gøre det nemmere for Daniels at skaffe opbakning til sin tolerante linje, end det var for McCain for ti år siden. National sikkerhed og økonomi fylder langt mere i den nationale debat i kølvandet på ni års kamp mod international terrorisme og finanskrisen gennem de seneste to år. Og de nye vælgere fra Generation Y er mere tolerante i »sociale spørgsmål« end deres ældre medborgere. Alt er i øjeblikket åbent med hensyn til præsidentvalget i 2012. Men hvis USA fortsat døjer med høj arbejdsløshed og et enormt stats­underskud til den tid, bør det ikke overraske nogen, hvis vælgerne begynder at vænne sig til tanken om en »Harley One« parkeret ved Det Hvide Hus.",
        "metadata": {
            "source": "https://www.berlingske.dk/kommentatorer/harley-guvernoeren",
            "image_url": "https://berlingske.bmcdn.dk/media/cache/resolve/image_x_large/image/12/125413/2740875-henrik-fogh-rasmussen.jpg",
            "publication_time": "Mandag d. 21. juni 2010, kl. 23.30",
            "author": null,
            "related_links": [],
            "attachments": []
        }
    }
}