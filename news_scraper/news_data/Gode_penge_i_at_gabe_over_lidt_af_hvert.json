{
    "version": "1.0",
    "document": {
        "id": 17145,
        "title": "Gode penge i at gabe over lidt af hvert",
        "content": "Det er mange år siden, at det var mode at være konglomerat – d.v.s. en virksomhed, som spreder sig ud over en lang række forretningsområder, som ikke hænger sammen. I tre årtier er vi blevet tudet ørerne fulde om, at virksomhederne skal gøre det, de er bedst til. Specialisering er vejen frem. Ikke desto mindre klarer de danske konglomerater sig udmærket i sammenligning med de fleste andre brancher.  Virksomheder som GN Store Nord og ikke mindst Thornico, som opererer i så vidt forskellige brancher som sportsbeklædning, æggebakker og pulverost, er blandt kategoriens bedste virksomheder – ja blandt de bedste på den samlede liste. Thornico har virkelig været i stand til at skalere virksomheder op på globalt plan, uden at nogen egentlig kan forklare hemmeligheden bag succesen. Schouw-koncernen er også et godt eksempel på, hvordan et konglomerat formår at indsætte dygtige ledere i sine virksomheder og drive dem fremad. Virksomheder inden for så vidt forskellige områder som fiskefoder og halvfabrikata til bleer giver Schouw smør på brødet.  Der er også kommet godt styr på Flemming Grunnets industriimperium i selskabet Genua, hvor datteren Mette nu har taget over. A.P. Møller – Maersk, der også optræder i denne kategori, kan selvsagt også være med i det fine selskab.  ",
        "metadata": {
            "source": "https://www.berlingske.dk/business/gode-penge-i-at-gabe-over-lidt-af-hvert",
            "image_url": "https://berlingske.bmcdn.dk/media/cache/resolve/image_x_large/image/58/586434/7813942-aaa.jpg",
            "publication_time": "Fredag d. 31. oktober 2014, kl. 16.43",
            "author": "Carsten Steno Hansen",
            "related_links": [],
            "attachments": []
        }
    }
}