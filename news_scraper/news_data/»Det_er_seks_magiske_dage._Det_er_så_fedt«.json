{
    "version": "1.0",
    "document": {
        "id": 16566,
        "title": "»Det er seks magiske dage. Det er så fedt«",
        "content": "»Ingen fest uden hest!« råber en mand, mens karavanen af overdådigt dyre biler skiller menneskemylderet og tager plads i indhegnede båse foran Rosenborg Slot. 120 ekstravagante biler holdt mandag pitstop midt i København i forbindelse med det prestigefyldte rigmandsræs Gumball 3000. Ræset, der også kaldes »verdens vildeste road trip«, blev kørt i gang lørdag i Stockholm og efter et smut forbi Norge, kom turen til Danmark. »Det er seks magiske dage. Det er så fedt, når de fester hele natten og vågner klokken syv med tømmermænd og kører videre. Når der lige kommer en Ferrari 458 eller en Porsche 918 forbi, ja så er det en fryd for øjet,« siger 19-årige Lasse Carlsson fra Charlottenlund, der er en af de tilskuere, der er godt pakket ind i merchandise. »Når man siger Gumball 3000, ved man godt, det handler om fede biler, rige mennesker og vilde fester, og derfor skal man da også have en kasket og en jakke herfra.« Med en deltagerpris på 45.000 pund - eller cirka 473.000 kroner - for en tilmeldt bil med to førere har løbet udviklet sig til at være en mulighed for at udstille sin rigdom og sin - i langt de fleste tilfælde - ultraoverdådige bil.  Den høje deltagerpris afspejler i den grad også kendisniveauet. Baywatch-stjernen David Hasselhoff,  Formel 1-køreren Lewis Hamilton og skateboard-ikonet Tony Hawk er bare nogle af deltagerne i årets vildeste rigmandsræs, men også danskere har fundet plads mellem styrtrige kendisser, royale og forretningsfolk. Spillefirmaet Betsafe, der er en af løbets sponsorer, har nemlig købt en plads til Esben Bjerre og Peter Falktoft, der er kendt fra Monte Carlo-programmerne på P3 og DR3, og de små 5000 km. skal de to danskere nedlægge i en Maserati Gran Cabrio. »Der er bare en barnlig glæde ved biler, der larmer. Det er ikke så lang tid siden, jeg var lille, og min far tog mig med til Classic Race i Aarhus, og jeg fik lov til at sidde i en Ferrari, så jeg føler, jeg er trådt et skridt frem i bussen. Det er god, uskyldig sjov, som vi har været så heldige at være med til,« siger Peter Falktoft, efter Maseratien er parkeret ved siden af de andre biler. »Hverken Esben eller jeg færdes i de her kredse til daglig, så vi er lidt fluen på væggen. Jeg tror ikke, vi er kørt under en bro, hvor der ikke står folk og vinker.«  Løbet blev første gang kørt i 1999 af den britiske iværksætter og designer Maximillion Cooper og hans daværende danske kone Julie Brangstrup. De inviterede en stor gruppe indflydelsesrige venner til et ræs gennem Europa og holdt vilde fester undervejs, der tiltrak gæster som supermodellen Kate Moss, sanger Kylie Minogue og Jackass-skaberen, Johnny Knoxville. Eventet er sidenhen blevet en tradition, og sideløbende med festerne, kører deltagerne i nogle tilfælde rasende stærkt - nogle gange med fatale følger. I 2007 døde to pensionister i Makedonien, efter de var blevet påkørt af en Gumball 3000-deltager. Mindre vildt gik det dog for sig for Peter Falktoft og Esben Bjerre på turen fra Stockholm gennem Oslo mod Danmark.  »Det er slet ikke et ræs. Det er mere som de der busser, der kører rundt med pensionister til fine seværdigheder. Bare med usympatiske mennesker i meget dyre biler. Jeg har ligget i højre vejbane siden Stockholm, og vi blev overhalet af en lastbil, der dyttede hånligt at os, da vi nærmede os Oslo. Så for vores vedkommende, har tempoet været meget familien Danmark-agtigt,« siger Peter Falktoft. På Youtube popper der ellers mere end 10.000 videoer frem, hvis man søger på »Gumball 3000 police chase«. Arrangørerne har flere gange prøvet at neddrosle deltagernes vildskab, og i betingelserne for at deltage i rigmandsræset, står der i første punkt, at Gumball 3000 »IKKE er et ræs eller en konkurrence«. Selv om det lader til, at de danske deltagere har kørt pænt, er det ikke tilfælde for alle deltagerne. I Sverige, hvor løbet begyndte, er der uddelt flere fartbøder, mens det norske politi søndag tog en russisk deltager i at køre 158 km/t, hvilket udløste en bøde på 20.000 norske kroner og en frakendelse af kørekortet.  »Han kørte en Audi A7 - en toptunet sag. Penge har han sikkert nok af, men det at miste kørekortet i ni til 12 måneder svier nok mere,« sagde Stein-Olaf Røberg, der er distriktsleder i det norske utrykningspoliti til VG søndag. Trods ihærdige forsøg lykkes det ikke de to DJs ved Rosenborg Slot at overdøve bilerne, der gasser op, men det er tilskuerne også helt tilfredse med. For dem betyder det heller ikke så meget, om deltagerne giver den lige lovligt med gas. »Det er en del af charmen, at de kører lidt stærkt på motorvejene og giver den gas,« siger bilentusiasten Lasse Carlsson til enige nik fra sine to venner. Deltagerne i det prestigefyldte ræs kan se frem til endnu fire dage i de flotte biler, hvor de skal gennem både Tyskland og Holland, før de flyver til USA, hvor turen fredag ender i Las Vegas med en stor fest. ",
        "metadata": {
            "source": "https://www.berlingske.dk/samfund/det-er-seks-magiske-dage.-det-er-saa-fedt",
            "image_url": "https://berlingske.bmcdn.dk/media/cache/resolve/image_x_large/image/38/381028/9035848-til-scanpix.jpg",
            "publication_time": "Mandag d. 25. maj 2015, kl. 20.46",
            "author": "Sanni Jensen",
            "related_links": [],
            "attachments": []
        }
    }
}