{
    "version": "1.0",
    "document": {
        "id": 5191,
        "title": "Danmark på vej til at gå enegang i Norden",
        "content": "Den kommende optagelse af Sverige og Finland i NATO rummer store perspektiver for det nordiske samarbejde på forsvarsområdet. En gammel drøm, også herhjemme, ser ud til at være inden for rækkevidde efter mange års stilstand. Efter afslutningen af Anden Verdenskrig gik de nordiske lande forskellige veje i sikkerhedspolitikken. Der blev ganske vist etableret et succesrigt samarbejde i Nordisk Råd og Ministerråd, men på grund af landenes forskellige alliancemæssige tilhørsforhold var sikkerhedspolitik ikke en del af samarbejdet. I lang tid var der også et særligt hensyn til Finland, som befandt sig i en ømtålelig situation på grund af den berygtede såkaldte »venskabspagt« med det daværende Sovjetunionen, som lagde snævre bånd på den finske handlefrihed. Danmark indtog en særstilling, fordi vi som det eneste nordiske land var med i EF og senere EU og samtidig medlem af NATO sammen med Norge og Island. Særstillingen gav betydelige udenrigspolitiske muligheder sammenlignet med resten af Norden. Optagelsen af Sverige og Finland i EU i 1995 efter Den Kolde Krigs afslutning ændrede billedet. Man taler i disse uger meget om, at de to lande nu vinker farvel til deres alliancefrihed, men reelt skete det allerede dengang. Finland blev endda medlem af euroen nogle år senere. NATO-medlemskaberne fuldender de to landes sikkerhedspolitiske forankring i det vestlige forsvarssamarbejde. De bliver omfattet af den sikkerhedsgaranti, der indebærer, at et militært angreb på ét af medlemslandene anses for et angreb på dem alle. Samlet set er vi på vej til, at samtlige nordiske lande – Danmark, Norge, Sverige, Finland og Island – vil være med i NATO. Forskellene i alliancemæssige tilhørsforhold er væk, og vejen er dermed banet for, at de nordiske lande kan samarbejde på forsvarsområdet. Men for Danmark vil der stadig være et problem, fordi et sådant samarbejde efter alt at dømme vil finde sted inden for en bredere europæisk ramme. Som EU-lande har Sverige og Finland længe været med i EUs forsvarssamarbejde. Og Norge og Island har et samarbejde med EU på forsvarsområdet, selvom de ikke er med i Den Europæiske Union. Alle nordiske lande er altså i forskellige grader tilknyttet EUs militære del, bortset fra Danmark som ikke kan deltage på grund af forsvarsforholdet. Set i et historisk perspektiv tegner der sig en grotesk situation. Fra at være det ene nordiske land, som under Den Kolde Krig var med i både NATO og EU, kommer vi bagest i feltet, fordi vi er uden for EUs forsvarssamarbejde, netop som det ser ud til at tage fart og få større betydning. Årsagen er ikke en begrænsning påført af et stort naboland som i Finlands tilfælde i sin tid. Problemet er selvforskyldt – et selvmål vil nogle kalde det – medmindre forsvarsforbeholdet hæves ved folkeafstemningen 1. juni. Det er velkendt, at USA ønsker større europæisk ansvar og handlekraft i Europas nærområde. Efter amerikanernes opfattelse vil et forstærket europæisk forsvarssamarbejde ikke svække, men styrke forbindelsen til USA. Den hidtidige amerikanske modvilje mod europæisk selvstændighed og aktivisme i sikkerhedsspørgsmål er vendt 180 grader, fordi USA retter mere og mere opmærksomhed mod Kina og Asien i øvrigt – senest illustreret ved præsident Bidens rundrejse til en række asiatiske lande. Derfor er det en falsk modsætning, når det hævdes, at man ikke kan være en god NATO-allieret i USAs øjne, hvis man deltager i et styrket EU-forsvarssamarbejde. Tværtimod. USAs ønske er, at EU gør mere og ikke mindre. Der vil blive en arbejdsdeling mellem NATO og EU, hvor de to organisationer tager sig af at løse forskellige sikkerhedspolitiske opgaver. Det bliver naturligvis i et samarbejde, men ansvaret for at løse opgaverne og skaffe midlerne til det vil blive tydeliggjort. Arbejdsdelingen er endnu ikke på plads, men det er værd at lægge mærke til den evne til at handle, som EU har vist siden invasionen i Ukraine. Hvad der tidligere tog måneder, kan nu besluttes i løbet af nogle dage. Man har forstået truslen og signalet fra Washington. Med samtlige nordiske lande i NATO og alle nordiske lande tilknyttet EUs forsvarssamarbejde, bortset fra Danmark, skal der ikke megen fantasi til at forestille sig, hvem der kommer bagest i køen med hensyn til at få indflydelse og tiltrække sig opmærksomhed. Det er ikke nogen gunstig situation for et lille land. Men heldigvis er vi selv herre over at ændre den. Michael Ehrenreich er tidligere hofmarskal, redaktør og direktør i Det Udenrigspolitiske Selskab",
        "metadata": {
            "source": "https://www.berlingske.dk/kommentarer/danmark-paa-vej-til-at-gaa-enegang-i-norden",
            "image_url": "https://berlingske.bmcdn.dk/media/cache/resolve/image_x_large/image/155/1552648/24103715-mf.jpg",
            "publication_time": "Mandag d. 30. maj 2022, kl. 09.00",
            "author": null,
            "related_links": [],
            "attachments": []
        }
    }
}