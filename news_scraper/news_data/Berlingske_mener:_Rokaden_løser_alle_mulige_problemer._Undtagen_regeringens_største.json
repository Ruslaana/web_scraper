{
    "version": "1.0",
    "document": {
        "id": 2063,
        "title": "Berlingske mener: Rokaden løser alle mulige problemer. Undtagen regeringens største",
        "content": "Hvad skal en regeringsrokade bruges til? I 2024 åbenbart at bringe Socialdemokratiet ud af en slem klemme i København. Her er det gået rivegalt for overborgmester Sophie Hæstorp Andersen, siden hun tiltrådte i 2022. Der er udsigt til, at Socialdemokratiet for første gang nogensinde mister overborgmesterposten efter næste valg. Ind kommer statsminister Mette Frederiksen nu med en redningshelikopter til den nødstedte Hæstorp, der bliver social- og boligministerog laver en byttermed Pernille Rosenkrantz-Theil, som skal forsøge at afværge katastrofen og sikre S overborgmesterposten efter kommunalvalget i november 2025. Men er det den slags manøvrer, regeringsrokader er til for? Det kan man med rette diskutere, særligt når vi har at gøre med en regering, der godt kunne trænge til at få tilført ny energi, fremdrift og folkelig gennemslagskraft, hvad en kriseramt overborgmester næppe bidrager stort til. Rokaden,der blev større end ventet, har logiske bestanddele. De tre nye ministerier giver alle god mening, hvis udgangspunktet er, at regeringsmaskinens hjul skal smøres bedre. Det er en god idé med en europaminister; posten burde for længst være oprettet, nu er det forestående EU-formandskab blevet anledningen, og det er fint at give den talentfulde Marie Bjerre opgaven og dermed en post med reel tyngde. Beredskabsministeriet er i lyset af den urolige situation i Europa en lige så fornuftig nyskabelse, og Torsten Schack Pedersen har som tidligere kommitteret for Hjemmeværnet erfaringer med området. Og så er der Jeppe Bruus, der skifter trakasserierne i Skatteministeriet ud med opgaven af få implementeret den grønne trepart, mens Rasmus Stoklund kan få lov til slås med skatteskandalerne. Det grønne trepartsministerium kan der ud fra en teknokratisk logik, hvor det er indlysende, at udfordringen med store lovpakker ofte er eksekveringen ude i den danske virkelighed, også argumenteres fornuftigt for. Spørgsmålet er imidlertid,om ikke denne rokademere tjener til at få håndteret nogle af regeringens interne arbejdsprocesser og problemstillinger end til at genvinde SVM-regeringens tabte tillid i store dele af befolkningen. Man skruer antallet af ministre op til 25. Det tyder på, at de indre vægte mellem de tre regeringspartier også har haft betydning for holdsammensætningen i en situation, hvor Socialdemokratiet med Dan Jørgensen satte sig på EU-kommissærposten efter i forvejen at have vundet slaget om de fleste tunge ministerposter, da SVM-regeringen blev dannet. Mistanken bestyrkes af, at Moderaternes formand, udenrigsminister Lars Løkke Rasmussen, har fundet det fornødent at hente sin egen hidtidige særlige rådgiver, Caroline Stage Olsen, ind som digitaliseringsminister. Tilbage står, at den halvstore regeringsrokade næppe ændrer på, at SVM-regeringen har en udløbstid på godt og vel to år. Rokaden løser alle mulige problemer – undtagen regeringens største, at vælgerne finder den meningsløs og værdiforladt. Imens har de tre regeringspartier, fløjtet i gang af statsministerens pludselige afstandtagen til en fortsat stigende pensionsalder, brugt sensommeren til at skabe grundlæggende tvivl om alle danskeres pensionsforhold – uden udsigt til at lande tvivlen igen. Samlet set en karakter under middel. TOM JENSEN ",
        "metadata": {
            "source": "https://www.berlingske.dk/ledere/berlingske-mener-rokaden-loeser-alle-mulige-problemer-undtagen-regeringens",
            "image_url": null,
            "publication_time": "Torsdag d. 29. august 2024, kl. 12.57",
            "author": null,
            "related_links": [],
            "attachments": []
        }
    }
}