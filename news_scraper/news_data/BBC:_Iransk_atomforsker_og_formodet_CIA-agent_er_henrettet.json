{
    "version": "1.0",
    "document": {
        "id": 16237,
        "title": "BBC: Iransk atomforsker og formodet CIA-agent er henrettet",
        "content": "Teheran. Den iranske atomforsker Shahram Amiri har i flere år siddet fængslet i Iran. Søndag oplyser hans familie til tv-stationen BBC, at han er blevet \"henrettet\". Amiris mor fortæller, at liget af sønnen blev afleveret til familiens hjemby med mærker efter reb på halsen. Det viser ifølge familien, at han er blevet hængt. Han er siden blevet begravet, skriver BBC. Shahram Amiri forsvandt i 2009 efter en pilgrimsrejse til Mekka. Et år senere dukkede han op i USA og hævdede, at han var blevet bortført og sat under \"intenst, psykologisk pres for at afsløre følsomme oplysninger\" til den amerikanske efterretningstjeneste CIA. I 2010 vendte han hjem til Teheran, men den amerikanske regering har hele tiden afvist, at atomforskeren var blevet bortført. Tværtimod var han i flere år meddeler og havde ifølge The New York Times givet CIA værdifulde oplysninger om Irans atomprogrammer. Blandt andet skulle han have fortalt, hvordan et universitet i Teheran blev anvendt som skjulested for hovedkvarteret for Irans atomprogrammer. Agent-arbejdet stod angiveligt på, mens Shahram Amiri boede i Iran. Ifølge The New York Times fodrede han i denne tid efterretningstjenesten med \"vigtige\" oplysninger om Irans hemmelige atomvåbenplaner. Efter sin hjemkomst til Iran blev forskeren ifølge BBC anholdt og idømt en lang fængselsstraf, som han afsonede et hemmeligt sted. Hans familie bekræftede dengang, at Amiri var blevet tilbageholdt, og at de frygtede for hans liv. Atomforskeren ville være fyldt 40 år i 2017. Iran indgik sidste år en aftale om landets atomprogram med de fem permanente medlemmer af FN's Sikkerhedsråd - USA, Rusland, Kina, Storbritannien og Frankrig - samt Tyskland. Aftalen indebar, at Iran ikke må udvikle atomvåben. Til gengæld lemper FN de økonomiske sanktioner, som landet har været underlagt. /ritzau/",
        "metadata": {
            "source": "https://www.berlingske.dk/internationalt/bbc-iransk-atomforsker-og-formodet-cia-agent-er-henrettet",
            "image_url": "https://berlingske.bmcdn.dk/media/cache/resolve/image_x_large/image/59/594167/14281172-abducted-iranian-nuclear-sci.jpeg",
            "publication_time": "Søndag d. 07. august 2016, kl. 04.49",
            "author": null,
            "related_links": [],
            "attachments": []
        }
    }
}