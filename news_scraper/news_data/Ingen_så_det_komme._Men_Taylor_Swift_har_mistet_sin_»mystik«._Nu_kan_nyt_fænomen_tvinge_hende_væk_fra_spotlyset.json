{
    "version": "1.0",
    "document": {
        "id": 5369,
        "title": "Ingen så det komme. Men Taylor Swift har mistet sin »mystik«. Nu kan nyt fænomen tvinge hende væk fra spotlyset",
        "content": "Det hæderkronede magasin Rolling Stone bragte torsdag en historie, som næppe tidligere havde fundet vej til dets spalter. Fordi den hører sladderpressen til. Fordi den er ligegyldig. Fordi ingen bliver klogere, men højst får deres nysgerrighed stillet. Artiklen er, som det siges på journalistuddannelserne, ikke en nyhed. Den er en »nåhed«. En tekst, man læser og siger »nå« til. Det varhistorien om, at Taylor Swifts kærestes mor, Donna Kelce, har lyttet til Swifts nye album. På samme ligegyldige vis har medier på det seneste rapporteret om Taylor Swiftsrestaurantpræferencer, der ikke mindst tæller sushi. De har spekuleret i hendes alkoholvaner, og de har forsøgt at nærme sig hendes foretrukne læbestiftsnuance af rød, som ifølge Vogue »officielt er et mysterium«. Intet er tilsyneladende for småt, hvis det kan ledsages af et billede af verdens mest succesrige popstjerne. Men omverdenens nidkære interesse har en slagside. For samtidig med at Taylor Swifts fans – de såkaldteswifties– er lige så loyale som hidtil og i en grad, hvor musikanmeldere ikke længere vil lægge navn til egne Swift-anmeldelser af frygt for trusler, er stemningen i det omkringliggende samfund begyndt at vende sig mod popidolet. Internationalt, men også på vores breddegrader. The New York Times har tilmednavngivet fænomenet. »Taylor-fatigue« kalder mediet det, der er i gang. Taylor-træthed. »It’s me. Hi! I’m the problem It’s me,« synger Taylor Swift i sit storhit »Anti Hero«, og omkvædet rammer måske hovedet på sømmet. Taylor Swift kan meget vel være problemet. For ligesom vi alle risikerede at blive mætte af at læse om coronavirus, tronskifte og senest branden på Børsen, er mætningspunktet for manges vedkommende også nået, når snakken falder på Taylor Swift. Fordi hun er alle vegne. Pårichterskalaen, på NFL-storskærmen, til Grammys, på den anden side af jorden, lige straks i Europa, på Disney+, i radioen og nu også pladeaktuel igen og som følge af det analyseret i ét væk: Er det ene nummer en svada til reality-stjernen Kim Kardashian? Og er det andet en nedpilning af hendes ekskæreste, den britiske skuespiller Joe Alwyn? Eller 14-dages-romancen med den britiske sanger og sangskriver Matt Healy? Skuespilleren Joe Alwyn er Taylor Swifts ekskæreste, og hans relation til Taylor Swift har betydet, at også han har fået ekstremt meget spalteplads i kølvandet på deres brud. Eksempelvis er Swifts nye sang »So long, London« blevet koblet sammen med eksparrets forliste kærlighed.Fold sammenLæs mereFoto: Patricia De Melo Moreira/AFP/Ritzau Scanpix. Musikjournalist, radiovært og udgiver af Niels Fez’ nyhedsbrev, Niels Fez Pedersen, har også noteret sig trætheden og er selv lettere ramt af Swift-fatigue, fortæller han. Og nu skriver medierne tilmed om Taylor-træthed, og det bliver ingen mindre træt af, pointerer han. Ifølge Niels Fez Pedersen er en del af forklaringen på Taylor-fatigue, at hun fylder »helt utroligt meget« i medierne. »Alt omkring Taylor Swift er blevet en historie. Også selvom det egentlig ikke handler om det, hun laver, nemlig musik. Alle medier i hele verden skriver om Swiftfuckinghele tiden, og på et tidspunkt bliver man træt,« siger han: »Træthed har vi kendt før i popmusikkens historie, men tidligere er den ikke kommet helt så hurtigt, fordi man skulle vente på udgivelsen af det næste månedsmagasin, eller på at MTV kunne vise en ny musikvideo. I dag kører det døgnet rundt, hvert eneste sekund, på alle mediesites, og ingen medier vil gå glip af de penge, Taylor kan generere,« siger Niels Fez Pedersen. Det er angst og kapitalisme, der går hånd i hånd, mener han: »Man er simpelthen bange for at gå glip af de klik, som de andre medier får, hvis man ikke selv skriver om Taylor Swift. For taber man klik, taber man penge.« Fylder personen Taylor Swift efterhånden mere end kunstneren Taylor Swift? »Ja. Hun minder mig om et fænomen i 1990erne, der hedbritpop. Det var bands som Oasis og Blur, og medierne fandt ud af, at de kunne skrive rigtig meget om de her kunstnere, der elskede at gå i byen og drikke sig fulde, og som væltede ud af taxaer. Resultatet blev, at det stoppede med at handle om kernen. Om musikken. I stedet kom kendislivet i fokus, og det er lidt det samme, der sker med Taylor Swift nu,« siger Niels Fez Pedersen. Hendes seneste album, »The Tortured Poets Department«, der blev udsendt 19. april, har ikke haft en opkvikkende effekt. Tværtimod er albummet ikke nær så godt, som det kunne have været, skriver anmeldere. Det er ikke, siger de, tilstrækkeligt nyskabende, og Taylor Swifts overraskelse, som bestod i intet mindre end 31 nye numre, faldt til jorden som følge heraf og bidrager nu blot til yderligere Taylor-fatigue. Man orker ikke rigtig at trykke play, vel? »Det er ikkeShake it off,« konstaterer kulturkommentator Signe Lilja med henvisning til Swifts superhit: »Det nye album er langt, og man skal nok høre det et par gange, før man opdager hittet. Forud har Taylor Swift været alle vegne, og nu er flere endt med at være helt overmættede af hende. Som artist og som person. Fordi der er sket så meget, at man lige er nødt til at træde et skridt tilbage for at processere det hele. Og så udgiver hun 31 nye sange, og wow, det er overvældende, synes man,« siger Signe Lilja. Taylor Swift er alle vegne i medierne - på trods af hun faktisk ikke selv udtaler sig om noget - og det har medført en træthed, påpeger Niels Fez Pedersen.Fold sammenLæs mereFoto: Kim Kyung-Hoon/Reuters/Ritzau Scanpix. Marvel-universet løb ind i samme problemstilling for år tilbage, pointerer hun. Der blev, selv for hardcore fans, udgivet for meget nyt fra superhelte- og superskurkeverdenen, og det skete på for mange platforme til, at man kunne følge med, og hvis mennesket overvældes, er det nærliggende at fjerne sig fra det, der overvælder: »Simpelthen for rent faktisk at kunne se det hele,« siger Signe Lilja. Kunstnerisk er det imidlertid helt inde for skiven, at noget er bedre end andet, understreger Niels Fez Pedersen. »Det er helt normalt, at musikere ikke kan holde dampen oppe gennem en hel karriere. Alle har en cyklus, og indimellemfaderde gyldne år ud, og så kommer man måske igen. Taylor har fodret maskinen og interessen og holdt sig selv i gang længe, og nu er træthedspunktet nået,« siger han: »Og her har det selvfølgelig betydning, at hendes seneste plader ikke er det bedste, hun har lavet.« Men Taylor Swift er jo ikke verdens første popstjerne eller den første med en stor fanskare, minder Niels Fez Pedersen om. Heller ikke, selvom man indimellem kan efterlades med det indtryk i mediedækningen. Hun er heller ikke den første, som efter at have befundet sig på succesens skrøbelige tinder pludselig må se sig selv blive udråbt som et menneske og en artist, andre er kørt død i. Så – hvad gør en klog kvinde? Hun noterer sig, hvad ligesindede, der har stået i samme situation, foretog sig, siger Niels Fez Pedersen: »Der er flere, der har haft glæde af at forsvinde fra mediernes radar og dermed fra folks bevidsthed. Se for eksempel Kate Bush. Hun turnerede i 1979 og igen i 2014, hun siger aldrig noget, end ikke hvornår der kommer en ny plade, og alligevel er hun kæmpestor. Det samme med Joni Mitchell,« siger Niels Fez Pedersen: »Men der er også nogle, som minder mere om Taylor Swift. Eksempelvis Madonna, som ramte muren i 90erne efter at have været kolossal i 1980erne. Hun regroupede, tænkte over det, fandt Kabbalah, opdagede dansegulvet igen og kom tilbage med »Ray of Light«. Det er et meget godt eksempel på én, der tænker, okay, måske har jeg trukket den gamle stil lidt for langt. Måske skal jeg gøre noget helt andet,« siger han. Taylor Swift danner i dag par med NFL-sportsstjernen Travis Kelce, og interessen for de to er på højde med den interesse, der var for Justin Timberlake og Britney samt David og Victoria Beckham, siger kulturkommentator Signe Lilja.Fold sammenLæs mereFoto: Patrick T. Fallon/AFP/Ritzau Scanpix. Signe Lilja er enig i, at en midlertidig tilbagetrækning fra rampelyset er en oplagt strategi i Taylor Swifts tilfælde: »Hvis jeg var hende, ville jeg forsøge at skabe en lille smule mystik omkring mig selv igen. Alt har været meget offentligt meget længe. Herunder hendes privatliv, og nu skal omverdenen og hendes fans – og sikkert også hende selv – have lov at trække vejret, sætte sig ned, snakke om det fede, der er hændt, og få en pause,« siger Signe Lilja. Vi skal have en chance for at savne hende? »Ja, nogle gange skal man lige savne sine venner for at kunne genfinde hinanden på ny,« siger Signe Lilja, der imidlertid selv venter et par måneder med atmuteTaylor Swift. For som natteravne vil vide, kan træthed indimellem kureres af et velturneret beat, et velorkestreret sceneshow og tekster, der indkapsler tilværelsens mange facetter. »Og jeg har billetter til hendes koncert i Stockholm,« siger hun og griner.",
        "metadata": {
            "source": "https://www.berlingske.dk/kultur/ingen-saa-det-komme-men-taylor-swift-har-mistet-sin-mystik-nu-kan-nyt",
            "image_url": null,
            "publication_time": "Fredag d. 26. april 2024, kl. 20.55",
            "author": "Pernille Dreyer",
            "related_links": [],
            "attachments": []
        }
    }
}