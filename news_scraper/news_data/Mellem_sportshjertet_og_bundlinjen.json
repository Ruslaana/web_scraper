{
    "version": "1.0",
    "document": {
        "id": 16467,
        "title": "Mellem sportshjertet og bundlinjen",
        "content": "Lørdag den 18. maj 2013 holder tre mænd ved siden af hinanden på hver sin speedway-motorcykel. Det er 23. og afgørende heat. Med et fast greb om koblingen læner de sig ind over styret, vrider gashåndtaget og lader motorernes 75 hestekræfter brøle ud over Marketa Stadium i Prag. Båndet foran dem går op, og i jagten på grand prix-titlen slipper kørerne simultant koblingen, mens den løse jord sprøjter fra deres bagdæk. I græsset på indersiden af speedway-banen står Torben Olsen. Den økonomiuddannede dansker er Operations Director hos den amerikanske eventgigant IMG, og en af dem, der har allermest at skulle have sagt om udformningen af løbet. Mens kørerne ræser de første 22 heats, ser Torben Olsen til, at løbet ikke går over tid. Det hele live-transmitteres og skal passe med TV-stationernes aftenflade. Her på den sidste omgang kan han slappe af og nyde det lidt. Han mærker vibrationerne fra cyklerne og fornemmer lugten af ræset, mens den minutiøse planlægning kulminerer i det nanosekund, hvor den førende kører krydser målstregen. »Det er en fantastisk følelse,« siger han. Glæden ved løbet får først frie tøjler i 23. heat. I de foregående 22 skal der arbejdes og koordineres, for motorsporten er som det meste af sportsverdenen blevet voksen. »Sport er blevet så stort nu, at den kan sammenlignes med enhver anden industri. For nogle år siden var det mere følelser, end det var forretning. I dag er det cool business. I dag handler det om at skabe et produkt, der kan give afkast til nogle investorer,« siger Torben Olsen. Men med voksenlivet rammer virkeligheden også. Pengene er blevet store i sportsindustrien, det samme er kravene om professionalisme og afkast. Business må aldrig presse sporten ud på sidelinjen, forklarer Torben Olsen. Men hvordan undgår man det, når pengene bare bliver større og større? Vokseværket har for alvor ramt sportsverdenen. Det har mange fået at mærke. Ikke mindst de store selskaber, der ser en god forretning i at sponsere et event. Keld Strudahl var i tyve år marketingdirektør for Carlsberg og sidenhen selvstændig konsulent inden for sponsorater.Han er om nogen en mand, der har fulgt den globale sportsøkonomis udvikling. I 1992 var han med til at forhandle et af fodboldens mest prestigefyldte sponsorater hjem til den danske ølgigant. Dengang var sponsoratet bare ikke helt så prestigefyldt. »Jeg var med til at lave det første Cham­pions League i 1992. De kom næsten kravlende til os for at få et sponsorat, fordi de ingen penge havde,« husker han. »Vi endte med at underskrive en kontrakt til en værdi af 1,5 mio. euro. I dag sælger de det for minimum 60 mio. euro, og dengang var det endda et krav fra os, at klubberne ikke måtte spille med logoer på trøjerne.« Udviklingen i sponsoratet til Champions League er ikke enestående. Den samlede omsætning i sportsindustrien på globalt plan var i 2004 stadig under 100 milliarder dollar. I 2015 forventer revisionshuset PwC, at den vil udgøre 145 milliarder dollar. En vækst, der i høj grad er trukket af større sponsorater og stigende priser på medierettighederne, mens billet- og merchandisesalg ses som modne indtjeningskilder. Det er med andre ord eksterne partnere som TV-stationer og virksomheder med spon­sordrømme, der har betalt sportsindustriens vækst, og det har krævet sin tilpasning. »Sport er gået fra at være uskyldigt og naivt, og noget man gjorde med hjertet. Men i og med, at man krævede flere penge for det og har inviteret store sponsorer indenfor, så måtte man blive mere og mere professionel. Gennem de sidste 20 år har jeg oplevet nogle forfærdeligt rystende ting, hvor både virksomheder og udbydere af sponsorater har været meget dårligt forberedte, når de gik ind i et sponsorat. Det er blevet meget bedre,« siger Keld Strudahl, der ser en klar forbindelse mellem vare og pris. »Det er farligt, hvis det hele handler om hjerne og ikke hjerte og omvendt. Men det er samtidig lidt som pest eller kolera. Jeg tror ikke, det kommer dertil, hvor det er en rendyrket business-verden. Men min holdning er klart, at hvis man kan tillade sig at kræve så mange penge for det, så skal man også agere professionelt, og det er der heldigvis flere og flere, der gør,« siger han. Speedway har udviklet sig konstant, siden man i 1994 valgte af omlægge verdensmesterskabet til en egentlig grand prix-serie. IMG købte rettighederne til motorsporten i 2007, og koncernen arbejder til stadighed på at forbedre sit produkt, fortæller Torben Olsen og beskriver den livscirkel, som IMG er nødt til at holde sig indenfor: Sponsorer muliggør et event, et event giver mediedækning, og mediedækningen giver sponsorer, der muliggør et event, der giver.... Den endeløse kausalkæde stiller krav til alle dele af speedway-maskineriet og fordrer, at produktet hele tiden udvikler sig. »Det er en udfordring. Ikke kun TV-mæssigt, men også eventmæssigt. Hvis ikke vi hele tiden fornyer vores produkt, så mister vi seere, tilskuere og sponsorer, så vi tænker hele tiden på det,« siger Torben Olsen og forklarer, hvordan IMG for nogle år siden havde TV-investeret sig ind i et dilemma. »Vi styrkede vores produkt med 3D og HD, og det blev altid vist på de bedste kanaler. Men vi kunne mærke, at vi skulle passe på ikke at miste folk, der ville se det live. Speedway har heldigvis to fordele på stadium: Man kan høre det, og man kan lugte det. Men vi ville højne kvaliteten, så på Millennium Stadium i Cardiff kan man nu tage en øresnegl i og høre kommentatorens analyser, mens nogle fantastiske storskærme viser alle de vigtige episoder i slow motion. Desuden har vi arbejdet meget med fan-zones, som vi på Millenium Stadium har 20.000 besøgende til. Her kan man få en autograf fra sin favoritkører, der er præmiepiger, og der er gratis energidrik fra Monster, og så videre. Det er sådan noget, der skal til for at sikre live-oplevelsen,« fortæller han. Investeringerne i live-eventet og TV har kostet mange penge. Hvor mange vil Torben Olsen ikke ud med, for som hos så mange andre privatejede, amerikanske selskaber holdes kortene tæt til kroppen i IMG. Men en stor udgift har det været, medgiver han. En måde at hente sin investering hjem på er ved at hæve billetpriserne til det event, man alligevel har gjort større. Men det er en farlig vej at gå. Det kan flere fodboldklubber i Premier League skrive under på, for entré-prisen til Englands bedste fodbold er blevet så høj, at mange fans ikke har råd til at se de bedste kampe. Den faldgrube prøver Torben Olsen at vride speedway-branchen uden om ved at holde billetpriserne i ro. »Speedway ligger allerede i den dyre ende for en billet. Vi har ikke mærket tilskuer­flugt overhovedet, men vi er også meget opmærksomme på, at prisen ikke skal stige mere. Selvfølgelig skal vi øge kvaliteten, og det koster, men vi prøver at fokusere produktet, så vi kan holde priserne,« siger han.Kan der ikke komme et misforhold mellem udgifter og indtægter?»Jo, det kan der. Men det er vigtigt, at vi skærer ind til, hvad den gode oplevelse er. Hvad er kvaliteten, hvad er essensen, hvad er det vigtigste, folk vil opleve? Vi kan sagtens øge værdien med lavere omkostninger, hvis vi skærer det irrelevante væk,« siger Torben Olsen. Hvad har I konkret gjort?»Vi ved, at det, der sker på banen, er det vigtigste. Så er der alt det udenom: Dyre bands, der spiller inden start og sådan noget. Det har vi skåret i. Publikum vil se de bedste kørere, og det bedste ræs, men de er måske ikke så vilde over, hvilke bands der spiller inden.«Kommer der et breaking point i fremtiden?»Det ved jeg ikke. Det er allerede svært at sælge billetter til arrangementer generelt. Men jeg kan godt forestille mig, at der er en grænse for, hvad folk vil betale for at blive underholdt. Men det må tiden vise.« Tiden har indtil videre vist Torben Olsen, at de mange speedway-fans er stærkt bevidste om, hvad de bruger deres penge på. Det er i høj grad krisen, der har betydet det, forklarer han. Og det gør den stadig. Den danske speedway-arrangør er dog ikke den eneste aktør i sportsverdenen, der har fulgt den globale økonomi ind i pressede tider. For når smuldrende indtægter tvinger virksomheder til at spare, svinges kniven hurtigt over markedsføringsbudgetterne. »Mange sportsvirksomheder er økonomisk udfordret af den grund,« siger Ulrik Ræbild, der er sportsansvarlig hos revisions- og rådgivningsvirksomheden PwC. »Markedet for sponsorater i Danmark er uden tvivl skrumpet, så der er meget mindre indtægter at kæmpe om for klubberne. Derfor stilles der naturligvis større krav til sportsvirksomhedernes kommercielle afdelinger, når de skal tilbyde deres ydelser. Virksomhederne udarbejder typisk en business case, før de indgår et sponsorat, for eksempel en case om vækst på et geografisk område, og her kan et sponsorat være et del-element – klubberne skal her være en medspiller og vise, hvordan de kan hjælpe virksomheden med at nå sine mål.« Der er dog stadig klubber, der nyder rigtig godt af indskud fra deres ejere, påpeger Ulrik Ræbild. Der er nok at vælge imellem i den europæiske fodbold-elite: Manchester City, Chelsea, Monaco og en række russiske klubber. Også i Danmark har flere klubber hentet penge fra større private investorer eller via aktiemarkedet. Ulrik Ræbild mener, at særligt en ting kendetegner den gode sportsforretning: »Som for alle virksomheder handler det først og fremmest om det lange, seje træk. Tag for eksempel FC Nordsjælland, der har været tro mod sit koncept om at købe billigt og rigtigt ind, mens de har udviklet og satset på talenter. Det har givet nogle gode spillersalg i et svært marked, et Danmarksmesterskab og et resultat på omkring 90 mio. før skat i 2012,« siger Ulrik Ræbild, der regner med, at sportsøkonomien retter sig, når den globale økonomi gør det. »Når den globale økonomi vender, så vil indtjeningsmulighederne igen blive bedre i klubberne. Sport er en vigtig brik i mange virksomheders markedsføringsstrategi. Der er mange, der gerne vil forbindes med en sportsklub,« siger han. Sponsorkronerne har Torben Olsen og IMG ikke haft de store problemer med, forklarer han. Speedway-fanen og økonomen i Torben Olsen får sig jævnligt en sund snak for at afstemme forventningerne. Hvilken hat sidder du oftest med?»Begge to. Men i sidste ende er det nok økonomihatten. Vi vælger ikke en kører, fordi han kun sælger mange billetter. Vi vil have dem, der kan give det bedste ræs og den bedste konkurrence til de resterende kørere.«Men kan du stå for fristelsen?»Ja, det kan jeg godt. Vores produkt er, at verdens bedste speedway-kørere deltager i vores serie. Det skal være dem, der kan køre en omgang hurtigst, og ikke dem, der kan levere de største sponsorindtægter. Men det er en hårfin balance.«Er det ligefrem et problem, at sport er blevet en industri?»Nej, jeg synes, det er en fordel. Jo mere konkurrence og jo friere et marked, jo bedre et produkt får vi også. Det presser os hele tiden til at levere det bedste til investorer, TV-kanaler og fans. Så længe det aldrig bliver de kolde kontanter, der bestemmer, hvem der kører løbet. Man skal skille det ad. Det er klart. Følelserne skal ikke med i de økonomiske beslutninger,« siger Torben Olsen, der dog ikke kan se sig helt fri for at have følelserne med i ræset. Men det er økonomens følelser.Den aften på Marketa Stadium i Prag kunne Torben Olsen fra sin tribuneplads se briten Tai Woffinden vinde foran blandt andre Nicki Pedersen. Det glædede Torben Olsen. »Jeg er meget neutral. Jeg har ikke nogen, jeg holder hverken mere eller mindre med. Men jeg ser gerne, at nogen gør det bedre end andre ud fra situationen. Nu vandt en brite, lige inden vi skal køre i Cardiff, og det er godt for billetsalget. Det er god timing,« siger Torben Olsen og griner. »I Cardiff kan det være, jeg holder med en dansker, for vi skal køre i Parken næste gang.« ",
        "metadata": {
            "source": "https://www.berlingske.dk/oekonomi/mellem-sportshjertet-og-bundlinjen",
            "image_url": "https://berlingske.bmcdn.dk/media/cache/resolve/image_x_large/image/43/435752/6476644-06bbmtorben-olsen_forlngetjpg.jpeg",
            "publication_time": "Onsdag d. 05. juni 2013, kl. 22.30",
            "author": "Michael Korsgaard Nielsen",
            "related_links": [],
            "attachments": []
        }
    }
}