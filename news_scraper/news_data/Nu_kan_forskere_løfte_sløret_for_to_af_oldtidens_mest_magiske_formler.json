{
    "version": "1.0",
    "document": {
        "id": 7300,
        "title": "Nu kan forskere løfte sløret for to af oldtidens mest magiske formler",
        "content": "For omkring 1.900 år siden lod kejser Hadrian et tempel rejse, som imponerer enhver nutidig turist i Rom. Dets navn er Pantheon, men det mest respektindgydende er templets enorme kuppel, der rejser sig helt op til 43 meter over gulvet. Den dag i dag er det stadig verdens største betonkuppel uden indlagte armeringer af stålstænger. Og den er fortsat intakt. På samme måde bærer romerske akvædukter stadig vand til visse byer i Sydeuropa, og langs Middelhavet finder man stadig enkelte velbevarede havne af romersk beton, der har modstået 2.000 års vedvarende bølgeskvulp og storme. Det vidner om, at de gamle romere var sande mestre udi cementproduktion og betonstøbning – på mange måder bedre, end vi er i dag, hvor mange betonkonstruktioner smuldrer efter få årtier. I årtier har man forsøgt at aftvinge de gamle og opfindsomme romere deres hemmelighed. Nu ser det endelig ud til, at det er lykkedes. I samarbejde med laboratorier i Italien og Schweiz har forskere fra de amerikanske universiteter Harvard og MIT tilsyneladende løftet sløret for hemmeligheden. Det skriver blandt andetMIT News. Hemmeligheden ser ud til at ligge i vulkansk aske fra Pozzuoli-området i Napolibugten. Det havde man ganske vist allerede en stærk formodning om, idet man vidste, at de gamle romere fragtede store skibslaster af materialet rundt i deres rige. Men i den vulkanske aske gemmer der sig også små klumper af et hvidt mineral, som man lige indtil nu havde troet var »snavs« eller urenheder i romernes betonblandinger. Nu viser »snavset« sig at være selveste nøglen til romernes magiske blanding. For i virkeligheden er der tale om en særlig form for kalk, som – når den blandes med vand og øvrige ingredienser – går i en ret voldsom kemisk reaktion, der udvikler kraftig varme. Det giver ifølge forskerne den romerske beton en selvhelende egenskab: Den bliver simpelthen stærkere og stærkere med tiden. Nu kender videnskaben stort set alle ingredienser i den væske eller »tjære«, som de gamle egyptere anvendte til at balsamere deres konger. Her mumien af kong Seqenenre-Taa-II, der døde i et slag for over 3.600 år siden.Fold sammenLæs mereFoto: AFP/Ritzau Scanpix. Men længe før romerne havde opfundet deres uhyre hårdføre beton, havde de gamle egyptere udviklet en metode til at balsamere lig så effektivt, at mange af dem formentlig aldrig går i forrådnelse. Indtil nutiden har forskeres viden om egypternes enestående balsameringsvæske været baseret på to kilder: historiske tekster og kemiske analyser af mumier. Men i 2016 opdagede arkæologer i byen Saqqara syd for Cairo resterne af et balsameringsværksted, der menes at stamme fra omkring år 660 før Kristus. I værkstedet fandt de dusinvis af keramiske beholdere med mærkater om både indhold og anvendelsesformål. Det egyptisk-tyske forskerhold analyserede også indholdet i beholderne med en særlig metode, hvorefter de blandt andet kunne konkludere, at de indeholdt ekstrakter fra enebærbuske og cypres- og cedertræer. Dertil kom et asfaltlignende stof fra Det Døde Hav samt dyrefedt og bivoks. Men de opdagede også to overraskende ingredienser – en form for harpiks ved navn elemi, der stammer fra tropisk regnskov i Asien og Afrika, og en anden harpiks ved navn danmar, som man blandt andet finder i det sydlige Indien og på Sri Lanka. »Egypten var ressourcefattig i forhold til mange harpiksmidler, så en stor del blev skaffet eller importeret fra fjerne landområder,« siger den britiske arkæolog Carl Heron tilNature News. Fundet vidner om, at egypternes balsameringsmetode var yderst sofistikeret og blev yderligere forfinet gennem århundrederne. Blandt andet havde de dyb viden om de bedste blandingsforhold og om den optimale opvarmning af de enkelte ingredienser. Nogle af ingredienserne blev anvendt på grund af deres duftegenskaber, mens andre havde kraftige antibakterielle egenskaber.",
        "metadata": {
            "source": "https://www.berlingske.dk/videnskab/nu-kan-forskere-loefte-sloeret-for-to-af-oldtidens-mest-magiske-formler",
            "image_url": "https://berlingske.bmcdn.dk/media/cache/resolve/image_x_large_vertical/image/164/1643022/24336708-science-concrete.jpg",
            "publication_time": "Lørdag d. 04. februar 2023, kl. 15.33",
            "author": "Lars Henrik Aagaard",
            "related_links": [],
            "attachments": []
        }
    }
}