{
    "version": "1.0",
    "document": {
        "id": 18064,
        "title": "Osama bin Laden som Joakim von And",
        "content": "Osama bin Laden var som Joakim von And i den virkelige verden: nærig. Det konstaterer den amerikanske forfatter og terrorekspert, Peter Bergen, som i denne uge udgiver sin bog om USAs ti år lange jagt på al-Qaedas leder i en dansk oversættelse. - Osama bin Laden var notorisk fedtet. På samme måde som det er tilfældet med andre efterkommere af rige familier, siger Peter Bergen i et interview med Berlingske. \"Den noble emir af jihad,\" som hans tilhængere kaldte bin Laden, voksede således op i en familie af entreprenører tæt knyttet til den saudiske kongefamilie, som faderen tjente store formuer på. Men da han blev voksen valgte terrorbossen selv en yderst beskeden og spartansk tilværelse. - Hans livvagter fik kun 100 dollar om måneder i løn, siger Peter Bergen, der som en af meget få journalister selv har mødt den berygtede al-Qaeda leder. Det var tilbage i 1997, hvor Peter Bergen i en simpel lerhytte i det østlige Afghanistans bjerge lavede det første tv-interview med bin Laden for nyhedskanalen CNN. Beskeden medgift I bogen - Jagten på Osama - beretter Peter Bergen også, hvordan den dengang 32-årige bin Laden i 1999 sendte en af sine mest betroede livvagter fra Afghanistan til Yemen for at fremsætte et tilbud om ægteskab til en 17-årig ung teenage-pige. Med sig havde livvagten en medgift på 5.000 dollar, hvoraf en del blev brugt på at købe guldsmykker og festdragter til pigebarnet. Hun sagde ja til at blive bin Ladens kone nummer fire, fordi familien vidste, at han var en god muslim og meget from, som fætteren til den unge brud forklarer det i Peter Bergens bog. Det var med andre ord ikke medgiften, der lokkede pigen og hendes familie. For den var - som fætteren understreger - \"meget beskeden.\" Helt i overensstemmelse med terrorbossens nærighed. ",
        "metadata": {
            "source": "https://www.berlingske.dk/internationalt/osama-bin-laden-som-joakim-von-and",
            "image_url": "https://berlingske.bmcdn.dk/media/cache/resolve/image_x_large/image/61/619535/5548204-qaeda-binladen-pakistan-climate-islam.jpg",
            "publication_time": "Onsdag d. 05. september 2012, kl. 09.25",
            "author": "Ole Damkjær",
            "related_links": [],
            "attachments": []
        }
    }
}