{
    "version": "1.0",
    "document": {
        "id": 15779,
        "title": "Norsk hotelkæmpe med danske hoteller går konkurs",
        "content": "Den store norske hotelvirksomhed Maribel, som siden 2018 har drevet ​​over 100 hoteller under mærkerne First Hotels, Moxy og Courtyard by Marriott i hele Skandinavien, går konkurs. Det sker, mens hotellerne er fulde og har en positiv pengestrøm, skriver Dagens Næringsliv tirsdag. I Danmark driver koncernen blandt andet hotellerne First Hotel Kong Frederik i København, First Hotel Grand i Odense og First Hotel Aalborg. Hotelkoncernen skyder ikke heleskylden på coronakrisen. Allerede inden krisen brød ud i marts, rapporterede virksomheden om store underskud og brud på lånevilkår. »Vi har arbejdet hårdt siden sidste efterår for at få en langsigtet finansiering med vores tre hovedkreditorer, Vastint, Host og Marriott. Desværre nåede vi ikke dette mål, før coronakrisen ramte,« siger adm. direktør for Maribel-gruppen, Pål Mørch, til Dagens Næringsliv. Maribels kommunikationsdirektør, Erlend Ellingsen, oplyser onsdag morgen til erhvervsmediet E24, at hotellernes ansatte efter hans vurdering ikke vil blive væsentligt påvirket af konkursen, og han understreger, at gæster også prioriteres højt. »Dette vil sandsynligvis kun have en minimal effekt for vores gæster,« siger han til E24. Tirsdag aften var der møde mellem Maribels ledelse, hotellernes og ejendommenes ejere – men uden en løsning. Maribel ejer ikke selv hotellerne, som koncernen har drevet. Derfor er det nu op til ejerne af hotellerne samt konkursboets bestyrere, hvad der kommer til at ske. Maribel blev grundlagt lige før nytår 2018, da hotelstifter Asmund Haare og hans kæde First Hotels fusionerede med drifts- og hoteludviklingsselskabet Belvar, der gennem et samarbejde med Vastint Hospitality har indgået en aftale om at udvikle nye hoteller i Europa til den amerikanske hotelkæde Marriott International.",
        "metadata": {
            "source": "https://www.berlingske.dk/business/norsk-hotelkaempe-med-danske-hoteller-gaar-konkurs",
            "image_url": "https://berlingske.bmcdn.dk/media/cache/resolve/image_x_large_vertical/image/131/1314199/23471754-.jpg",
            "publication_time": "Onsdag d. 15. juli 2020, kl. 07.37",
            "author": "Povl Dengsøe",
            "related_links": [],
            "attachments": []
        }
    }
}