{
    "version": "1.0",
    "document": {
        "id": 12847,
        "title": "Eksport til Kina buldrer frem",
        "content": "Danske specialmaskiner er særligt efterspurgte, skriverJern & Maskinindustrien. Sidste år eksporterede Danmark for 4,1 mia. kr. metal og maskiner til kineserne. Det er en stigning på 23 pct. i forhold til 2013. Her var eksporten 3,3 mia. kr. på samme varegrupper. Det viser tal fra Danmarks Statistik, som Estatistik.dk har analyseret for Jern & Maskinindustrien. - Stigningen afspejler den kinesiske industrisektor, der har brug for bedre maskiner, når de bevæger sig op i værdikæden, siger Jacob Warburg, der er cheføkonom i Eksportrådet i Udenrigsministeriet til Jern & Maskinindustrien. Den vurdering bliver bakket op af Tom Jensen fra Danish Chinese Business Forum: - Det er kinesisk politik, at industrien skal højere op i værdikæden. Så kineserne har brug for specialmaskiner, fordi der bliver stillet større krav til mere avanceret produktion, siger han. En af de virksomheder, der har øget sin eksport til Kina, er fynske Am Værktøj. Det er sket med et salg til en kinesisk underleverandør til BMW i Kina sidste år. Direktør i Am Værktøj Torben Viby forklarer, at virksomheden var overrasket, da de blev kontaktet af kineserne: - Vi har jo altid fået at vide, at vi laver for dyre værktøjer, men nu vil kineserne også have deres værktøjer i samme kvalitet som i Europa. Den samlede danske eksport til Kina dækkede 21,8 mia. kr. i 2014. Året før var det tal 19,4 kr. Det giver en stigning på 12 pct. i alt.  ",
        "metadata": {
            "source": "https://www.berlingske.dk/virksomheder/eksport-til-kina-buldrer-frem",
            "image_url": "https://berlingske.bmcdn.dk/media/cache/resolve/image_x_large/image/18/183074/8473417-china-realestate.jpg",
            "publication_time": "Fredag d. 27. marts 2015, kl. 08.11",
            "author": null,
            "related_links": [],
            "attachments": []
        }
    }
}