{
    "version": "1.0",
    "document": {
        "id": 12052,
        "title": "Fem kulturbyer, du ikke kendte",
        "content": "Turister har efterhånden fået øjnene op for de baltiske hovedstæder. Men de tre små lande mod øst gemmer også på andre interessante kulturbyer som f.eks. litauiske Kaunas. Her finder nu noget så specielt som et djævlemuseum. På museet bliver du mødt af 3.000 djævlefigurer i alle former og faconer, der drikker, danser, kravler rundt på møller, løfter store sten og kæmper mod geder. Tæt på museet kan du tage den gamle kabelbane op til den specielle Kristi Genopstandelseskirke, der har en tagterrasse med panoramaudsigt over byen. Kaunas byder også på en hyggelig gammel bydel, hvor man kan se nærmere på bl.a. middelalderrådhuset, en række velbevarede købmandshuse og det særlige lille ’Tordengudens Hus’. Husk også at tage en strøgtur på Laisvės alėja - byens livlige hovedallé. Hvad: KaunasHvor: Litauens næststørste by, 100 kilometer fra hovedstaden, Vilnius  Italienskortet er spækket med flotte, historiske byer, men hvis du gerne vil opleve italiensk kultur uden at ånde alle de andre turister i nakken, er en by som Pavia et godt valg. Den smukke, historiske by tæt på Milano byder på et væld af historiske seværdigheder og en livlig bystemning takket være Pavias mange universitetsstuderende. Byens universitet fra 1361 er et af Europas ældste, og det er meget hyggeligt at snuse rundt i de gamle gårdanlæg med søjler og statuer af fortidens kloge hoveder. Midt i universitetsområdet står også tre spøjse, gamle tårne. I middelalderens Pavia dannede mere end 100 høje, slanke tårne byens skyline, for enhver adelsfamilie med respekt for sig selv opførte et tårn. I dag er der dog kun få af tårnene tilbage, men til gengæld byder Pavia på mange andre historiske seværdigheder som renæssancekatedralen med den imponerende kuppel og den overdækkede bro Ponte Coperto. Husk også at slå vejen forbi caféerne på Piazza della Vittoria. Hvad: PaviaHvor: Norditalien, 35 kilometer fra Milano Som universitetsby har Pavia et aktivt byliv.Fold sammenLæs mere I Valencia står menuen både på historie, arkitektur og paella - den kendte spanske risret, der stammer fra området. Centrum tæller seværdigheder som katedralen, den gamle silkebørs La Lonja og et par enorme middelalderbyporte. Besøg også det mondæne kvarter Eixample med den modernistiske markedshal Mercado de Colón, der byder på fascinerende arkitektur og lækre delikatesseforretninger og caféer. I den ni kilometer lange park Jardín del Turia kan du jogge i selskab med de lokale, slippe ungerne fri på legepladserne eller besøge Valencias største kultur- og arkitekturattraktion, Ciudad de las Artes y las Ciencias. Her er operahus, eksperimentarium, saltvandsakvarium, bro mm. opført i neofuturistisk stil af den berømte arkitekt Santiago Calatrava. Hvad: ValenciaHvor: Spaniens østkyst, 170 kilometer fra Alicante  I den livlige kulturby Toulouse får man serveret masser af ærkefransk atmosfære i de små specialbutikker og caféer. Det er hyggeligt at gå rundt på må og få mellem byens karakteristiske huse, der er opført i lyse, røde mursten og har givet Toulouse tilnavnet ’La Ville Rose’ - den lyserøde by. Byens seværdigheder spænder bredt fra historisk arkitektur til moderne museer og kunst. Besøg den mægtige klosterkirke Saint-Sernin og jakobinerklostret med det ottekantede tårn, der gemmer på et smukt gårdanlæg. På den anden side af Garonne-floden, der strømmer livligt gennem byen, finder man de gamle slagtehaller Les Abbattoirs, der er omdannet til kunstmuseum. Hvad: ToulouseHvor: Sydfrankrig, 600 kilometer fra Paris Der er en hyggelig stemning overalt i ærkefranske Toulouse.Fold sammenLæs mere Berlin har længe været et hit, og Hamburg er hip. Men hvis man ikke gider møde alle de andre danskere på weekendtur, kan man med fordel besøge en by som Düsseldorf. Delstatshovedstaden er en overraskende og uventet interessant storbyoplevelse for alle med hang til shopping, gode spisesteder og moderne arkitektur. For år tilbage var byen præget af tung industri og en motorvej, der afskar centrum fra Rhinen. Men et fremsynet bystyre fandt heldigvis på at lægge låg på motorvejen, og i dag kan man følge den dejlige grønne promenade langs floden midt i byen. Samtidig er en del af den tidligere industrihavn omdannet til legeplads for den kreative klasse under navnet MedienHafen. Her kan man for eksempel hænge ud i caféen for foden af de bølgende bygninger Neuer Zollhof, der er tegnet af den amerikanske mesterarkitekt Frank Gehry. På det elegante shoppingstrøg Königsallee venter alle de eksklusive mærkevarebutikker, mens de genopbyggede købmandshuse i Altstadt rummer restauranter, barer og diskoteker.  Hvad: DüsseldorfHvor: Nordrhein-Westfalen, ca. 550 km fra grænsen ved Padborg ",
        "metadata": {
            "source": "https://www.berlingske.dk/rejser/fem-kulturbyer-du-ikke-kendte",
            "image_url": "https://berlingske.bmcdn.dk/media/cache/resolve/image_x_large/image/15/157921/20411346-24rejbm-de-5-kultur-byer10jpg.jpeg",
            "publication_time": "Mandag d. 26. marts 2018, kl. 19.00",
            "author": null,
            "related_links": [],
            "attachments": []
        }
    }
}