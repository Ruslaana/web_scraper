{
    "version": "1.0",
    "document": {
        "id": 9329,
        "title": "Arla giver et løft til dansk forskning i fødevarer",
        "content": "Dansk fødevarebranches kæmpe, mejeriselskabet Arla Foods, investerer nu massivt i forskning. Ud over at bygge et globalt topmoderne innovationscenter til 270 millioner kroner i Skejby ved Aarhus investerer Arla over 60 millioner kroner i et unikt femårigt forskningssamarbejde med Københavns og Aarhus universiteter. »Det giver os en fantastisk mulighed for at udvikle et tæt og langsigtet samarbejde med en af de helt store internationale aktører i mejeriindustrien. Målet er at lave et forskningssamarbejde af international karat omkring udvikling af sundheds- og ernæringsrigtige mejeriprodukter. Mange livsstilssygdomme skyldes jo, at mennesker spiser de forkerte fødevarer. Så vi vil forske i at udvikle de rigtige mejeriprodukter,« siger Niels Chr. Nielsen, dekan og professor ved Aarhus Universitets hovedområde, Science and Technology, der rummer naturvidenskab og teknisk videnskab.  Danmark er et lille land med kun 5,6 millioner indbyggere. Men globalt er vi en føde- vareindustriel gigant med store og førende selskaber med Arla Foods og slagteriselskabet Danish Crown. Arla, der sidste år præsterede en vækst til knap 74 milliarder kroner i omsætning og stigende overskud, venter i år at nå en omsætning på 80 milliarder kroner. Ti procent skal komme fra nye produkter. I årene 2015-2020 skyder Arla 62,5 millioner kroner i særlig forskning i mejeriprodukters egenskaber til for eksempel at styrke menneskers immunforsvar, forebygge sygdomme som blandt andet type 2-diabetes og til at modvirke fejlernæring. Med det nye unikke forskningssamarbejde med Københavns og Aarhus universiteter vil mejerikæmpen skabe 40 ph.d.-stillinger og postdoc-forsker-stillinger, give midler til udstyr samt styrke undervisningen på de to universiteter.  Det er en udfordring for Arla, at mange moderne forbrugere i stigende grad også kræver gode og sunde fødevarer og nye produkter. Det kræver forskning, forskning og atter forskning i kombination med udvikling af nye produkter. »I dag lever vi i en verden, som vi bliver flere og flere om at dele. Befolkningerne vokser, og det skaber et øget behov for fødevarer og god, sund ernæring. Vi tror, at mejeriprodukter har potentiale til at imødekomme mange af de behov. Derfor er vi begejstrede for at indgå et samarbejde med de dygtige forskningsmiljøer på universiteterne i København og Aarhus,« siger koncerndirektør Jais Valeur, der har ansvaret for produktion og produkter globalt i Arla. Men hvad vil universiteterne få ud af samarbejdet med Arla? Masser, lyder svaret samstemmende på universiteterne. »For os har det stor betydning, at der bliver tale om erhvervsorienteret forskning i det nye samarbejde. Vi får uddannet nogle af vores dygtige unge studenter til talentfulde forskere, og nogle af dem vil fortsætte i job i fødevareindustrien eller andre dele af erhvervslivet. En af vores visioner er også at kunne tiltrække de stærkeste hjerner udefra til universitetsmiljøerne. Samtidig venter vi at få en tæt kontakt mellem Arla og vores studenter, der får let tilgang til Arlas forskningsfaciliteter i Agro Food Park,« siger dekan Niels Chr. Nielsen fra Aarhus Universitet.  På Københavns Universitet forsker man blandt andet i fedme, underernæring og udfordringer til fødevarer. Erik Bisgaard Madsen er prodekan for erhvervs- og myndighedssamarbejde på det natur- og bio-videnskabelige fakultet på universitetet. Han ser frem til, at forskningen på de to universiteter får endnu et løft med samarbejdet med og pengene fra Arla. »Vi vil gerne have, at forskningsmiljøerne på Københavns og Aarhus universiteter kommer endnu højere op i verdensklassen og skaber nytteværdi. Hvis det kan ske i samarbejde med Arla, og vi også kan få uddannet nogle af fremtidens ph.d.er, som måske får ansættelse og gode karrierer i industrien, herunder Arla, vil det være til gensidig gavn for alle tre parter i samarbejdet,« siger Erik Bisgaard Madsen. Første spadestik til Arlas globale udviklings- og forskningscenter med 120 ansatte, der skal stå færdig i tredje kvartal af 2016, blev taget i går. Og sammenlignet med, hvad der bliver investeret af milliarder af kroner i den danske medicinalbranche i disse år, lyder det måske ikke af så meget, men for fødevarebranchen er der tale om mange penge, når Arla investerer godt 330 millioner kroner i innovationscentret og støtten til de to universiteter. ",
        "metadata": {
            "source": "https://www.berlingske.dk/virksomheder/arla-giver-et-loeft-til-dansk-forskning-i-foedevarer",
            "image_url": "https://berlingske.bmcdn.dk/media/cache/resolve/image_x_large/image/9/93011/7740499-07busarlajpg.jpeg",
            "publication_time": "Mandag d. 06. oktober 2014, kl. 20.30",
            "author": "Bent Højgaard Sørensen",
            "related_links": [],
            "attachments": []
        }
    }
}