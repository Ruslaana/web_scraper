{
    "version": "1.0",
    "document": {
        "id": 2745,
        "title": "Finn Hansens kone har Alzheimers. Langsom sagsbehandling hindrede hende i at få ny medicin – nu er det for sent: »Det er faktisk skamløst«",
        "content": "Min smukke og kloge hustru blev i august 2022 diagnosticeret med Alzheimers. Indikationer på sygdommen var kommet snigende i månederne forinden, og denne grufulde sygdom skulle i høj grad komme til at definere vores tilværelse, da egentlige behandlingsmuligheder ikke fandtes. Stor var derfor min begejstring, da jeg11. januar 2023 i denne aviskunne læse, at et særdeles velrenommeret amerikansk medicinalfirma – efter års forskning, omfattende testforsøg og efter godkendelse af de amerikanske sundhedsmyndigheder – havde sendt et middel på det amerikanske marked, som kunne udsætte sygdommens skadelige virkninger på hjernen. Begejstringen blev senere vendt til frustration, da jeg erfarede, at Det Europæiske Lægemiddelagentur skulle bruge op til 18 måneder på at vurdere, om man kunne anbefale brugen i Europa. På det tidspunkt var min kones sygdom på et indledende stadium, og hun ville derfor være egnet til at modtage behandlingen. Men jeg blev samtidig af lægerne gjort opmærksom på, at dette ikke længere ville være tilfældet, når behandlingen en dag blev tilgængelig i Danmark. De fleste kan sandsynligvis forstå betydningen af, at sætte en sådan sygdom på pause i nogle år, når man er i midten af halvfjerdserne. Jeg kunne derfor ikke begribe, hvorfor præparatet først skulle vurderes i EU og siden i Danmark – når der forelå omfattende kliniske data fra et anerkendt sundhedssystem som det amerikanske. Hvorfor kan processerne ikke ske simultant, hvis der i det hele taget er behov for, at undersøgelsen sker mere end et sted? I min optik ville det give særdeles god mening at være skeptisk, hvis præparatet var produceret under tvivlsomme forhold i visse andre lande. »Vores oplevelse er ikke bare et personlig traume. Det er et systemsvigt.«Fold sammenLæs mereFoto: Timothy Rittman/AFP/Ritzau Scanpix. For nylig kunne jeg så læse, atEU-agenturet nu havde godkendt brugen i Europa. Processen havde da varet 28 måneder. Det er uvist, hvad man har brugt tiden på. Med alle de tilgængelige data ville jeg formode, at kunstig intelligens kunne have forsynet agenturet med de nødvendige oplysninger på 28 nanosekunder. Man kunne i et svagt øjeblik forledes til den absurde tanke, at eksorbitant lukrative honorarer i disse uendeligt langsomt arbejdende råd, nævn og agenturer kan være en del af forklaringen på den lange tidsmæssige udstrækning, men det er naturligvis ingenlunde tilfældet. Sagen er nulandet hos Medicinrådet, som over tid skal tage stilling til anvendelsen i Danmark. Det står hen i det uvisse, hvornår der om muligt kommer hvid røg op af skorstenen. Det har dog ikke længere betydning for vores vedkommende. Min kone står tilbage på perronen sammen med hundredvis af andre og må konstatere, at toget er kørt. Ventetiden på de 28 måneder har gjort dem uegnede til at modtage behandlingen. Fra 2022 til i dag er hendes funktionsniveau faldet fra 90 til fem procent. Hun har mistet det meste af sproget. Hun kan ikke huske navnene på vores to voksne sønner. Hun skal have hjælp til alt. Jeg er blevet hendes plejer døgnet rundt. Flere gode år i vores livs efterår er revet ud af kalenderen og vil være væk for altid. I USAlever tilsvarende patienteri dagmed bedre livskvalitet, fordide fik adgang til behandlingeni tide. Tillad mig et tankeeksperiment: Forestil dig, at et amerikansk firma i morgen lancerer en behandling, der kan eliminere alle former for kræft – uden påviselige bivirkninger. Vil vi i Europa gøre, som vi plejer og lade hundredtusinder, herunder tusinder af børn, dø, mens systemerne bruger år på at vurdere, om enkelte patienter under den indledende behandling risikerer lidt løs mave, alt imens tidligere terminale patienter i USA nupper en Ironman på Hawaii? En overordentlig absurd tanke. Men det er ikke anderledes end det, min hustru og jeg har oplevet. Vores oplevelse er ikke bare et personlig traume. Det er et systemsvigt. Det må og skal rejse spørgsmålet: Har vores sundhedsbureaukratiske systemer i al deres selvtilstrækkelighed mistet blikket for, at der går mennesker af kød og blod rundt derude, som frarøves liv og værdighed, mens man i årevis undersøger, gransker og revurderer? Alzheimers patienter har allerede fået udstukket den ultimative destination, og vejen derhen er fyldt med lidelser. Så der er intet at tabe. Mit ærinde er ikke at kritisere faglighed og forsigtighed. Jeg gør blot opmærksom på et system, hvor al sund fornuft og hensynet til det medmenneskelige er groft tilsidesat og helt kørt af sporet. Det er faktisk skamløst. Det kalder på politisk handling. Hellere i dag end i morgen og ikke om 28 måneder. Finn Hansen er pensionist og tidligere kriminalkommissær ",
        "metadata": {
            "source": "https://www.berlingske.dk/kommentatorer/finn-hansens-kone-har-alzheimers-langsom-sagsbehandling-hindrede",
            "image_url": "https://berlingske.bmcdn.dk/media/cache/resolve/image_x_large_vertical/image/192/1922400/24952817-fra-2022-til-i-dag-er-hendes-funktionsniveau-fald.jpg",
            "publication_time": "Lørdag d. 17. maj 2025, kl. 18.38",
            "author": null,
            "related_links": [],
            "attachments": []
        }
    }
}