{
    "version": "1.0",
    "document": {
        "id": 15576,
        "title": "Stillehavets taktfaste rytme",
        "content": "Solens morgenrøde stråler bader kysten ud for Montezuma i et surrealistisk lys. Vandet simrer under det og lokker morgenfriske pelikaner på vingerne for at søge dagens første måltid.Næste:Hobbithuse og Robinson Crusoe Som fuglene stiger til himmels, vågner også de første mennesker. Lokale fiskere kæmper en ulige kamp mod pelikanerne om at få fat i havets fisk, og feriegæster søger strandens kølige, hvide sand. Efterhånden som solen står stadig højere på himlen, søger fuglene dog skyggen under og i de enorme tropiske træer, der markerer strandens afslutning og det frodige vildnis’ begyndelse. Montezuma på den sydligste del af Nicoya-halvøen ligger klemt inde mellem høje bakker og havet, og det gør, at byen aldrig har oplevet den turisteksplosion, som andre bade- og feriebyer iCosta Ricahar. Stadig er det sandede veje og små lokale restauranter, der fylder hovedstrøget, og ingen steder har kommercielle kæder og store ressorts klemt sig ind. I stedet har området satset på naturen, dyrelivet og strandene, som kilometer efter kilometer spreder sig ud på begge sider af landsbyen, der på trods af det lokale præg tilbyder et hav af muligheder og aktiviteter samt en baggård af naturoplevelser, som ikke mange andre steder kan matche.De små, lokale steder har også formået at finde deres egen niche, det bæredygtige og økologiske, og derfor er det muligt at opleve en solferie i paradis med god samvittighed og med en individorienteret luksus, som kun få store ressorts kan bryste sig af. Alt sammen til en overskuelig pris og sat i en storslået kulisse akkompagneret af Stillehavets taktfaste rytme. Montezumas status som ferieparadis var dog langt fra givet på forhånd. På trods af den naturlige charme og beliggenhed fik området først i 1989 elektricitet. Derfor var det også tidligere mest et tilholdssted for hippier og backpackers, der slog sig ned i landsbyens små fiskerhytter og huse, eller som boede på stranden i de varme, men behagelige vintermåneder. Blandt dem var Patricia Iacono fraHollandog hendes amerikanske mand Lenny. De flyttede hertil i 1980 og købte kort efter den grund, som luksusressorten Ylang Ylang i dag ligger på. De første år boede de selv i den ene hytte, der lå på grunden, men siden har de udvidet med en bungalow om året og senest med luksustelte og 15 hotelværelser – alle med direkte havudsigt. For seks år siden blev deres eget smukke træhus inddraget som restaurant for stedets gæster, og i dag er Ylang Ylang Montezumas mest veldrevne og smukkest beliggende hotel. Ægteparret er nemlig ikke gået på kompromis med naturen omkring dem, da de udbyggede. I stedet har de plantet yderligere palmer, blomster og frugttræer, så omgivelserne i dag rummer flere dyrearter, end da de overtog det for 30 år siden. De har også gemt bungalowerne af vejen, så de ikke skæmmer naturen, men alligevel alle ligger med strand- og vandudsigt og isoleret af planter og smukke hibiscusblomster, så privatlivet er sikret. Næste:Hobbithuse og Robinson Crusoe",
        "metadata": {
            "source": "https://www.berlingske.dk/rejser/stillehavets-taktfaste-rytme",
            "image_url": "https://berlingske.bmcdn.dk/media/cache/resolve/image_x_large_vertical/image/30/307415/6867820-rejseliv-imported-photo.jpeg",
            "publication_time": "Lørdag d. 20. februar 2010, kl. 05.30",
            "author": null,
            "related_links": [],
            "attachments": []
        }
    }
}