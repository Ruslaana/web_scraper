{
    "version": "1.0",
    "document": {
        "id": 5129,
        "title": "En sydjysk strammerduel, et derby på Vestegnen og tre københavnske gysere: Her er valgkampens store personopgør",
        "content": "Valgdagen er over os, og den seneste tid har ikke alene budt på en kamp mellem partier, men også personer. Partilederne har kæmpet for at sikre flest mulige kryds til sig selv og deres partier, mens de menige kandidater først og fremmest har arbejdet for – med valgforsker og statskundskabsprofessor Kasper Møller Hansens ord – at »stjæle stemmer fra deres partikolleger« eller de nærmeste politiske partiers kandidater. Berlingske guider her til en række af valgkampens store personopgør. ​Hvor: Hele landet. Hvorfor: Kampen om statsministerposten. Foto: Liselotte Sabroe. Valgkampens største personopgør står helt indlysende mellem statsminister Lars Løkke Rasmussen (V) og hans socialdemokratiske udfordrer, Mette Frederiksen. Som partiformænd og statsministerkandidater udkæmper Lars Løkke Rasmussen og Mette Frederiksen deres duel i hele landet. De er partiernes ansigt udadtil, har som regel den største følgerskare på Facebook og er dem, der optræder i debatterne på TV. Partiledernes betydning kan illustreres ved, at mange vælgeres opfattelse af Lars Løkke Rasmussens lave troværdighedifølge forskere kostede Venstre mellem 50.000 og 180.000 stemmerved folketingsvalget i 2015.  Test dig selv:Find ud af, hvilke kandidater du er enig med Det er også i langt højere grad Løkke og Frederiksen, der skal overbevise tvivlerne i vælgerhavet om enten det blå eller røde projekt, end det f.eks. er Enhedslistens Pernille Skipper eller Liberal Alliances Anders Samuelsen, hvis vælgere nemlig i forvejen typisk er sikre stemmer for hhv. oppositionen og blå blok. I modsætning hertil slås Socialdemokratiet og Venstre nemlig ved hvert folketingsvalg om en stor portion svingvælgere, der kan gå over midten. Hvor: Sydjyllands Storkreds. Hvorfor: Kampen mellem to af de største strammere på udlændingeområdet. Foto: Thomas Lekfeldt. Dansk Folkeparti fik et kanonvalg ved folketingsvalget i 2015. Ikke mindst på grund af massiv vælgerfremgang i Sydjyllands Storkreds, hvor partiformand Kristian Thulesen Dahl alene fik 57.371 personlige stemmer – flere end nogen anden i landet. Siden dengang er Nye Borgerlige blevet stiftet og har som det første parti i nyere tid slået på at ville føre en mere restriktiv udlændingepolitik end Dansk Folkeparti. Analyser af vælgervandringer viser, at DF siden folketingsvalget har afleveret en stor portion vælgere til Nye Borgerlige. Nye Borgerlige er sammen med Socialdemokratiet således de to partier, der harvundet flest tidligere DF-vælgerei valgperioden, og de vælgere, der ved sidste valg stemte DF, udgør Nye Borgerligessuverænt største vælgerbase. Dansk Folkeparti er dog fortsat klart størst af de to partier. Nye Borgerlige-formand Pernille Vermund har valgt at stille op i Sydjyllands Storkreds og dermed udfordre Kristian Thulesen Dahl på hjemmebanen om de indvandrings- og EU-kritiske vælgeres gunst. De to partiledere mødte allerede i marts hinanden ien meget omtalt duel i Aabenraa, hvor Kristian Thulesen Dahl beskyldte Pernille Vermund for at være useriøs i sin tilgang til politik, mens Vermund omvendt beskyldte Thulesen Dahl for at have svigtet under flygtninge- og migrantkrisen. Foruden kampen om de syd- og sønderjyske kryds vil Thulesen Dahl og Vermund som partiledere også skulle føre valgkamp i hele landet – bl.a. ved at deltage i partilederdebatterne på TV. Hvor: Nordsjællands Storkreds. Hvorfor: Kampen mellem to af de største strammere på udlændingeområdet – by proxy. Foto: Ida Guldbæk Arentsen. Hvor Nye Borgerlige-formand Pernille Vermund har valgt at stille op på Dansk Folkepartis sydjyske hjemmebane, har Dansk Folkeparti til gengæld valgt at stille med den sædvanlige superstemmesluger Morten Messerschmidt i Nordsjællands Storkreds, hvor Pernille Vermund har bopæl og varopstillet for Det Konservative Folkeparti til folketingsvalget i 2015. Morten Messerschmidt er selv fra Nordsjælland og vil formentlig i højere grad end andre DF-politikere kunne bejle til det mere velhavende og konservative segment, som Nye Borgerliges politik henvender sig til. Nye Borgerlige stiller derimod med Mette Thiesen, der foruden partistifterne Pernille Vermund og Peter Seier Christensen formentlig er partiets mest eksponerede navn. I 2017 blev hun valgt til kommunalbestyrelsen i Hillerød Kommune og er dermed Nye Borgerliges første folkevalgte politiker nogensinde, og hun har tidligere gjort sig bemærket med et forslag om, attroende muslimer ikke må få dansk statsborgerskab. Hvor: Københavns Storkreds. Hvorfor: Tre profiler. Venstre vandt kun to mandater i København ved sidste valg. Foto: Niels Ahlmann Olesen, Thomas Lekfeldt og Niels Ahlmann Olesen . Venstre står i de fleste meningsmålinger til at få et folketingsvalg nogenlunde på niveau med valget i 2015, der var det ringeste i 25 år. Dengang vandt partiet to mandater i Københavns Storkreds til tidligere minister Søren Pind og nuværende EU- og kommunalordfører Jan E. Jørgensen. Søren Pind har siden forladt politik, men Jan E. Jørgensen – der har markeret sig som en markant stemme i den offentlige debat de senere år – skal alligevel arbejde for at genvinde sit mandat. I 2015 blev Jan E. Jørgensen således valgt på bekostning af Martin Geertsen, der havde siddet i Folketinget fra 2011-15. Geertsen kom i 2018 tilbage i Folketinget som Søren Pinds suppleant og genopstiller nu til en ny periode. Og samtidig har Pinds efterfølger som uddannelses- og forskningsminister, Tommy Ahlers, også valgt at stille op i Københavns Storkreds, hvor han spås et rigtig godt valg. Både advokaten Jan E. Jørgensen, den tidligere København-borgmester Martin Geertsen og iværksætteren Tommy Ahlers tilhører Venstres mere liberale stemmer og synes dermed at tale til det samme vælgersegment. Og med Venstres lave tilslutning i hovedstadsområdet skal der arbejdes meget hårdt for få alle tre valgt. Hvor: Københavns Storkreds. Hvorfor: To af de Radikales største profiler. De Radikale vandt kun et mandat i København sidst. Foto: Kristian Djurhuus og Nils Meilvang / Ritzau Scanpix.. Da de Radikale til folketingsvalget i 2015 kunne notere sig en betydelig tilbagegang, måtte partiet nøjes med blot et enkelt mandat i Københavns Storkreds. Mandatet gik til tidligere miljøminister Ida Auken, der med over 10.000 personlige stemmer distancerede den tidligere social- og kirkeminister Manu Sareen. I år ser de Radikale ud til at fået væsentligt bedre valgend sidst, og det skal de også have for både at få valgt Ida Auken og en anden stor profil, Jens Rohde, der i år vil i Folketinget efter ti år i Europa-Parlamentet. Han er tidligere Venstre-mand og var i 00erne nærmest på daglig basis i medierne som sit partis politiske ordfører. Og selv om Rohde siden har siddet i Europa-Parlamentet, har han flittigt deltaget i debatten om dansk indenrigspolitik – ikke mindst udlændingepolitik, hvor han ofte har skoset sit gamle partis kurs. Ida Auken er som tidligere miljøminister og sit partis miljø-, klima- og energiordfører omvendt en profil på et af de områder, der ser ud til at være allervigtigst for vælgerne. Hvor: Københavns Storkreds. Hvorfor: To af Dansk Folkepartis største profiler. DFs andet mandat i København er usikkert. Foto: Liselotte Sabroe. Dansk Folkeparti ser ud til at lide et gedigent valgnederlag og står i de fleste meningsmålinger til at tabe mere end hver tredje stemme i forhold til valget i 2015. Det kan få store konsekvenser i Københavns Storkreds, som langt fra er partiets højborg, men ikke desto mindre er hjemmebanen for to af partiets allermest kendte figurer og medlemmer af partiets ledelse. Både gruppeformand Peter Skaarup og udlændingeordfører Martin Henriksen er således opstillet i kredsen, hvorvalganalyser tidligere har vurderet, at Dansk Folkeparti risikerer kun at få et mandat. Nyere mandatprognoser har dog også peget på, at DF kan slippe for at aflevere et af sine københavnske mandater. Peter Skaarup har tilhørt DFs top i hele partiets levetid, og med over11.000 personlige stemmerved folketingsvalget i 2015 er han favorit til at sikre mandatet, hvis DF må nøjes med et enkelt. Martin Henriksen fik dengang således kun lidt mere end en tredjedel af Skaarups stemmetal. Som sit partis udlændingeordfører har Martin Henriksen til gengæld i årevis markeret sig som Christiansborgs absolutte superstrammer og været fast gæst i nyhedsdækningen. Hvor: Københavns Omegns Storkreds. ​Hvorfor: Dansk Folkeparti har i flere vælgeranalyser stået til at miste et af sine tre mandater i Københavns Omegn. Foto: Jens Nørgaard Larsen og Thomas Lekfeldt/ Ritzau Scanpix. Dansk Folkepartis nedtur kan også koste dyrt i Københavns Omegns Storkreds. Her er Folketingets formand og den tidligere DF-formand, Pia Kjærsgaard, valgt, altid med tårnhøje stemmetal, så det er næppe hende, der kommer til at lide under tilbagegangen. Til gengæld fik partiet også valgt klima- og energiordfører Mikkel Dencker og EU-ordfører Kenneth Kristensen Berth i kredsen ved det seneste valg, og det ligner en kamp mellem de to, hvis Dansk Folkeparti,som vælgeranalyser tidligere har vist, kan miste et af sine tre mandater i kredsen. Kenneth Kristensen Berth blev i 2015 valgt for første gang og har som EU-ordfører markeret sig som en markant stemme i både EU- og udlændingedebatten. Mikkel Dencker er til gengæld viceborgmester i omegnskommunen Hvidovre, hvorimod Kenneth Kristensen Berth er byrådsmedlem i Vallensbæk Kommune. Hvor: Vestjyllands Storkreds. Hvorfor: To af Venstres største profiler og repræsentanter for hver sin strømning i partiet. Foto: Søren Bidstrup. I Vestjylland venter der en duel, der ikke handler så meget om mandater som symbolik. For både Venstres næstformand og finansminister, Kristian Jensen, og udlændinge- og integrationsminister, Inger Støjberg, synes stensikre på at blive valgt. Til gengæld vil mange politiske iagttagere finde det ret interessant, hvem af de to der høster flest personlige stemmer. Som Venstres næstformand, finansminister og en del af det såkaldte formandskab er Kristian Jensen storfavorit til at blive partiets formand, når Lars Løkke Rasmussen en dag træder tilbage. Men Inger Støjberg er blevet nævnt som en eventuel mulig udfordrer, hvis det skulle komme til et formandsopgør – ikke mindst efter, at hun kort før Venstres landsmøde sidste årsvarede følgende til spørgsmålet, om hun var interesseret i at blive formand en dag: »Hvis man vil være formand for Venstre, skal man have evnen, lysten og viljen. Og der er ingen som helst tvivl om, at jeg ved med mig selv, at jeg ikke er sådan en, der blæser omkuld, hvis det blæser. Så jeg har viljen. Men evnen og lysten har jeg ikke gjort op med mig selv, om jeg har.« Kristian Jensen og Inger Støjberg bliver af analytikere vurderet til at tilhøre to forskellige strømninger i statsministerpartiet. Støjberg tilhører den mere konservative del, mens Jensen hører til i den mere liberale og pragmatiske ende. Hvor: Sydjyllands Storkreds. Hvorfor: Henrik Dahl er folketingsmedlem for LA, men Steen Holm Iversen er spidskandidat i kredsen. Foto: Linda Kastrup. Det seneste folketingsvalg blev en succeshistorie for Liberal Alliance. Det ser det kommende ikke ud til at blive – partiet står i Berlingske Barometers vægtede meningsmålingsgennemsnit til at måtte aflevere en håndfuld mandater. Fra Sydjyllands Storkreds fik LA ved valget i 2015 valgt to styks – et kredsmandat og et tillægsmandat – der gik til hhv. Mette Bock og Henrik Dahl. Mette Bock er nu partiets spidskandidat til Europa-Parlamentet, men Henrik Dahl kan ikke nødvendigvis føle sig sikker af den grund. De lokale LA-medlemmer valgte nemlig i efteråret Varde-byrådsmedlemmet Steen Holm Iversensom partiets spidskandidat i kredsenpå bekostning af Henrik Dahl. Liberal Alliance har dog sideordnet opstilling og i en duel på kendthed er sociologen Henrik Dahl den klart mest kendte af de to. Vedvalget i 2015fik han 2.902 personlige stemmer mod Steen Holm Iversens 451. Hvor: Bornholms Storkreds. Hvorfor: Kampen om Bornholm. Venstre risikerer historisk at miste sit mandat på øen. Foto: Mads Claus Rasmussen. Kampen om Bornholm er en klassiker ved danske folketingsvalg. I årevis har Socialdemokratiet og Venstre kunnet være klippesikre på at vinde et mandat hver på øen, men ved folketingsvalget i 2015 fik Venstres Peter Juel Jensen kun lige akkurat sikret sig mandatet. Dansk Folkeparti fik således kun91 stemmer færreend Venstre. Tidligere i denne valgperiode har vælgeranalyser vist, at DF kunne nuppe Venstres mandat ved det kommende valg. Siden har DF som bekendt taget et dyk i den folkelige opbakning, og i en mandatprognose, somvalgforsker Kasper Møller Hansen for nylig foretog, var også Enhedslisten i spil til det andet bornholmske mandat. Hvor: Nordsjællands Storkreds. Hvorfor: Venstre fik tre mandater i Nordsjælland ved sidste valg. Foto: Mads Joakim Rimer Rasmussen. Venstre står som førnævnt til et valgresultat nogenlunde på linje med det seneste, skuffende valg. I 2015 fik partiet tre mandater valgt i Nordsjællands Storkreds, hvoraf højdespringeren Sophie Løhde fik 11.832 personlige kryds. I år skal hun, forsvarsminister Claus Hjort Frederiksen og beskæftigelsesordfører Hans Andersen dog også slås om Venstre-stemmerne med journalist Anna Libak, der som tidligere chefredaktør på Berlingske og en kendt debattør og udenrigsanalytiker har en mere privilegeret adgang til medierne end mange andre førstegangsopstillede folketingskandidater. Ved det seneste folketingsvalg fik både Liberal Alliance og Dansk Folkeparti dog rigtig gode valgresultater i Nordsjælland, og spørgsmålet er, om Venstre og de fire kandidater i år kan lukrere på de andre partiets tilbagegang.",
        "metadata": {
            "source": "https://www.berlingske.dk/politik/en-sydjysk-strammerduel-et-derby-paa-vestegnen-og-tre-koebenhavnske-gysere",
            "image_url": "https://berlingske.bmcdn.dk/media/cache/resolve/image_x_large/image/115/1150950/22848203-bm.jpg",
            "publication_time": "Tirsdag d. 14. maj 2019, kl. 12.45",
            "author": "Thue Ahrenkilde Holm",
            "related_links": [],
            "attachments": []
        }
    }
}