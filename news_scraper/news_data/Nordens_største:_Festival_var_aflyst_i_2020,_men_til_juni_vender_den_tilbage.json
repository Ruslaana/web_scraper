{
    "version": "1.0",
    "document": {
        "id": 8602,
        "title": "Nordens største: Festival var aflyst i 2020, men til juni vender den tilbage",
        "content": "På grund af covid-19 blev Copenhagen Photo Festival aflyst i 2020. Men til juni afholdes den igen på Refshaleøen. Det skriver festivalen i en pressemeddelelse. Festivalen, der ifølge pressemeddelelsen er Nordens største fotofestival, foregår på gallerier, museer og kunstinstitutioner rundt omkring i København, men som noget nyt lancerer festivalen en såkaldt udstillingspark. Billedet af en kvinde med spiseforstyrrelsen Binge Eating Disorder er taget af Nanna Navntoft, som er et af fem nordiske fototalenter, der får en særlig placering på festivalen.Fold sammenLæs mereFoto: Nanna Navntoft. Udstillingsparken på 4.000 kvadratmeter kommer til at ligge på Refshaleøen i den gamle bedding, hvor skibsværftet B&W engang byggede skibsskrog. »Vi vil gerne skabe en rumlig og taktil kunstoplevelse, hvor festivalgæsterne føler, de går om bord i værkerne. Udstillingsparken integrerer fotografi og arkitektur og bliver et art-in-residence, hvor fotografen, værket og beskueren tager ophold, udfordres og inspireres«, siger Maja Dyrehauge Gregersen, der er festivaldirektør, i pressemeddelelsen. På dette arkivfoto fra et ukendt årstal ses Burmeister & Wain, da der stadig blev bygget skibe på værftet. Nu skal de gamle bygninger huse dygtige fotografers billeder.Fold sammenLæs mereFoto: Hakon Nielsen. Udover mere etablerede kunstnere og fotografer, har Copenhagen Photo Festival også plads til nye talenter. Arkitektstuderende har nemlig udviklet modeller til udstillingsparken, som skal bygges og blive til særlige »kamerahuse«. I de kamerahuse har fem særligt udvalgte nordiske fototalenter fået lov til at udstille deres værker. De fem talenter er Io Sivertsen fra Norge, Lars Dyrendom fra Sverige, Essi Maaria Orpana fra Finland, Nanna Navntoft fra Danmark og Hrafn Jónsson fra Island. Hvert år bidrager 250 danske og udenlandske fotografer til festivalen, der har et samlet besøgstal på cirka 55.000 i alt. Copenhagen Photo Festival finder sted i København og Sydsverige 3.-30. juni, men udstillingsparken har kun åbent fra 3.-13. juni.",
        "metadata": {
            "source": "https://www.berlingske.dk/kunst/nordens-stoerste-festival-var-aflyst-i-2020-men-til-juni-vender-den-tilbage",
            "image_url": "https://berlingske.bmcdn.dk/media/cache/resolve/image_x_large_vertical/image/141/1418964/23738165-la.jpg",
            "publication_time": "Torsdag d. 06. maj 2021, kl. 21.59",
            "author": "Joachim Talbro Paulsen",
            "related_links": [],
            "attachments": []
        }
    }
}