{
    "version": "1.0",
    "document": {
        "id": 7032,
        "title": "Unge trodser politikerne: Bliver ældre, før de starter studie",
        "content": "I sofaen, når »Dødbringende våben« er slut, og rundt på landets diskoteker vil nervøse fingre danse rundt på mobilerne i aften. Her får landets studiesøgende nemlig svar på, hvilket karaktergennemsnit det kræver at komme ind på den videregående uddannelse, som de har søgt. På b.dk kan du se en opgørelse over karakterer klokken et minut over midnat. I løbet af lørdagen får de direkte besked i e-boks, om de kan begynde på drømmestudiet. Men allerede nu står det klart, at det samlede optag på de videregående uddannelser ligger stabilt på i alt 64.943  studerende. Det er 0,3 pct. lavere end sidste år, skriver Uddannelsesministeriet i en pressemeddelelse. 81 pct. er blevet optaget på deres første prioritet. »Tillykke til de mange, der har taget en stor beslutning om at begynde på en videregående uddannelse. Det giver flere muligheder og frihed til at skabe det gode liv. Jeg håber, de kommende studerende vil nyde det, kaste al deres energi ind i studiet og dykke ned og fordybe sig,« siger Tommy Ahlers. I optagelsestallene kan man læse en række tendenser, der de seneste år har fået en del politisk bevågenhed.  Siden ministeren er kommet til er han gået til kamp mod det, han kalder perfekthedskulturen. Han opfordrer de unge til at pakke den væk. »For mange stresser over at være perfekte og jagte 12-tallerne. Men et studie handler om at følge sin nysgerrighed, dygtiggøre sig og ikke være så nervøs for at skulle være perfekt. Hvis vi ikke tør fejle engang imellem, går vi glip af muligheden for at blive klogere og tænke nyt - det gælder både på studiet og på arbejdsmarkedet,« siger Tommy Ahlers. Af de 20.291 ansøgere, der ikke har fået en studieplads, har 10.526 af dem ikke opfyldt adgangskravene på nogen af de søgte uddannelser. De sidste, 9.765, er afvist, fordi der ikke er studiepladser nok. »Det er ikke en sjov dag for dem, der ikke har fået en plads, men der er stadig muligheder for at komme i gang med en uddannelse. Man kan supplere, så man opfylder adgangskravene næste år. Og så kan man se, om der er ledige pladser på en uddannelse, som er beslægtet med den, man har søgt optagelse på – evt. et andet sted i landet. Der er mange veje til at opfylde drømmen, og det perfekte studievalg findes sjældent,« siger Tommy Ahlers.",
        "metadata": {
            "source": "https://www.berlingske.dk/samfund/unge-trodser-politikerne-bliver-aeldre-foer-de-starter-studie",
            "image_url": "https://berlingske.bmcdn.dk/media/cache/resolve/image_x_large/image/99/994246/21609180-plus-dansk-firma-har-udviklet-en-tnkehjelm.jpg",
            "publication_time": "Fredag d. 27. juli 2018, kl. 18.35",
            "author": "Peter Burhøi",
            "related_links": [],
            "attachments": []
        }
    }
}