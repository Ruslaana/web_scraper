{
    "version": "1.0",
    "document": {
        "id": 17469,
        "title": "Vestager afviser fast ikke-euro-samarbejde",
        "content": "Det er ifølge økonomi- og indenrigsminister Margrethe Vestager (R) en rigtig dårlig idé, når den tidligere britiske udenrigsminister, David Owen, foreslår at formalisere samarbejdet mellem de 10 EU-lande, der ikke er med i euroen. - Fordi nogen laver én klub, så synes jeg ikke, man skal lave en modklub, siger hun. - Jeg tror tværtimod, det er vigtigt for os og for danske interesser hele tiden at være i meget meget tæt diskussion med eurolandene, siger Vestager forud for møder lørdag i Bruxelles. Forslaget om en såkaldt NEG - non euro gruppe - kommer som modtræk til, at de 17 eurolande på deres topmøde søndag ventes at formalisere det tætte samarbejde, de har optrappet over de seneste 14 år. Der er lagt op til, at de vil have et fast sekretariat i Bruxelles, en formand på fuld tid og en mere fast struktur for de finansminister- og regeringschefmøder, der har været holdt på ad hoc-basis siden 2008. Såvel den nye som den tidligere danske regering har valgt ikke at gå direkte imod det styrkede samarbejde, men i stedet prøve at sikre, at de 17 ikke træffer beslutninger med betydning for alle 27 EU-lande.  Den nye struktur er af nogle EU-skeptikere blevet beskrevet som en egentlig euro-regering. Medlem af Europaparlamentet Morten Messerschmidt (DF) mener, at den danske ministers afvisning af et fast samarbejde blandt ikke-eurolandene er både respektløs og uærlig over for danskerne, der har valgt euroen fra. Især på et tidspunkt, hvor euroen kæmper \"en dødskamp\". - Jeg synes, Danmark bør gå i samme retning som Storbritannien. Blandt andet for at give modvægt til føderaliseringen af euroområdet, som jeg er sikker på vil slå fejl, siger Messerschmidt. /ritzau/ INFOshop:Endnu flere danskere siger nej til euroen",
        "metadata": {
            "source": "https://www.berlingske.dk/politik/vestager-afviser-fast-ikke-euro-samarbejde",
            "image_url": "https://berlingske.bmcdn.dk/media/cache/resolve/image_x_large/image/48/482673/4622152-ny-regeringsdannelse.jpg",
            "publication_time": "Lørdag d. 22. oktober 2011, kl. 13.26",
            "author": null,
            "related_links": [],
            "attachments": []
        }
    }
}