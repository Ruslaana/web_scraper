{
    "version": "1.0",
    "document": {
        "id": 20670,
        "title": "Udstilling af satiretegninger i London havde »licens til at være stødende«. Den blev aflyst, fordi den kunne støde nogen",
        "content": "Udstillingen »License to offend« – altså »licens til at være stødende« – blev aflyst i et akut anfald af ironi. Der var ikke helt styr på licensen. For udstillingen, der indeholdt satiretegninger fra kendte avistegnere, blev tilsyneladende aflyst, fordi den potentielt kunne støde nogen. Det skriver bådeThe Telegraph,The TimesogThe Daily Mail. Blandt de udstillede værker var satiretegninger fra netop de tre aviser og fra The Guardian.  Et opslag delt af W H I T E L I G H T  P R O J E C T S (@whitelight_projects) De skulle have været udstillet i det såkaldte TownSq-lokale i Kingston upon Thames i Sydvestlondon. TownSq er en organisation, som overtager forladte bygninger og siden bruger dem til blandt andet at skabe kontorfællesskaber og altså også udstillingsrum. TownSq var dog bange for, at netop denne udstilling kunne støde nogen, og derfor bad man arrangøren, Whitelight Projects, om ikke at åbne udstillingen for offentligheden. Man skulle altså nøjes med den første, private visning, siger kuratoren, Zoe Dorelli, til The Daily Mail: »Jeg fik at vide, at de fandt værkerne for stødende! TownSq har åbenbart at gøre med kommuner over hele landet og kan ikke risikere, at nogen bliver fornærmede, eller at de fremstår for politiske,« siger hun. Siden valgte man også at aflyse den første, private visning.    TownSq forklarer til The Times, at organisationen har et princip om at agere i et »politisk neutralt miljø«. »Iveren og uenigheden omkring denne begivenhed har været et bevis på hvorfor,« siger en talsmand til The Times og fortsætter: »Vi beundrer kunstnernes arbejde og de mange måneders indsats, der er lagt i at kuratere udstillingen, men de forhold, der er opstået, betyder, at det ikke er sikkert at være vært for udstillingen.« Men The Times’ tegner, Morten Morland, hvis værker var en del af udstillingen, mener, at det i sig selv er en politisk handling at begrænse ytringsfriheden. »Det var ikke stødende tegninger. Det var tegninger, der allerede har været publiceret i landsdækkende aviser. Jeg har aldrig oplevet noget lignende. Det er en idiotisk beslutning på så mange områder,« siger han til The Times. Patrick Blower, der er freelancetegner for blandt andet The Telegraph udtaler, at han i sine 40 år som tegner ikke har oplevet noget lignende. »Det er tidstypisk. Der er en absolut frygt for at fornærme nogen«. Whitelight Projects leder nu efter et andet udstillingslokale. ",
        "metadata": {
            "source": "https://www.berlingske.dk/kultur/udstilling-af-satiretegninger-i-london-havde-licens-til-at-vaere-stoedende",
            "image_url": "https://berlingske.bmcdn.dk/media/cache/resolve/image_x_large/image/191/1918695/24945511-stan-mcmurtry-kendt-under-kunstnernavnet-mac-er.jpg",
            "publication_time": "Tirsdag d. 06. maj 2025, kl. 18.03",
            "author": "Joachim Talbro Paulsen",
            "related_links": [],
            "attachments": []
        }
    }
}