{
    "version": "1.0",
    "document": {
        "id": 4786,
        "title": "Fyringer og disciplinærsager: Omfattende undersøgelse har blotlagt flere problemer hos Falck",
        "content": "Da Falck i forrige uge offentligjorde sit 28 sider lange regnskab, gemte der sig en lille tekstbokspå side ni. »Internal review concluded as part of Falck's turnaround«,hed overskriften på tekstboksen. Men bag den tørre rubrik gemmer der sig et større drama. En intern revision af selskabets praksis har således resulteret i adskillige fyringer af menige såvel som ledende medarbejdere og opsigelse af partnerskaber med eksterne samarbejdspartnere. Den omfattende undersøgelse af selskabets interne praksis og forretningskultur blev igangsat i foråret som konsekvens af skandalesagen i Region Syddanmark, hvorKonkurrencestyrelsen i januarudtalte hård kritik af Falcks ageren mod konkurrenten Bios tilbage i 2014 og 2015, og sagen er i dag overdraget til politiet. Efter at den hollandske virksomhed havde vundet en lukrativ kontrakt om ambulancedrift i Region Syddanmark, iværksatte Falck en langrække tiltagi et forsøg på at stække Bios. Den nye undersøgelse er blevet sat i værk på foranledning af adm. direktør Jakob Riis, der siden sin tiltrædelse i 2017 har tagetet opsigtsvækkende opgørmed den forretning, som hans forgænger, Allan Søgaard Larsen, forlod. 3,8 millioner e-mail og dokumenter fra nuværende og tidligere ansattes computere verden over er blevet undersøgt. Gennemgangen blotlagde, at medarbejdere i Danmark såvel som i lande som Tyskland og USA i årevis har brudt Falcks interne regler kendt somFalcks Code of Conduct. Som noget af det førstemåtte Jakob Riisforetage nedskrivninger for 3,2 milliarder kroner hos Falck i årsregnskabet for 2017.  Årsagen var blandt andet en lang række opkøb rundt om i verden, som havde vist sig ikke at have den værdi, som de stod bogført til i regnskabet. En del af de nedskrivninger er også knyttet til den særlige konstruktion, hvor Allan Søgaard Larsen oprettede en række partnerskaber, som lokale ledelser rundt om i verden havde aktier i. Det kan have ført til, at værdierne er blevet bogført for højt. »Der er dukket mange udfordringer op, siden jeg kom til. Vi har for eksempel fundet ting i USA, hvor vi har måttet afskedige medarbejdere med det samme. Vi har opdaget, at der er kontrakter og store udeståender, som ikke er det værd, som de er bogført til,« siger Jakob Riis til Berlingske. De samme problemer har også gjort sig gældende i Tyskland, fortæller han. »Vi kunne se, at der i Tyskland er en ekstremt dårlig økonomi. Da vi begynder at kigge ned i det, kan vi se, at vi skal have en ny ledelse. Vi skal helt forfra have gennemgået vores kontrakter og aftaler for at sikre, at de er fordelagtige for os,« siger Jakob Riis. Den interne undersøgelse er gået så langt tilbage som 2004 og frem til i år. Formålet har været at komme til bunds i, hvad der præcist er foregået i virksomheden i en periode, hvor den er vokset drastisk som resultat af en række opkøb i ind- og udland. »Falck er en stor og kompleks virksomhed, og nogle af de her forhold går 15 år tilbage. Derfor besluttede vi os for at sikre, at vi er nået til bunds i det her. Samtidig blev det med konkurrencesagen tydeligt, at det var nødvendigt at agere hurtigt. Det skulle være os, der fandt det, der kunne være, og ikke nogen udefra,« siger Jakob Riis. Til at foretage undersøgelsen har Falck tilknyttet en række eksterne konsulenter i form af dataspecialister, revisorer og advokater, og samlet er der brugt et tocifret millionbeløb på hele øvelsen, fortæller Jakob Riis. En af de mest prominente afskedigelser er foretaget i USA, hvor den amerikanske chef gennem mange år, Robert »Boo« Heffner,blev smidt ud i begyndelsen af 2018. »Hvis vi tager Boo Heffner, var det et samlet billede, der førte til, at han stoppede. Langt de fleste afskedigelser er sket, fordi man ikke har varetaget sit job på den måde, som vi ønskede det. Det betyder ikke, at de har gjort noget ulovligt, men det har været uforeneligt med at fortsætte i Falck,« siger Jakob Riis. Han understreger, at ingen af de nye sager har blotlagt ulovligheder eller haft samme alvorlige karakter som Bios-sagen. Som resultat af undersøgelsen har Falck i dag opstillet nye etiske retningslinjer. Blandt andet skal medarbejderne i dag på årlige kurser, hvor virksomhedens retningslinjer bliver gennemgået. »Vi kan se enden på oprydningen, og hvis jeg skal gætte på, hvor langt vi er kommet med kulturændringen, vil jeg sige, at vi er halvvejs. Vi er ikke så langt fra at kunne sige, at fokus nu er på fremtiden. Folk er klar over, at vi skal noget nyt, og der er bestemt lommer i Falck, der værdsætter det og har fanget det. Men der er andre steder, hvor folk synes, tingene er turbulente. Der skal vi blive tydeligere, men jeg tror, det bliver nemmere, når vi ikke længere skal kigge tilbage, men fremad,« siger Jakob Riis. Riis har, siden han kom til, valgt at fokusere på lønsomheden og indstille planerne om vækst på den korte bane. En række områder er solgt fra, og fokus er nu på kerneforretningerne med ambulancedrift som det største område.",
        "metadata": {
            "source": "https://www.berlingske.dk/virksomheder/fyringer-og-disciplinaersager-omfattende-undersoegelse-har-blotlagt",
            "image_url": "https://berlingske.bmcdn.dk/media/cache/resolve/image_x_large/image/119/1191677/23097013-.jpg",
            "publication_time": "Onsdag d. 28. august 2019, kl. 20.27",
            "author": "Lasse Friis",
            "related_links": [],
            "attachments": []
        }
    }
}