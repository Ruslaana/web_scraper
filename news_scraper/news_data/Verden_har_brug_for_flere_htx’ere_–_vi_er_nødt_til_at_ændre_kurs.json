{
    "version": "1.0",
    "document": {
        "id": 11890,
        "title": "Verden har brug for flere htx’ere – vi er nødt til at ændre kurs",
        "content": "Er der noget mere hyggeligt og dansk end den sidste uge i juni, hvor studenter over hele landet springer ud? Det er en af mine yndlingstider på året. Specielt giver det mig smil på læben, når de unge studenter »battler« om, hvilken studenterhue der er den »rigtige«. Heldigvis er alle studenterhuer lige rigtige, men htx-huerne er desværre blevet mindre synlige i gadebilledet. På syv år har uddannelsen mistetnæsten hver tredje ansøger. At færre vælger htx’en, undrer mig, da jeg ser den som den mest tidssvarende gymnasieuddannelse. Med sit fokus på tekniske og naturvidenskabelige fag kombineret med den legende og praktiske undervisning er uddannelsen skabt til de brancher, som p.t. er de største vækstmotorer i samfundet. For eksempel pharma- og techbranchen, hvor mange htx-studenter, via de naturvidenskabelige uddannelser på universitetet, DTU og IT-universitet, ender med at gøre karriere. Samtidig er mange af de klassiske htx-kompetencer, som htx’erne kommer ud med, og fortsætter med at udvikle på de videregående uddannelser, også en af nøglerne til at udvikle de bæredygtige løsninger i forbindelse med den grønne omstilling, som vores samfund har brug for. Som direktør for en institution, der udbyder alle gymnasieuddannelserne, ved jeg om nogen, at de alle hver især har deres styrker. Men når kunsyv procent af alle gymnasieelever sidste år valgte en htx, er det for lidt i forhold til fremtidens behov. Vi skal finde ud af, hvorfor htx’en ikke er mere populær blandt de unge. Noget af forklaringen kan være, at vi i uddannelsessektoren og samfundet generelt ikke har været gode nok til at tale naturvidenskab, teknologiforståelse, værkstedsundervisning og naturfag op. I skoleverdenen hører vi ofte, at matematik, fysik og kemi er de svære og hårde fag, men sådan behøver det vel ikke være? Hvorfor anskues teknologiforståelse og naturvidenskab ikke som almendannelse på samme niveau som de humanistiske discipliner? Vi er mange i uddannelsessektoren, som bærer et ansvar for at have gjort Grundtvig og Tove Ditlevsen til definitionen på dannelse og normal. Vi har – htx-gymnasier, grundskoler, forældre, vejledere, kommuner og politikere – en fælles forpligtelse til at gøre børn og unge fortrolige med naturfagene. De naturvidenskabelige og teknologiske fag bør komme på skoleskemaet tidligere i grundskolen, så vores børn får en naturlig og eksperimenterende tilgang til fagene. Den nye folkeskoleaftalehar netop introduceret teknologiforståelse som valgfag i udskolingen, men hvorfor ikke gøre det til et obligatorisk fag allerede på mellemtrinet? Derudover bør man gentænke undervisningsformen i grundskolen, så disse fag fra starten leges ind, og undervisningen gøres mere anvendelsesorienteret. Lykkes det ikke at vende udviklingen, mister vi mange af de talenter, der skal være med til at sikre Danmark »førertrøjen« i den teknologiske udvikling og grønne omstilling. Ole Heinager er administrerende direktør, NEXT Uddannelse København ",
        "metadata": {
            "source": "https://www.berlingske.dk/kommentatorer/verden-har-brug-for-flere-htxere-vi-er-noedt-til-at-aendre-kurs",
            "image_url": "https://berlingske.bmcdn.dk/media/cache/resolve/image_x_large_vertical/image/180/1808632/24733841-den-davrende-kronprins-frederik-nu-kong-frederi.jpg",
            "publication_time": "Mandag d. 24. juni 2024, kl. 14.04",
            "author": null,
            "related_links": [],
            "attachments": []
        }
    }
}