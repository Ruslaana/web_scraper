{
    "version": "1.0",
    "document": {
        "id": 16907,
        "title": "Mary tog fusen på journalist",
        "content": "Australske medier dækker det danske tronfølgerpars besøg i Australien tæt, og har været på pletten fra Frederik og Mary ankom til lufthavnen i Sydney fredag. Og tasmansk-fødte Kronprinsesse Mary er tilsyneladende begejstret over at være på hjemmebane.   Søndag var Mary med Kronprinsen på besøg i Sydney til et større arrangement, hvor de på et tidspunkt passerer tæt forbi den royale reporter Sarah Harris fra TV-stationen Nine News, der står og fortæller sine seere, at 'Dette er så tæt, man kan komme det danske tronfølgerpar på deres besøg her i Sydney'. Et par meter bag hende hører kronprinsessen Mary TV-værtens reportage, og træder helt ud af skemaet.   Kronprinsesse Mary går væk fra Frederik, træder hen bagved Sarah Harris, og tager hende venligt i skulderen: - Nej, det er ikke det tætteste, I kommer, siger hun med et kæmpe smil, der får den royale reporter ud af kurs et øjeblik. - Øhhh, er det ikke? stammer hun forvirret, mens Mary griner og smiler og går tilbage til sit følge, mens hun vinker. - I baggrunden ser Frederik en smule skeptisk ud over Marys usædvanligt kække udfald, der har charmeret selv den garvede royale reporter, der har dækket mange andre royale besøg: - Jeg har blandt andet dækket Prins Williams og den engelske dronnings besøg, og jeg har aldrig været ude for noget lignende, siger den overraskede reporter til sin tv-station Nine News. - Det er helt vidunderligt at møde en kongelig der er så meget nede på jorden, siger Sarah Harris.  I TV-optakten til tronfølgerparrets Australiens-besøg beskrives Marys ægteskab som en almindelig pige, der får opfyldt enhver piges hedeste prinsessedrømme, mens Kronprins Frederik beskrives således: - Før den danske kronprins blev gift med Mary, var han en af de mest eftertragtede og lækreste kongelige ungkarle i Europa. Han er veteran fra de danske specialstyrker, og levede et playboyliv, før han blev gift. De har betaget alle, og det er et moderne eventyr, der går i opfyldelse, rapporterer australsk tv, der dækker det danske konge-besøg tæt. Se Mary tage fusen på Sarah Harrisher.",
        "metadata": {
            "source": "https://www.berlingske.dk/samfund/mary-tog-fusen-paa-journalist",
            "image_url": "https://berlingske.bmcdn.dk/media/cache/resolve/image_x_large/image/41/410453/4694486-australia-denmark-royals.jpg",
            "publication_time": "Mandag d. 21. november 2011, kl. 09.33",
            "author": "Kenan Seeberg",
            "related_links": [],
            "attachments": []
        }
    }
}