{
    "version": "1.0",
    "document": {
        "id": 18835,
        "title": "I dag sker det endelig: Den første Fisker-elbil ruller ud",
        "content": "Han har ventet på det meget, meget længe. Men i dag sker det endelig: Produktionen af den danske bildesigner Henrik Fiskers elbil Ocean begynder, og de første biler vil rulle ud fra fabrikken. Det sker i den østrigske by Graz, små 200 kilometer sydvest for hovedstaden, Wien. Fabriksområdet fylder mere end 150 fodboldbaner, og det er her, at Ocean suv'en nu bliver produceret. Fisker Inc., som Henrik Fisker og hans kone, Geeta Gupta-Fisker, stiftede, forventer inden udgangen af 2023 at have produceret 42.400 Ocean suv'er.Det er 2.400 flere end de hidtil planlagte 40.000og skyldes den store efterspørgsel i både USA og Europa. Ocean-modellen kan komme op på 100 kilometer i timen på 4,2 sekunder, og bilens batteri skal kunne holde til 630 kilometers kørsel. Datoen i dag, 17. november, vil blive mindeværdig for Henrik Fisker. Hans 33 år lange karriere i bilbranchen har budt på højdepunkter som hans designarbejde hos BMW og Aston Martin og dybe nedture, som da hans første eget forsøg på at skabe elbilen Fisker Automotive for ni år siden gik konkurs, skriver nyhedsbureauet Bloomberg. Han har sagt, athan ønsker at blive mere værd end konkurrenten Tesla i 2027. Fabrikken i Graz ejes af den børsnoterede, canadiske virksomhed Magna Steyr, der er storproducent af komponenter til bilindustrien og blandt andet leverer til Mercedes-Benz, Toyota, BMW og Jaguar. Fabrikken i Graz har til dato stået for produktionen af flere end 3,7 millioner biler, heriblandt BMW 5-serie, BMW Z4, Jaguar E-Pace, Toyota GR Supra og Mercedes-Benz G-Klasse. »Vi var været i stand til at undgå fejl, som kun kan undgås, hvis man kender dem, og det gør jeg. Den erfaring, som jeg havde efter at have gjort dette en gang før, er uvurderlig,« siger Henrik Fisker til Bloomberg. Det er på den canadiske bilproducent Magna Steyrs kæmpefabrik i Graz i Østrig, at Henrik Fiskers Ocean-elbil nu bliver produceret.Fold sammenLæs mereFoto: Markus Leodolter/AP/Ritzau Scanpix. Produktionen af Ocean begynder beskedent. Inden udgangen af i år skal 15 biler leveres til Magnas kommercielle flåde. I det første kvartal vil der blive produceret 300 Ocean-biler, i det andet kvartal følger 8.000 biler efter. De sidste omkring 80 procent af de planlagte 42.400 biler skal produceres i andet halvår af 2023. Ifølge Geeta Gupta-Fisker, som er bilproducentens næstkommanderende og finansdirektør, er produktionsomkostningerne for den første Ocean præcis den samme som for nummer 40.000, så Fisker står ikke med en kæmpe regning for uudnyttet fabrikskapacitet i de første kvartaler, sådan som andre elbilproducenter har slået sig hårdt på. For to uger siden havde Fisker fået 62.000 reservationer på en Ocean suv, som står til en amerikansk pris på lige under 38.000 dollar (286.000 kroner). Selskabet forventer at være nået op på 80.000 ordrer inden nytår, hvor man oprindelig regnede med at nå 50.000, så for mange vil der blive en del ventetid på at få den nye bil leveret. »Jeg er ikke her for at bevise noget for folk, som ikke tror på mig. Jeg er her for at levere det, jeg tror forhåbentlig bliver et produkt, som folk virkelig vil holde af,« siger Henrik Fisker til Bloomberg. Fisker Inc. har hjemsted i Californien på den amerikanske vestkyst.Selskabet blev børsnoteret ad bagvejen i 2020og planlægger at begynde produktionen af den anden bilmodel, Pear, i 2024. Det skal ske i Ohio i USA sammen med den kinesiske samarbejdspartner Foxconn, som er verdens største elektronikproducent og står for fabriks- og samlekapaciteten til blandt andet Apples iPhones. Lige nu har flere end 5.000 skrevet sig op til at købe en Pear-bil.",
        "metadata": {
            "source": "https://www.berlingske.dk/virksomheder/i-dag-sker-det-endelig-den-foerste-fisker-elbil-ruller-ud",
            "image_url": "https://berlingske.bmcdn.dk/media/cache/resolve/image_x_large/image/161/1616707/24265745-pix-henrik-fisker.jpg",
            "publication_time": "Torsdag d. 17. november 2022, kl. 10.00",
            "author": "Thomas Breinstrup",
            "related_links": [],
            "attachments": []
        }
    }
}