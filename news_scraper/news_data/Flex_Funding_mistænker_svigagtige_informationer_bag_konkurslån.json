{
    "version": "1.0",
    "document": {
        "id": 10111,
        "title": "Flex Funding mistænker svigagtige informationer bag konkurslån",
        "content": "To ud af de 63 virksomheder, der har lånt penge via udlånsplatformen Flex Funding, er gået konkurs. Selskabet mistænker svig i et af lånene. Det skriver dagbladetBørsen.  I Flex Fundings årsregnskab kan man læse, at det ene lån i restance skyldes »virksomhedens konkurs umiddelbart efter udbetaling,« hvilket ifølge selskabet tyder på, at lånet, som er på 500.000 kr., blev formidlet på baggrund af svigagtige informationer fra virksomheden. »Til en start har vi valgt at betale omkostningerne ved at inddrive kravene, fordi vi er ved at opbygge en kredithistorik, som vi skal vise overfor omverden, at vi naturligvis har styr på kreditvurderingen. Hermed kan vi blandt andet tiltrække institutionelle investorer, siger Henrik Vad, administrerende direktør i Flex Funding«, til dagbladet Børsen.  Det andet konkursramte selskab, som oprindeligt havde lånt 870.000 kr. via Flex Funding, sidder tilbage med et restgæld på 65.000 kr., der blandt andet har sikkerhed i friværdien i tre huse i Glostrup. Ifølge Henrik Vad er inddrivelse en lang proces, der kan tage op til flere uger. Dog er to lån i restance ud af et samlet formidlet udlån på 76 mio. kr. ikke en ressourcekrævende affære.",
        "metadata": {
            "source": "https://www.berlingske.dk/aktier/flex-funding-mistaenker-svigagtige-informationer-bag-konkurslaan",
            "image_url": "https://berlingske.bmcdn.dk/media/cache/resolve/image_x_large/image/10/108658/17255369-billede.jpg",
            "publication_time": "Mandag d. 15. maj 2017, kl. 08.35",
            "author": null,
            "related_links": [],
            "attachments": []
        }
    }
}