{
    "version": "1.0",
    "document": {
        "id": 22177,
        "title": "Arbejdernes løn banker de højt uddannedes og runder stor milepæl",
        "content": "Torsdag er det 1. maj. Og som altid vil røde faner blive luftet, mens kampråb og rødglødende taler vil fylde Fælledparken i København. Et af de budskaber, der tidligere har lydt fra Fagbevægelsens Hovedorganisation, FH, er, at »Et stærkt velfærdssamfund bygger på en stærk offentlig sektor.« Men i virkeligheden burde fagbevægelsen fejre dagen på en helt anden måde, fordi en arbejderfamilie i dag tjener så mange penge, at den tidligere kamp ikke længere er relevant, mener den liberale tænketank, CEPOS. Arbejderne kan juble over, at de er en af de grupper i det danske samfund,der har den største fremgang i deres privatøkonomi. Beregninger fra CEPOS viser, at fra 2010 og frem til i dag er de faglærte og ufaglærte den gruppe, som i gennemsnit har haft den største fremgang i deres realløn. Den er vokset en hel del mere, end det er tilfældet for danskere med lange videregående uddannelser. Samtidig lyder spådommen, at 2025 vil blive det første år, hvor den gennemsnitlige indkomst for en arbejderfamilie runder en million kroner. Det er naturligt nok før skat og inklusive pension og børnepenge. En arbejderfamilie er defineret som en familie, hvor begge forældre er faglærte. » I min optik er den tid, hvor fagbevægelsen kæmper arbejdernes sag, for længst forbi. I stedet for at kæmpe for en større offentlig sektor og højere ydelser til de mange, der er på offentlig forsørgelse, burde de kæmpe for at skattekronerne anvendes bedst muligt, ogvi har et samfund i vækst og fremgang,« siger cheføkonom i CEPOS, Mia Amalie Holstein. I opgørelsen fra CEPOS kan man se, at det også er gået ret godt for personer med korte og mellemlange uddannelser. Det har ligeledes fået en ganske pæn fremgang i deres realløn. Det er fremgang i ens løn minus inflationen. Når personer med lange videregående uddannelser er de store tabere i kampen om mere i løn, kan det skyldes, at mange af dem er ansat i det offentlige. Det fremhæver tidligere overvismand og professor i økonomi på Aarhus Universitet, Torben M. Andersen. Mia Amalie Holstein fremhæver, at den største drivkraft til at få mere i løn er højere produktivitet. Det burde være fagbevægelsens store budskab på arbejdernes internationale kampdag, mener hun. »Produktivitet er et af de vigtigste redskaber til at løfte lønningerne og øge levestandarden for mennesker. En vigtig kamp kunne derfor væreat løfte produktivitetsvæksten,som har været svag siden 00erne,« siger Mia Amalie Holstein. Mia Amalie Holstein.Fold sammenLæs mereFoto: Søren Bidstrup. Hun mener derfor, at fagbevægelsen skal kæmpe for lavere selskabsskat, som er en af drivkræfterne bag en bedre fremgang i vores produktivitet. Torben M. Andersen er enig i, at der er en klarsammenhæng mellem løn og produktivitet. »Historisk har der også været en forståelse herfor især i en økonomi som den danske. Hvis lønnen stiger mere end produktiviteten, vil det skade konkurrenceevnen og dermed på sigt beskæftigelsen. Og der har også været en forståelse for, at en solidarisk lønpolitik stiller krav til kvalifikationer og dermed produktivitet,« siger Torben M. Andersen. Han fremhæver, at når en gennemsnitlig arbejderfamilie i dag har en indkomst på over en million kroner, afspejler det både produktivitetseffekten, men også, at beskæftigelsen er høj for både mænd og kvinder. De røde faner og arbejdernes kampdag er herhjemme blevet fejret helt tilbage siden 1890. Siden dengang har arbejderne fået en særdeles kraftig lønfremgang, I dag er reallønnen for arbejderne 11 gange større end dengang. Lignende kraftige velstandsstigninger har der naturligt nok været i hele samfundet og for alle danskere. Men arbejdernes gevinst er vokset mere end fremgangen i landets samlede produktion, BNP.  Cheføkonom i FH, Damoun Ashournia, kalder det »super glædeligt«, at det går rigtig godt for arbejdernes løn og indkomst. »Det er det, som vores medlemmer går ind til overenskomstforhandlinger for.Vi er glade for, at det lykkedes,« siger Damoun Ashournia. Han kommer samtidig med et forbehold, som også er afgørende for, at han stadig mener, at fagbevægelsen er relevant. »Der er ingen automatik i, at højere produktivitet giver højere lønstigninger. De stigninger i produktiviteten, vi ser i andre lande, bliver ikke delt med lønmodtagerne på samme måde, som det sker herhjemme. I mange lande bliver kagen større, mens velstanden stiger, men det får lønmodtagerne ikke noget ud af,« siger Damoun Ashournia og fortsætter: »Lønmodtagerne i Danmark får en større andel af kagen, fordi fagforeninger arbejder for det til overenskomstforhandlinger,« siger Damoun Ashournia Han afviser samtidig, at det skulle være en god idé med en lavere selskabsskat. »Jeg vil gerne stille spørgsmålstegn ved, hvad CEPOS vil kæmpe for. Den danske konkurrenceevne er i top, og mig bekendt mangler der ikke kapital. Derfor kan jeg ikke se, hvad det er for et problem, CEPOS vil løse med lavere selskabsskat,« siger Damoun Ashournia. Torben M. Andersen påpeger, at lavere selskabsskat godt kan give en højere produktivitet, hvis den giver anledning til investeringer i ny teknologi. »Men effekterne skal sammenlignes med de effekter, brug af et tilsvarende provenu vil have på andre ting. Det er for eksempel uddannelse, der også kan øge produktiviteten,« siger Torben M. Andersen.  ",
        "metadata": {
            "source": "https://www.berlingske.dk/business/arbejdernes-loen-banker-de-hoejt-uddannedes-og-runder-stor-milepael",
            "image_url": "https://berlingske.bmcdn.dk/media/cache/resolve/image_x_large_vertical/image/191/1916659/24941444-1-maj-arrangement-arrangeret-af-fagbevgelsens-ho.jpg",
            "publication_time": "Torsdag d. 01. maj 2025, kl. 07.10",
            "author": "Frederik M. Juel",
            "related_links": [],
            "attachments": []
        }
    }
}