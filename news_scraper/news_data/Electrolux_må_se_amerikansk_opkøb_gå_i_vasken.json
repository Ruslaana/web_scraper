{
    "version": "1.0",
    "document": {
        "id": 13278,
        "title": "Electrolux må se amerikansk opkøb gå i vasken",
        "content": "Den svenske producent af hvidevarer Electrolux må se sit forsøg på at købe amerikanske General Electrics hvidevareforretning gå op i røg. Det oplyser det svenske selskab i en meddelelse mandag morgen. Det er amerikanerne, der har trukket stikket, da selskaberne ikke har kunnet få de amerikanske myndigheders godkendelse af handlen, som havde en værdi af omkring 3,3 mia. dollar.  Fusionen med General Electrics hvidevareforretning blev annonceret tilbage i september 2014, men siden har den mødt modstand fra det amerikanske justitsministerium, der tilbage i juli i år bad selskaberne om aflyse brylluppet. Der kører i øjeblikket en retssag med det amerikanske justitsministerium, og af den årsag ærgrer det Electrolux, at General Electric har droppet handlen. Ifølge aftalen mellem de to selskaber betyder den droppede handel, at Electrolux må punge ud med 175 mio. dollar - eller 1200 mio. kr. til General Electric.  - Selv om vi er skuffede over, at handlen ikke bliver gennemført, føler vi os overbevist om, at Electrolux har evnen til fortsat at vokse og udbygge sin position som en global producent af hvidevarer, siger Keith McLoughlin, der er topchef for Electrolux, i en meddelelse. General Electric håber at kunne sælge sin hvidevareforretning til anden siden, oplyser selskabet mandag.",
        "metadata": {
            "source": "https://www.berlingske.dk/business/electrolux-maa-se-amerikansk-opkoeb-gaa-i-vasken",
            "image_url": "https://berlingske.bmcdn.dk/media/cache/resolve/image_x_large/image/19/197758/11605669-electronics-results.jpg",
            "publication_time": "Mandag d. 07. december 2015, kl. 08.49",
            "author": null,
            "related_links": [],
            "attachments": []
        }
    }
}