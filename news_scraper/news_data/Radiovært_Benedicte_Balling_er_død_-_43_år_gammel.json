{
    "version": "1.0",
    "document": {
        "id": 7035,
        "title": "Radiovært Benedicte Balling er død - 43 år gammel",
        "content": "Radiovært Benedicte Balling er død i en alder af 43 år, oplyser radioen Nova i en pressemeddelelse. Hun fik i 2017 konstateret brystkræft. Siden har hun kæmpet mod sygdommen, indtil hun mandag aften sov ind. Benedicte efterlader sig manden Philip Krag-Juel-Vind-Frijs og deres fireårige datter Josephine »Vi har haft fornøjelsen af Benedictes altid gode og smittende humør samt indlysende radiotalent, siden hun i 2010 startede som morgenvært på The Voice.« »I de sidste år har hun været studievært på Nova, hvor mange tusinde mennesker hver dag har nydt hendes selskab,« skriver Nova i pressemeddelelsen. Benedicte Balling debuterede på »Go' Morgen Danmark« i 1996. Senere fik hun job som reporter på danseshowet »Vild med dans,« og hun har også medvirket i »Zulu Djævleræs.« I juni 2017 valgte værten at dele nyheden om kræften med offentligheden på Facebook. »For en lille måned siden fik jeg konstateret brystkræft. Et kæmpe chok for mig og min familie og noget, jeg hver dag bearbejder i min hjerne og krop,« skrev Benedicte Balling og tilføjede: »Jeg er startet i behandling og glæder mig til, det er vel overstået. Har heldigvis verdens bedste familie, venner og kolleger, som støtter os hver dag.« /ritzau/",
        "metadata": {
            "source": "https://www.berlingske.dk/kultur/radiovaert-benedicte-balling-er-doed-43-aar-gammel",
            "image_url": "https://berlingske.bmcdn.dk/media/cache/resolve/image_x_large/image/113/1138519/22776855-.jpg",
            "publication_time": "Tirsdag d. 09. april 2019, kl. 11.24",
            "author": null,
            "related_links": [],
            "attachments": []
        }
    }
}