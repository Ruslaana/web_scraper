{
    "version": "1.0",
    "document": {
        "id": 20141,
        "title": "Beredskabsstyrelsen sendt til Den Centralafrikanske Republik",
        "content": "FN-organisationen World Food Programme (WFP) har bedt om dansk hjælp til at genetablere en nødhjælpslejr i byen Kaga Bandoro i Den Centralafrikanske Republik. Den tidligere lejr i Kaga Bandoro, der ligger 275 kilometer nordvest for hovedstaden, Bangui, er blevet hårdt medtaget af den væbnede konflikt i landet, hvor mindst 650.000 mennesker er blevet fordrevet. Beredskabsstyrelsen oplyser, at der sendes en dansk nødhjælpsekspert til landet sammen med to kolleger fra styrelsens svenske søsterorganisation, Myndigheten for samhällsskyd och beredskap. Det sker i regi af nødhjælpssamarbejdet IHP (International Humanitarian Partnership). »Ekspertholdet skal blandt andet vurdere de logistiske og sikkerhedsmæssige udfordringer, en mission til landet vil medføre, og udarbejde en plan for en eventuel genopbygning af lejren i Kaga Bandoro,« skriver Beredskabsstyrelsen. Turen til Den Centralafrikanske Republik forventes at vare fra 20. til 27. maj. En eventuel genopbygning af FN-lejren vil højst sandsynligt finde sted senere på sommeren. Lejren skal forsyne FN-folk med en base for nødhjælpsbistand til de mange fordrevne.",
        "metadata": {
            "source": "https://www.berlingske.dk/samfund/beredskabsstyrelsen-sendt-til-den-centralafrikanske-republik",
            "image_url": "https://berlingske.bmcdn.dk/media/cache/resolve/image_x_large/image/85/855940/7374844-cafrica-unrest.jpg",
            "publication_time": "Torsdag d. 15. maj 2014, kl. 10.38",
            "author": null,
            "related_links": [],
            "attachments": []
        }
    }
}