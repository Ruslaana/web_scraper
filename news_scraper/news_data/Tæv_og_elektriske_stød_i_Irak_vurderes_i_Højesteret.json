{
    "version": "1.0",
    "document": {
        "id": 19840,
        "title": "Tæv og elektriske stød i Irak vurderes i Højesteret",
        "content": "For mere end 17 år siden blev en gruppe mænd i det sydlige Irak tævet med slag og spark. Nogle fik også elektriske stød og blev slået under fødderne, har de fortalt. Nu vil beretningerne fra det sydlige Irak og en lang række andre oplysninger blive bedømt af Højesteret. Fra mandag er der afsat seks retsmøder. Danske soldater var dengang udsendt til Irak og deltog i november 2004 i Operation Green Desert i landsbyen AZ Zubayr nær Basra. 350 soldater var med og samarbejdede med britiske soldater og lokale myndigheder, som tilbageholdt mændene. Spørgsmålet er, om det danske forsvar kan lastes for, hvad der senere overgik dem. Var Danmark ved at deltage i operationen medansvarlig, når man på forhånd vidste, at der var en reel risiko for, at fangerne ville blive udsat for en inhuman behandling hos de lokale myndigheder? Det blev besvaret med et ja af Østre Landsret i 2018. Chefen for den danske bataljon, oberst John Dalby, og hans folk gjorde ikke noget for at følge op. De undlod at lokalisere de tilbageholdte og forvisse sig om, at de var i god behold, mente landsretten. 18 ud af 23 irakere fik medhold. De fik hver tilkendt en erstatning på 30.000 kroner plus renter. Men Forsvarsministeriet ankede dommen for at blive frifundet. Omvendt kræver irakerne, at Højesteret sender sagen retur til landsretten, fordi den ikke i første omgang blev behandlet grundigt nok. Eller at de tilkendes et højere beløb. Meget er på spil. Udfaldet kan blandt andet få betydning for, hvordan danske soldater fremover skal optræde i udlandet, lød det fra den daværende forsvarsminister efter landsrettens dom. »Den retstilstand, som dommen udtrykker, er problematisk, for den vil sætte Danmark i en meget vanskelig situation, når vi udsender soldater,« udtalte Claus Hjort Frederiksen (V). Sagens omfang er enormt. For et år siden oplyste Forsvarsministeriet, at der var blevet brugt næsten 30 millioner kroner på advokatbistand. De 23 har forklaret, at de efter tilfangetagelsen blev udsat for tortur og anden inhuman behandling først på den britiske militærbase Shaiba Log Base. Og derefter i fængslet på politistationen Al Jameat i Basra. Ministeriets advokat, Peter Biering, vil blandt andet forsøge at overbevise landets øverste domstol om, at man ikke kan stole på irakernes forklaringer om, hvad der er hændt dem. Det fremgår af et såkaldt processkrift. Irakernes sag føres af advokat Janus Fürst. Deres juridiske rådgiver er Christian Harlang. I en pressemeddelelse har han oplyst, at sagen vil blive indbragt for Den Europæiske Menneskerettighedsdomstol, såfremt Højesteret ikke hjemviser sagen til landsretten eller giver en rimelig erstatning. /ritzau/",
        "metadata": {
            "source": "https://www.berlingske.dk/indland/taev-og-elektriske-stoed-i-irak-vurderes-i-hoejesteret",
            "image_url": "https://berlingske.bmcdn.dk/media/cache/resolve/image_x_large/image/154/1543964/24080480-camp-danevang-john-dalby---20.jpeg",
            "publication_time": "Lørdag d. 30. april 2022, kl. 10.01",
            "author": null,
            "related_links": [],
            "attachments": []
        }
    }
}