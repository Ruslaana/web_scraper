{
    "version": "1.0",
    "document": {
        "id": 16962,
        "title": "Stalking, erigeret lem og upassende tilråb – kvindelige livreddere på nordsjællandske strande udsættes for grænseoverskridende adfærd",
        "content": "Hun går ind i livredderskuret for at hente nogle remedier til at behandle en badegæst, der er blevet brændt af en brandmand. Pludselig tager han sit erigerede lem frem og begynder at onanere. »Må jeg røre dine bryster,« siger han, mens han følger efter hende ind i livredderskuret. Han rækker ud efter hende. Sådan fortæller en 23-årig kvindelig livredder fra Nordkystens Livredningstjeneste om en af de oplevelser, hun har haft på arbejde. Cheflivredder fra Nordkystens Livredningstjeneste John Mogensen bekræfter episoden og fortæller, at den er meldt til politiet. Og hun er ikke den eneste, der har været udsat for upassende adfærd. Helsingør Dagblad har tidligere beskrevet, hvordan kvindelige livreddere oplever grænseoverskridende episoder på arbejdet. Berlingske har talt med en række kvindelige livreddere, der fortæller om dybt grænseoverskridende episoder på Nordsjællands strande. »Kommer du og smører mig ind i solcreme?« »Giver du mund til mund?« »Må jeg få et kys?« Det er blot nogle af de bemærkninger, kvindelige livreddere må lægge øre til, når de er på arbejde. Men det er langtfra kun sjofle tilnærmelser, der møder dem. Hver sommer må cheflivredder fra Nordkystens Livredningstjeneste John Mogensen anmelde flere episoder til politiet, hvor mandlige strandgæster har udvist grov og grænseoverskridende adfærd. Og det er blevet værre, lyder det fra cheflivredderen: »Folks opførsel på stranden er blevet værre. Ikke kun over for livreddere, men også badegæsterne imellem,« siger han og tilføjer, at det sker hyppigere og hyppigere, at livreddere bliver udsat for grænseoverskridende adfærd. 20-årige Mathilde Skjøth har hørt lidt af hvert i løbet af sine fire sæsoner som livredder på de nordsjællandske strande. Men for to somre siden havde hun en oplevelse, der har sat sine tydelige spor i hendes hukommelse. Mathilde var i gang med at ordne livredderbåden på en strand i Helsingør, da tre nøgne mænd i 30erne kom op og talte med hende. De ville høre, om Mathilde ville sejle dem en tur. Hun takkede nej, hvilket resulterede i, at en af mændene lagde sig op i båden – nøgen. Mathilde Skjøth har arbejdet som livredder i fire sæsoner. Det betyder, at hun har oplevet lidt af hvert, og det betyder, at hun tænker mere over, hvad hun har på, når hun er på arbejde.&nbsp;&nbsp;Fold sammenLæs mereFoto: Linda Kastrup. Heldigvis hoppede de to andre mænd op efter deres ven. Forhåbentlig som udtryk for, at selvdesyntes, det var for meget. Det er heldigvis ikke hver dag, hun må forholde sig til nøgne mænd, der ligger i hendes båd. Til gengæld har hun nogle gange været ude for, at folk vil tage billeder af hende i badetøj. Noget der betyder, at hun i høj grad tænker over, hvad hun har på, når hun er på arbejde: »Det er sjældent, jeg sidder i bikini. Det er, som om folk føler, det er en invitation. Jeg går også altid med lange shorts. Jeg vil egentlig hellere have nogle kortere på, men det leder bare til kommentarer,« siger Mathilde Skjøth. Mathilde Skjøth oplever også kommentarer som »hvis jeg svømmer langt ud, redder du mig så og giver mig mund til mund?«. Men så var der også dagen, hvor en nøgen mand lagde sig op i livredderbåden.Fold sammenLæs mereFoto: Linda Kastrup. 25-årige Silje Krarup har også måttet finde sig i lidt af hvert i sin tid som livredder i Nordsjælland. Selvom hun har været glad for sit job, har det ikke været uden upassende kommentarer som »giver du mund til mund«, og »vil du smøre mig ind i solcreme«. »Det frygtelige er, at man vænner sig til det. Man lærer at lukke ørene for det,« siger Silje Krarup, der læser medicin og arbejder på Rigshospitalet. Hun stoppede som livredder forrige år for at fokusere på sit studiejob. Det sker også, at badegæster fotograferer hende. Men der er også de mere grænseoverskridende oplevelser, som Silje sent vil glemme fra sine seks år i Nordkystens Livredningstjeneste. Badegæsten der begyndte at stalke hende. For tre somre siden holdt Silje vagt på en af Nordsjællands mange strande, da hun lagde mærke til noget. Den samme mand begyndte at dukke op på stranden hver dag. Alene. Manden, som Silje skyder til at have været i starten af 60erne, var flink og venlig de første dage. Han lagde sig på stranden tæt på Siljes livredderskur og kiggede på hende. De fleste dage op til seks timer. Når han om eftermiddagen pakkede sammen, forsøgte han at tale med Silje. Efter en uges besøg blev det for meget. Silje måtte flytte strand. Men der gik ikke mere end to dage, før manden dukkede op der. »Han må have kørt rundt og ledt efter mig,« siger Silje. Manden begyndte at sende breve og blomster til Siljes arbejdsplads, Nordkystens Livredningstjeneste, og hendes privatadresse. Brevene indeholdt kærlighedserklæringer. Hvor dejlig han syntes, hun var. Hvilken lys fremtid de kunne have. Det blev for meget for Silje, der måtte have hjælp af sin mor til at kontakte politiet. Hun kunne ikke overkomme det. »Det var totalt over grænsen og meget ubehageligt. Det har virkelig flyttet noget i mig,« siger hun. En af de kvindelige livreddere, der også har måttet finde sig i lidt af hvert fra strandgæsterne, er 23-årige Anna Mathiasen. Hun har arbejdet som livredder de sidste sæsoner men ikke i år. Normalt er det hyggeligt, når gæsterne på stranden kommer op og taler med hende. Men en episode forrige år blev for meget. En ung mand i 20erne kom flere dage i træk tilbage til den samme strand for at tale med Anna. Anna Mathiasen synes generelt, det er hyggeligt, når badegæsterne taler med hende på stranden. Men særligt én oplevelse blev alt for meget.Fold sammenLæs mereFoto: Mads Joakim Rimer Rasmussen. En af dagene kom han med mad til hende, som hun afviste at tage imod. Den unge mand blev vred over, at Anna ikke gav ham nok opmærksomhed. »Du kigger ikke på mig. Jeg taler til dig og har taget mad med til dig. Men du giver mig ikke noget opmærksomhed,« sagde han til hende. Næste dag kom han igen og gik ind i livredderskuret. Han ville have hende til at kysse ham. »Han bliver ved og ved. Efter jeg gentagne gange havde afvist ham, ville han have mig til at kysse ham på kinden i stedet,« siger Anna Mathiasen, der til sidst måtte smide ham ud af livredderskuret ved at hæve stemmen. Det var ubehageligt, da en mand flere dage i træk kom op for at tale med hende. Pludselig ville han have hende til at kysse ham.Fold sammenLæs mereFoto: Mads Joakim Rimer Rasmussen. »Der er den her forestilling om at være livredder, hvor folk tror, det er okay at sige ting til os. Det skræmmende er, at det er, som om det følger med jobbet,« siger hun. Chef for Nordkystens Livredningstjeneste John Mogensen fortæller til Berlingske, at det ikke kun er de kvindelige livreddere, der møder grænseoverskridende adfærd på stranden – det går også ud over mændene. »Jeg skal passe på mine ansatte og forberede dem bedst muligt. Men det er svært. For man kan ikke altid vide, hvordan man reagerer, når man er udsat for noget grænseoverskridende,« siger han. John Mogensen opfordrer til, at badegæsterne hjælper hinanden med at opføre sig ordentligt.",
        "metadata": {
            "source": "https://www.berlingske.dk/metropol/stalking-erigeret-lem-og-upassende-tilraab-kvindelige-livreddere-paa",
            "image_url": "https://berlingske.bmcdn.dk/media/cache/resolve/image_x_large/image/169/1697856/24482583-.jpg",
            "publication_time": "Fredag d. 21. juli 2023, kl. 17.59",
            "author": "Anna Sofie Harboe Andersen",
            "related_links": [],
            "attachments": []
        }
    }
}