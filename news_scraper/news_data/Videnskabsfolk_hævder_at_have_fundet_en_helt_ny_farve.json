{
    "version": "1.0",
    "document": {
        "id": 21659,
        "title": "Videnskabsfolk hævder at have fundet en helt ny farve",
        "content": "Et hold af amerikanske videnskabsfolk mener at have fundet en helt ny farve, som ingen tidligere har set. Farven, som videnskabsmændene har døbt »olo«, ligger mellem grøn og blå,skriver BBC. Forsøgspersonerne har set den blå-grønne farve ved at få stimuleret nethinden med laserstråler. Ifølge professor Ren Ng fra University of California, der deltog i eksperimentet, som erdokumenteret i tidskriftet Science Advances, kan eksperimentet lede til dybere indsigt i og muligvis afhjælpe farveblindhed. »Farven var mere mættet end nogen farve, man kan se i den virkelige verden. Det svarer til, at man hele sit liv kun har set pink: En dag kommer der så en person ind på kontoret med T-shirt i en farve, som er mere dybt pink, end du nogensinde har set det før, og de siger så, at det er en ny farve, som skal hedde rød,« siger Ren Ng til BBC’s Radio 4. BBC har også talt med den britiske professor John Barbur, der forsker i syn på University of London og ikke var med i det amerikanske forsøg. Barbur kalder forsøget en »teknologisk bedrift«, men mener at det er »op til diskussion«, hvorvidt der er tale om opdagelsen af en ny farve.",
        "metadata": {
            "source": "https://www.berlingske.dk/internationalt/videnskabsfolk-haevder-at-have-fundet-en-helt-ny-farve",
            "image_url": "https://berlingske.bmcdn.dk/media/cache/resolve/image_x_large_vertical/image/191/1913530/24935403-nrbillede-af-je.jpg",
            "publication_time": "Søndag d. 20. april 2025, kl. 22.12",
            "author": "Søren Frank",
            "related_links": [],
            "attachments": []
        }
    }
}