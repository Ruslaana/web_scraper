{
    "version": "1.0",
    "document": {
        "id": 8791,
        "title": "Unge pigers intime billeder deles i kontroversiel mappe",
        "content": "Adskillige unge piger helt ned til 13-årsalderen i Viborg-området, der har lagt mere eller mindre afklædte billeder af sig selv ud på nettet, er havnet i en mappe, der nu deles af drenge over hele landet. Det skriver dr.dk. Billedsamlingen har fået navnet »Viborg-mappen«, og politiet ved ikke, hvem de oprindelige bagmænd er og har opgivet at finde dem. Og skønt det er strafbart at deltage i distribueringen, er der ikke noget, politiet kan gøre for at stoppe udbredelsen. »Det er en umulig opgave for os at stoppe det. Vi kan godt lukke en mappe ned, men den er blevet kopieret af mange, inden vi lukker den. Så når vi lukker den ene ned, kan der dukke en ny op igen under et andet navn,« siger politiassistent Erik Hykkelberg fra Midt og Vestjyllands Politi til dr.dk. I en af de versioner af mappen, der har cirkuleret, skulle personer, der ville have adgang til den, selv bidrage med pigebilleder. Og politiet har tidligere haft sigtet tre drenge for at give de intime billeder videre. For pigerne i Viborg-området kan offentliggørelsen af billederne blive en ubehagelig og pinlig oplevelse. Mange er lette at identificere, og ved flere af billederne er både pigernes navn og skole føjet til. Derfor advarer politiet på det kraftigste unge mod at tage den slags selfies. »Det vigtigste er simpelthen at få fortalt, at de ikke skal tage den slags billeder. Lad nu for guds skyld være«, siger Erik Hykkelberg til dr.dk. ",
        "metadata": {
            "source": "https://www.berlingske.dk/samfund/unge-pigers-intime-billeder-deles-i-kontroversiel-mappe",
            "image_url": "https://berlingske.bmcdn.dk/media/cache/resolve/image_x_large/image/8/81222/8367186-intimeselfies.jpg",
            "publication_time": "Tirsdag d. 03. marts 2015, kl. 07.35",
            "author": null,
            "related_links": [],
            "attachments": []
        }
    }
}