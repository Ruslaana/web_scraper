{
    "version": "1.0",
    "document": {
        "id": 18025,
        "title": "Pengenød plager verdens ældste bank",
        "content": "Banken, der er Italiens tredjestørste bank og har eksisteret siden 1472, skal rejse ny kapital for at polstre de slunkne kasser, der har været hårdt prøvet igennem finanskrisen og Sydeuropas gældskrise. 4,1 mia. euro (30,6 mia. kr.) skal banken betale tilbage til den italienske stat i år, og til det formål har den offentliggjort planer om et aktiesalg for 3 mia. euro. Men det skal måske hæves, fortæller banken i en meddelelse, og måske skal beløbet helt op på 5 mia. euro ifølge den italienske avis Il Sole 24 Ore.  Det tages ikke godt imod af aktiemarkedet, der tirsdag sender bankens aktiekurs 7,9 pct. ned til 0,231 euro. Dermed er banken værdisat til kun 2,7 mia. euro på børsen i Milano. Monte Paschis aktiekurs bundede i 0,155 euro i december 2013, og der er fortsat meget langt op til de højder på over 3,5 euro per aktie, banken kostede i 2007. ",
        "metadata": {
            "source": "https://www.berlingske.dk/virksomheder/pengenoed-plager-verdens-aeldste-bank",
            "image_url": "https://berlingske.bmcdn.dk/media/cache/resolve/image_x_large/image/60/607796/7306671-monte-paschi.jpg",
            "publication_time": "Tirsdag d. 15. april 2014, kl. 11.02",
            "author": null,
            "related_links": [],
            "attachments": []
        }
    }
}