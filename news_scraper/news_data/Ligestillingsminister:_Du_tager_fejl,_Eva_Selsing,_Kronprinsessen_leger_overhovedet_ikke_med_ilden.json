{
    "version": "1.0",
    "document": {
        "id": 12826,
        "title": "Ligestillingsminister: Du tager fejl, Eva Selsing, Kronprinsessen leger overhovedet ikke med ilden",
        "content": "Filosof Eva Selsing er ved at miste tålmodigheden med Kronprinsparret, som hun kritiserer for at bryde med traditionerne om at være ikke-politiske. Hun frygter, at kongehusets øgede stillingtagen vil sætte den brede folkelige opbakning til monarkiet, og dermed kongehusets berettigelse, på spil. »Ikke alle er så forbilledlige repræsentanter for befolkningen og nationen som majestæten. Jeg tænker her på Kronprinsparret, som viser sig stadigt mere villigt til at forlade det kloge princip om at favne bredt og afstå fra politik,«skriver hun i en kommentar til Berlingske, der siden har fået mange reaktioner på sociale medier, hvor brugere både roser og raser. Eva Selsing, der er selvudråbt royalist, nævner en række eksempler på episoder, der i hendes øjne viser, at »kongehuset leger med ilden«. F.eks. når Kronprinsparret tilslutter sig klimakampen ved at deltage i klimamiddage og komme med løfter om at skrue ned for Marys kjoleforbrug. Eller da Kronprinsen vælger »rocksanger-maleren« og »den evigtunge hipster« Kasper Eistruptil at male sit famøse portræt. Mest forarget er Eva Selsing dog over, at kronprinsesse Mary, som den første royale nogensinde, har takket ja til at væreprotektor for et internationalt pride-arrangement, Copenhagen2021. Regnbuearrangementet har til formål at sætte fokus på bedre rettigheder for LGBT-personer i hele verden. Men det synspunkt har fået ligestillingsminister Mogens Jensen til at sætte sig til modværge. Og da han kontakter Berlingske, er det for at tage skarp afstand fra Eva Selsings kommentar: »Eva Selsing tager fuldstændig fejl. Det her er helt inde for skiven. Kronprinsessen leger overhovedet ikke med ilden, når hun har påtaget sig det her protektorat for Copenhagen2021. Tværtimod viser Kronprinsessen vejen ved at bruge sin stemme. Hun repræsenterer danske værdier, når hun bakker op om, at folk skal have lov til at være dem, de er, i Danmark.« Ifølge Eva Selsing både lyder og er den opgave, Kronprinsessen har påtaget sig, politisk. Det forklarer hun med, at LGBT-begivenheden uundgåeligt kædes sammen med landsforeningen, LGBT Danmark, der jævnligt forholder sig til politiske dilemmaer. Senest ved f.eks. at bakke op om at give kønsændrende hormoner til børn. Det skal siges, at LGBT-foreningen hverken er sponsor på pride-arrangementet, eller har hyret kronprinsesse Mary, men Eva Selsing argumenterer for, at når man siger pride-arrangement, så siger man automatisk LGBT Danmark. Men den præmis køber Mogens Jensen ikke. »Det, der falder mig for brystet er, at Eva Selsing går ind og undsiger en ligestillingsdagsorden i Danmark, der har bred opbakning i befolkningen. Samtidig forsøger hun at gøre Kronprinsessen til en eller anden del af LGBT Danmarks dagsorden. Og det synes jeg ikke er rimeligt,« siger han. Foruden at være politisk klandrer Eva Selsing kongehuset for at »favorisere dem, der udskammer de få, som forsøger at tage vare på Danmark«. Og hun peger på, at der er et sammenfald mellem de kunstnere, som Kronprinsparret vælger at støtte gennem pengepræmier og priser, og venstreorienterede holdninger. »Tag den årlige prisuddelingsfest, som parret afholder, der er så besynderlig en affære: På den ene side folkelig og på den anden side ulideligt »edgy« i valget af prismodtagere. Man gav en pris til sangerinden MØ, derhar kaldt Pia Kjærsgaard for et »nazisvin,«skriver hun. Berlingske har fremlagt Eva Selsings kritik for kongehusekspert og historiker Michael Bregnsbo fra Syddansk Universitet, som afviser, at det har noget på sig. »Det er ikke så graverende. Jeg mener ikke, at man kan sige, at fordi man hylder nogen for deres kunst, så sympatiserer eller deler man også kunstnerens politiske holdninger. Det handler om at følge med tiden og række ud efter nogle kunstnere og miljøer, der følger med tiden. Og ikke kun den brede befolkning,« lyder ekspertvurderingen. Michael Bregnsbo anerkender, at det for et moderne kongehus kan være en svær balancegang at favne bredt og holde trit med samfundets udvikling. »Ligegyldigt, hvad Mary gør, vil det føre til kritik. Der kan være noget problematisk ved at støtte f.eks. ligestilling for LGBT-personer, men det er ikke sådan, at hun kan tages til indtægt for alle deres synspunkter, selvom der kan være en fare i, at hun bliver sat i forbindelse med de synspunkter. Samtidig vil der være nogle problematikker ved ikke at gøre det. Jeg synes, det er meget sympatisk,« siger han.",
        "metadata": {
            "source": "https://www.berlingske.dk/debatinterview/ligestillingsminister-du-tager-fejl-eva-selsing-kronprinsessen",
            "image_url": "https://berlingske.bmcdn.dk/media/cache/resolve/image_x_large/image/122/1226548/23268254-royalt.jpg",
            "publication_time": "Tirsdag d. 19. november 2019, kl. 13.00",
            "author": "Emmily Steen Thomsen",
            "related_links": [],
            "attachments": []
        }
    }
}