{
    "version": "1.0",
    "document": {
        "id": 524,
        "title": "Danskerne elsker ofre. Men der findes faktisk flygtninge, der selv har en del på samvittigheden",
        "content": "Der er skrevet meget om de tyske flygtninge i Danmark ved krigens sidste fase og i efterkrigstiden. Men der var også flygtninge af anden national oprindelse. Det gælder for eksempel flygtningene fra de baltiske lande, som der til gengæld ikke er skrevet meget om. I bogen »Flugten fra Stalin« beretter historikerenBrian Traantoft Rasmussenog journalistenThomas Græsbøll Svaneborgom balternes skæbne i de tre krigshærgede baltiske lande og om deres tid i Danmark. Blandt de ikketyske flygtninge i Danmark udgjorde polakker 9.500, russere 7.855 og de baltiske flygtninge godt 6.000. Balterne blev fordelt i lejre over hele Danmark, og den tidligere modstandskvinde og dr.med.Esther Ammundsenblev sat i spidsen for at sørge for de mange mennesker. I »Flugten fra Stalin« har Brian Traantoft Rasmussen og Thomas Græsbøll Svaneborg været et stort kildemateriale igennem, de har haft levnedsskildringer til rådighed, og så har de interviewet endnu levende vidner. Beretningen bygger blandt andet på afdøde Roald Volmers båndede erindringer. Han kom fra Estland, og i krigens sidste fase var han 15 år gammel. Roald Volmers far var en højt placeret embedsmand, der blev udpeget af tyskerne, da Nazityskland havde erobret Estland. Ved flugten vestpå for at undgå Sovjetunionens tropper havnede Roald i Tyskland, hvor han blev rekrutteret til Hitlerjugend og Waffen-SS og i sidste ende en estisk Waffen-SS-division, der hvilede ud i Assens efter hårde kampe østpå. Bogen lader os forstå, at det var modvilligt, selvom han var nazivenlig. Et andet vidne er Laimonis Zakis og hans familie fra Letland. Laimonis Zakis var 14 år ved krigens slutning. Hans to ældre brødre var begge i den lettiske legion »Waffen-Grenadier-Division der SS«, og en af brødrene jagede partisaner. Civile på flugt. Gdansk, marts 1945.Fold sammenLæs mereFoto: Alamy Stock Photo. Man får let sympati med flygtningene, og de baltiske flygtninge var en broget flok mænd, kvinder og børn. Da de sovjetiske tropper rykkede frem, erobredes de baltiske lande fra Tyskland. Derfor opstod spørgsmålet efter krigen, om de baltiske flygtninge skulle sendes tilbage til kommunisternes hævn, hvor de kunne risikere mange år i Gulag-fangelejrene og måske dødsstraf. Det var et stort moralsk dilemma, som i Sverige udviklede sig dramatisk, fordi svenskerne besluttede sig til at udlevere 146 baltere til Sovjetunionen. I Danmark var sagen gentagne gange oppe at vende, og bogen afdækker fint sagens behandling hos De Allierede og danske myndigheder. Fra De Allieredes side var sagen klar, nemlig at man ikke ville udlevere balterne, selvom Sovjetunionens repræsentant i Danmark krævede det. »Flugten fra Stalin« bygger på et stort kildemateriale, levnedsskildringer og interview.Fold sammenLæs mereFoto: Gads Forlag. I sidste ende besluttede de danske myndigheder, noget modvilligt, at følge De Allieredes politik og undlade udlevering. Balterne kunne drage et lettelsens suk. Det er svært ikke at få medlidenhed med de baltiske flygtninge. De havde udstået mange rædsler under tysk og sovjetisk besættelse. Og tiden i Danmark blev, på trods af de danske myndigheders generelle venlige behandling, ikke en dans på roser. Der er dog et kapitel af historien, som de to forfattere ganske underbelyser. Vi ved, at nazisterne og deres hjælpere i de baltiske lande myrdede både jøder, sigøjnere og såkaldte »partisaner« i stort antal. Vi ved også, at der blandt de baltiske flygtninge var mange mænd, der havde været tyske soldater. Ikke mindst i Waffen-SS. Ifølge bogen var der cirka 2.000 lettere i Danmark, der havde været tyske soldater i forskellige enheder. Også andre baltere havde været nazisternes hjælpere. Men Brian Traantoft Rasmussen og Thomas Græsbøll Svaneborg skriver ikke meget om de rædselshandlinger, som de baltiske flygtninge givetvis havde på samvittigheden. For at vide mere skal man til historikeren Henrik Clausens artikelLettiske Waffen-SS-soldater i Danmark efter 2. verdenskrig(2022), som ganske vist står opført i »Flugten fra Stalins«litteraturliste, men som stort set ikke anvendes. Danske myndigheder gjorde intet for at undersøge, om disse soldater havde været med til krigsforbrydelser uden for Danmarks grænser. Derfor kommer vi ikke ind på livet af mange af de baltiske flygtninge. Var de brutale mordere? Og var Roald Volmer så uskyldig, som han gerne vil fremstille sig i sin beretning? Og hvad medHaraldRiipalu, som var flygtning i en lejr i Assens? Han blev under krigen chef for den estiske politibataljon nr. 36, der kæmpede om Stalingrad. Han blev derefter chef for et estisk regiment på Østfronten, hvor han fik det tyske jernkors. Der står ikke mere om ham i bogen. Men han var sandsynligvis medskyldig i massemord på jøder og sigøjnere, da netop politibataljon nr. 36 var medvirkende til ugerninger. Harald Riipalus kamp mod Sovjetunionen – blandt andet som tysk soldat – betyder, at visse kræfter i Estland i dag anser Harald Riipalu for at være blandt de estiske frihedshelte. Men det kan man heller ikke læse om i bogen. »Flugten fra Stalin«belyser ikke tilstrækkeligt disse forhold, og hovedvægten er lagt på at skildre de baltiske flygtninge som ofre. Man ser samme historiefortælling i det nye og flotte flygtningemuseum »Flugt« (2022) i Varde-området. Her er fortællingen om de mange tyske flygtninge, men museet gør intet forsøg på at undersøge eller formidle, hvorvidt disse tyske flygtninge var med til nazistiske ugerninger. Danskerne holder mest af ofre, men alle flygtninge er ikke blot ofre, og nogle flygtninge har begået rædselshandlinger, som ikke skal gemmes væk. »Flugten fra Stalin - Historien om de baltiske flygtninge i Danmark og den lange vej hjem« Forfattere: Brian Traantoft Rasmussen og Thomas Græsbøll Svaneborg.Titel: Flugten fra Stalin.Sider: 352.Pris:299,95 kroner.Forlag: Gads Forlag. ",
        "metadata": {
            "source": "https://www.berlingske.dk/litteratur/danskerne-elsker-ofre-men-der-findes-faktisk-flygtninge-der-selv-har-en",
            "image_url": "https://berlingske.bmcdn.dk/media/cache/resolve/image_x_large_vertical/image/191/1912344/24932904-baltiske-flygtninge-i-en-lejr-i-nrheden-af-kbenh.jpg",
            "publication_time": "Fredag d. 18. april 2025, kl. 17.00",
            "author": null,
            "related_links": [],
            "attachments": []
        }
    }
}