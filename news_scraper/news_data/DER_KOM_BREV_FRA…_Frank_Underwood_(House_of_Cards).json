{
    "version": "1.0",
    "document": {
        "id": 17217,
        "title": "DER KOM BREV FRA… Frank Underwood (House of Cards)",
        "content": "Kære socialdemokrater og SF’ere, Hvor er I bare søde med jeres nuttede kaffeklubber og lyserøde partihop! I kan slet ikke forestille jer, hvor hyggeligt det har været at følge med i jeres anonyme semi-fiktive bøger og mærkværdige formandskandidater. Når man har travlt med at myrde, lyve og bedrage sig til toppen som en gennemført umoralsk kosmopolit, er der intet mere afslappende end at indsnuse den milde, miljøvenlige brise mellem så provinsielle magtsøjler som dem i Folketinget. Tænk, at jeres Pia Olsen Dyhr ikke bare skaffede sig af med den 24-årige formandskandidat Peter Andersen ved at sætte ham i forbindelse med en mindreårig prostitueret! Tænk, at hun lod den grønskolling rable i medierne i flere dage uden at beskylde ham for vold eller sexchikane! I er så rare derovre. Og den hemmelige socialdemokrat: Tilsyneladende kender alle ham/hende, men ingen lader til at være i gang med at planlægge en ulykke, en falsk anklage om underslæb eller noget, der bare tilnærmelsesvis retfærdiggør, at I har regeringsmagten. I stedet lader I en opmærksomhedshungrende backbencher trække jer rundt i manegen. Men hvorfor blander en magtfuld mand som mig sig overhovedet i dansk politik? Har jeg noget med bogen at gøre eller med SF’s deroute? Det må I da gerne tro. I couldn’tpossiblycomment. Bedste hilsener, Frank Underwood",
        "metadata": {
            "source": "https://www.berlingske.dk/satiren/der-kom-brev-fra-frank-underwood-house-of-cards",
            "image_url": "https://berlingske.bmcdn.dk/media/cache/resolve/image_x_large/image/89/892718/7171868-hoc.jpeg",
            "publication_time": "Lørdag d. 15. februar 2014, kl. 20.00",
            "author": null,
            "related_links": [],
            "attachments": []
        }
    }
}