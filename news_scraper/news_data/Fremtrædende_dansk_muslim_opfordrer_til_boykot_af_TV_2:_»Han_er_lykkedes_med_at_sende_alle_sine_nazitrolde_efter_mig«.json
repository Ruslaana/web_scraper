{
    "version": "1.0",
    "document": {
        "id": 21631,
        "title": "Fremtrædende dansk muslim opfordrer til boykot af TV 2: »Han er lykkedes med at sende alle sine nazitrolde efter mig«",
        "content": "Han bliver kaldt et »jødesvin« og anklages for at være barnemorder. Jotam Confino står ikke kun i øjeblikkets vildeste brændpunkt. Han skal også navigere i et flammehav af beskyldninger, når han om aftenen er færdig med at dække krigen mellem Israel og Hamas for TV 2 – og en lang række andre internationale medier. »Der er en massiv opmærksomhed på mig som person. At jeg er jøde og israeler – og derfor ikke kan dække den her krig, der er mellem Israel og Hamas,« siger Jotam Confino, da Berlingske fanger ham på en telefonforbindelse fra Tel Aviv. Denne gang er værre end noget andet, han har prøvet før: »Jeg har aldrig oplevet noget lignende,« siger Jotam Confino. Der er da heller ikke bare tale om et par sure personer på de sociale medier. Det drejer sig om flere hundrede personer, der dagligt sender hadske beskeder og trusler til den 33-årige journalist. Selv mener han, han er udsat for »et systematisk karaktermord«.  I mere end fire uger har Jotam Confino dækket krigen, der startede 7. oktober med overraskelsesangrebet fra terrorbevægelsen Hamas. Det Hamas-ledede angreb ramte med en grusomhed, der har rystet verden. Israelske familier blev myrdet i deres hjem. Små børn blev likvideret. Rædselsslagne deltagere på en musikfestival blev overfaldet af militsgrupper. Hele verdens øjne var rettet mod Israel og Gaza. Og helt tæt på de tragiske begivenheder var Jotam Confino, der i flere år har arbejdet som freelancejournalist for en lang række medier som CBS-News, BBC, Sky News, USA Today og TV 2. I krigens første uger rejste Jotam Confino ned til Gaza-grænsen og så de steder, hvor massakren fandt sted. Talte med de personer, der havde oplevet angrebet tæt på og mistet familie. De sidste to uger har han rapporteret fra krigen fra Tel Aviv, hvor det meste af dagen går foran kameraet, når han skal sende tv-indslag hjem til blandt andet TV 2. Men når kameraet og mikrofonen er slukket, er det en helt anden type angreb, Jotam Confino må forholde sig til. Som han blandt andet fortalte om i Presselogen på TV 2 News søndag, modtog han dagligt af hadske beskeder som: »Din rotte du holder med børnemordere. Må det samme ske for dig, som er sket for folk i Gaza.« »Du kommer op at dingle, når du kommer hjem.«  Hans personlige baggrund får nu sågar nogle af hans kritikere til at tvivle på, hvad der egentlig skete 7. oktober. »Jeg oplever nu, at der bliver sået tvivl om, hvad der rent faktisk foregik inde i Israel under angrebet – altså den her omfattende massakre af 1.400 mennesker begået af Hamas’ terrorister på israelsk jord, fordi det er mig, der fremlægger det. Fordi jeg har en israelsk baggrund. Og i deres øjne lyver jeg selvfølgelig.« Han fortsætter: »Det er skammeligt og decideret respektløst over for de spædbørn, der er blevet halshugget. Over for de familier, der er blevet brændt levende. Og for de kvinder, der er blevet massevoldtaget.« I Jotam Confinos optik handler det om én ting: antisemitisme. Nu er det heller ikke længere kun hans ophav og religion, der er skydeskiven. Men også det faktum, at han ikke er uddannet journalist.  Hvem har brug for journalistisk uddannelse, når journalist ikke er en beskyttet titel...?pic.twitter.com/LeeUxsxK2k Det har fået flere journalister og debattører til at stemple ind i debatten og indvende, at flere af branchens dygtigste folk heller ikke er uddannet journalister, da det ikke er en beskyttet titel. »Det er jeg heller ikke. Det er der faktisk utrolig mange journalister der ikke er, inkl. ikke så få cavlingvindere. Der er mange veje ind i journalistik,«skriver Lotte Folke på X. Det samme gælder Weekendavisens Martin Krasnik, DRs Clement Kjersgaard, Frihedsbrevets Mads Brügger eller Informations Rune Lykkeberg. På de sociale medier har den 33-årige journalist slået fra sig I løbet af de seneste uger har han ved flere lejligheder delt ud af de beskeder, han har modtaget. Det har både fået nogle til at bakke Jotam Confino op – og hadet til at vokse.  Men han lader sig ikke slå ud. Tværtimod. »Jeg har den seneste tid været meget træt, fordi jeg arbejder hver dag fra tidlig morgen til sen aften, men nu jeg oplever også at have ekstra energi. Jeg er sådan lidt: ‘Fandme nej, om jeg skal ties ihjel af de rabiate og nazistlignende typer, vi har derhjemme.’« Han fortæller, at han forsøger at holde hovedet koldt, fordi mængden af positive svar også giver »blod på tanden« til at blive ved og holde det professionelt. »Jeg ved, at der hviler et ansvar på mine skuldre, men jeg må også indrømme, at jeg jævnligt bliver rasende. Særligt efter en offentlig person som Isam B har skrevet ud, at man skulle boykotte TV 2 på grund af min ‘partiskhed og støtte til Israel’,« siger Jotam Confino. Jotam Confino henviser her til et opslag fra sangeren Isam Bachiri – bedre kendt som Isam B fra gruppen Outlandish – hvor han »kræver retfærdighed« og opfordrer sine tusindvis af følgere til at boykotte TV 2, så længe Jotam Confino bliver brugt som »såkaldt journalist«.  Opslaget, der er efterfulgt af hashtagget #BoycotTV2Nyhederne, lyder: »Vi opfordrer jer til at boykotte TV 2 Nyhederne så længe de fortsætter med at bruge deres såkaldte journalist, Jotam Confino. Hans dækning er præget af partiskhed og støtte til Israel. Lad os sammen sige nej til ensidig og partisk journalistik. Lad os kræve retfærdighed, nøjagtighed og objektivitet i nyhedsmedierne.« Den landskendte sanger er propalæstinensisk og har længe været optaget af Israel-Palæstina-konflikten.I et interview med Berlingske i sidste uge afviste Isam B også, at Hamas er en terrorbevægelse. »Du er ret vild, Isam B. Først nægter du at kalde Hamas for en terrororganisation, selvom de har voldtaget kvinder, halshugget børn og brændt familier levende – det må stå for egen regning – men nu bruger du så din platform til at opfordre til boykot af mig og TV 2 på grund af ‘partiskhed og støtte til Israel’. Det er så grotesk at jeg ikke engang har ord for det,« skriver Jotam Confino på X.  Du er ret vild, Isam B. Først nægter du at kalde Hamas for en terror organisation, selvom de har voldtaget kvinder, halshugget børn og brændt familier levende - det må stå for egen regning - men nu bruger du så din platform til at opfordre til boycot af mig og TV2 pga “partiskhed…pic.twitter.com/H3CQb4CCvS Men noget er Isam B lykkedes med i Jotam Confinos øjne: »Jeg kan lige love dig for, at jeg har brugt meget tid på at sortere i al den had, chikane og racisme, jeg har modtaget på de sociale medier. Der vil jeg bare sige til Isam, at han er lykkedes med at sende alle sine nazitrolde efter mig.« Du har modtaget mange hadske beskeder de seneste uger på grund af din religion og det faktum, at du er halvt israeler.Mener du fortsat, at du kan dække krigen objektivt? »Ja, 100 procent. Men hvis der en dag kommer en redaktør og udfordrer min saglighed eller faglighed, tager jeg det selvfølgelig til efterretning. Hvis de eksempelvis kan pege på noget, jeg har sagt, der har været usandt, voldsomt skævvredet eller noget helt tredje. Og her nu snakker vi ikke om en eller anden rabiat, nazi-islamist. Men en redaktør,« siger Jotam Confino.  Mange journalister, der dækker denne her krig, modtager hadefulde beskeder i indbakken. Hvorfor er det et offentligt anliggende, at det også gælder dig? »Det ville klart være lettere at lukke munden, hvis der bare var tale om et par beskeder. Men det her er fra morgen til aften, og jeg tvivler på, at mange andre får at vide, at de er nogle jødesvin,« siger Jotam Confino. »Jeg råber højt, fordi der er tale om et karaktermord og et personangreb. Det er så systematisk og overdrevet – og når typer som Isam B opfordrer til boykot, skal de fatte, at de bor i et land med lov og orden, hvor man bliver holdt ansvarligt for det, man siger.« Du siger, at hadet motiverer dig, men kan det had virkelig undgå at påvirke din habilitet i krigsdækningen? »Hadet er jo noget, som alle journalister, der har dækket Israel-Palæstina-konflikten, har oplevet. Men det her når bare nye højder på grund af de sociale medier. Jeg bliver ved med at være professionel – og jeg har endnu ikke hørt en redaktør sige, at de kan mærke, at jeg har ændret mig.« »Men det er klart. Det her er en test for min professionalisme. Og for nuværende har jeg bestået.« Hvor synes du selv, at grænsen går mellem at være journalist og tillade sig at have en mening? »Jeg kunne aldrig finde på at sige, at Israel har ret, og palæstinenserne skal bombes. Og jeg skal heller ikke kommentere, om det, den israelske stat gør, er rigtigt eller forkert. Men når det kommer til at blande sig i debatten om antisemitisme og chikane, så synes jeg, at det er noget andet, for det har ikke noget med konflikten mellem Israel og Palæstina at gøre.« »Det har noget at gøre med, at man hader jøder, og at man hader israelere.« Jotam Confino understreger, at han gerne vil have diskussion om den journalistik, han bedriver, men når det kommer til at blive miskrediteret på grund af sin baggrund, bliver han nødt til at sige fra. »Selvfølgelig skal man sige fra. De her syge tosser skal ikke have lov til at udkomme med al deres had, mens vi bare ser til. Jeg vil ikke være en karklud, de bare kan pisse på,« siger Jotam Confino. Berlingske har spurgt TV 2, om de er bekymrede for Jotam Confinos dækning af krigen. Læs hele TV 2s svar her.",
        "metadata": {
            "source": "https://www.berlingske.dk/kultur/fremtraedende-dansk-muslim-opfordrer-til-boykot-af-tv-2-han-er-lykkedes-med",
            "image_url": null,
            "publication_time": "Mandag d. 06. november 2023, kl. 20.18",
            "author": "Signe Westermann Kühn",
            "related_links": [],
            "attachments": []
        }
    }
}