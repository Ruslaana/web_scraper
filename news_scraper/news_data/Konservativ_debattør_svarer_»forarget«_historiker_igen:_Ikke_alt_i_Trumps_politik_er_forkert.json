{
    "version": "1.0",
    "document": {
        "id": 2044,
        "title": "Konservativ debattør svarer »forarget« historiker igen: Ikke alt i Trumps politik er forkert",
        "content": "HistorikerMichael Böss er »forarget« over, at jeg forsvarer Trumps værdipolitik som konservativ. Der er rigtigt nok mange særdeles kritiske ting at sige om Trump. Som hans forkastelige trusler mod nære allierede, herunder Danmark. Jeg har luftet denne og andre fordømmelser af Trump utallige gange. Det bliver jeg ved med, uden at jeg bilder mig ind, at det får typer som Böss til at skrive korrekt om mig. Spørgsmålene må derfor være: Er der slet ikke noget godt i Trumps politik? Og hvis der er, må man så ikke forsvare denne politik? Jeg mener, at der er gode ting i Trumps politik. Lad mig bare nævne tre eksempler. Michael Böss (billedet) får ifølge Kasper Støvring »et problem med adskillige af historiens skikkelser, der var problematiske, men samtidig udrettede gode ting«.Fold sammenLæs mereFoto: Thomas Lekfeldt. Trump ønsker at foretage et opgør med den største illegale indvandring nogensinde i amerikansk historie. Han vil også sætte hårdt ind mod den ekstremt brutale voldskriminalitet, der begås af narkokarteller og bander, ligesom han vil sætte en stopper for den dybt autoritære bølge af woke. Må man så rose denne del af Trumps politik? Eller bør man aldrig sige noget positivt om Trump? Böss’ svar er kort og klart: »Nej«. Det ved jeg, fordi jeg direkte har spurgt ham. Men så får Böss et problem med adskillige af historiens skikkelser, der var problematiske, men samtidig udrettede gode ting. Churchill var for eksempel kolonialist og ansvarlig formillioner af døde indere. Böss hylder selvFranklin D. Roosevelt, selvom han var ansvarligfor en racistisk forfølgelse og internering af japansk-amerikanere under Anden Verdenskrig og nægtede at hjælpe jødiske flygtninge under holocaust, hvilket kostede mange af dem livet. Og hvad med Demokraterne og Joe Biden, der misbrugte sin magt som præsident ved at benåde familiemedlemmer? Det er nepotisme og skabte præcedens for Trumps lige så problematiske benådninger. Og ifølge den føderale anklagerJohn Durhams rapportfra 2023 koordinerede FBI og Hillary Clintons kampagne en smædekampagne mod Trump baseret på falske anklager, og FBI ignorerede problematiske forhold omkring Clinton. FBI affejede også Hunter Bidens laptop-sag som russisk misinformation, på trods af at den kunne indeholde beviser for Joe Bidens interessekonflikter. Med andre ord: Selv »gode« mennesker rummer noget skidt, og selv en skidt karakter kan gøre noget godt. Vi kan ikke forblive i den behagelige selvgodhed, hvor den eneste reaktion på en ny og truende verdensorden er forargelse. Kasper Støvring er ph.d. og forfatter ",
        "metadata": {
            "source": "https://www.berlingske.dk/synspunkter/konservativ-debattoer-svarer-forarget-historiker-igen-ikke-alt-i",
            "image_url": "https://berlingske.bmcdn.dk/media/cache/resolve/image_x_large_vertical/image/188/1885577/24883252-kasper-stvring-og-rasmus-dreyer-har-skrevet-bogen.jpg",
            "publication_time": "Tirsdag d. 04. februar 2025, kl. 12.10",
            "author": null,
            "related_links": [],
            "attachments": []
        }
    }
}