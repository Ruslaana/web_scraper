{
    "version": "1.0",
    "document": {
        "id": 19275,
        "title": "Klimakrisen øger risikoen for fremtidige pandemier",
        "content": "Sundhedspolitik vedrører os alle. Hvis ikke det var tydeligt før, så er det i den grad tydeligt nu, hvor rådhusklokkerne snart siger farvel til 2020. Men at det netop skulle blive SARS-CoV-2, der løb med opmærksomheden, var der ingen, der forudså. Det var dog helt forudsigeligt, at en international sundhedskrise var på vej. Risikoen for nye pandemier er steget voldsomt som følge af stigende folketal, øget urbanisering og en generelt mere integreret verden, hvor handel og mobilitet ikke længere begrænses geografisk. Eller sagt mere direkte; vi bliver flere, vi bor tættere, og vi spreder os mere. Alt sammen grundingredienser i opskriften på effektiv sygdomsspredning. Vi har forstyrret naturens orden og giver vira og bakterier ideelle muligheder for at mutere og skifte vært fra dyr til mennesker og forårsage nye sygdomme, vi som mennesker står uden immunitet i mod. At klimaforandringerne også spiller en stor rolle heri, er dog langt mindre velkendt. Selvom årets ubetinget største dagsordener netop har været sundhed og klima, er der ikke meget fokus på deres parløb. Det er oplagt, at den stigende forekomst af hedebølger, orkaner, oversvømmelser, naturbrande og tørke både direkte og indirekte – gennem migration, underernæring og konflikter – har voldsomme dødstal og sygdomsforekomst til følge. Herhjemme giver klimaforandringer dårligere vandkvalitet, med øget forekomst af giftige alger og havbakterier. Vi ser flere skadedyr, der ofte er sygdomsbærere, og en forlænget pollensæson, hvilket giver flere allergikere og værre symptomer. Men hvad der er knap så velkendt, er, at klimaforandringerne også medfører øget risiko for nye pandemier og endemiske infektionssygdomme, såsom den forhadte coronavirus. Se bare, hvordan de varmere somre, lune vintre og det fugtigere vejr påvirker myggen, som vel nok er dyrerigets mest berygtede sygdomsspreder. Ikke bare kommer der flere myg, men også en langt større spredning af myggene til nye geografiske områder, samtidig med, at myggene også indeholder større mængder virus. Før 1970 var der eksempelvis kun ni lande, der havde oplevet alvorlige udbrud af den frygtede sygdom denguefeber, der kan give høj feber og indre blødninger. Nu forekommer denguefeber i flere end 100 lande, herunder Frankrig og Kroatien. Der ses 50-100 millioner tilfælde af sygdommen årligt. Når myg udbredes til nye geografiske områder, ændrer virus også ofte karakter og giver anledning til anderledes – og ofte alvorligere – sygdomsforløb. Det så vi ved den såkaldte zikavirus, der for få år siden bevægede sig væk fra Afrika, og nu har spredt sig til flere kontinenter – herunder Nordamerika. Hvor zikavirus i Afrika blot gav anledning til mild feber, giver den nu risiko for skrumpehjerne hos fostre (mikrocephali) og den skrækkelige nervesygdom Guillian-Barrés hos voksne. Det samme skete med den mindre kendte (og mundrette) chikungunyavirus, der normalt smitter fra den tropiske aedes-myg. Sygdommen gav tidligere høj feber, blødninger og invaliderende ledsmerter. Men i 2007 skiftede virus vært til tigermyggen (udbredt i middelhavsområdet), og det har fået virus til at mutere, så den nu også forårsager lammelser og hjernebetændelse og en dødelighed på én ud af 1.000. Der findes ingen vaccine og ingen behandling. I perioden 2005-2010 blev ca. 750.0000 mennesker smittet med den muterede chikungunyavirus, og virus synes nu at have slået sig permanent ned i Sydeuropa. Tropemyggene er nok kommet til Europa, men holder sig – endnu – væk fra Danmark. I vores egen lille andedam har klimaforandringer dog også givet anledning til et ændret sygdomsbillede. Et godt eksempel er den flåtbårne sygdom, TBE (tick borne encephalitis), der kan give hjerne- og nervebetændelse. Hvis nattetemperaturen i slutningen af foråret kommer over fem grader 14 dage i træk bliver flåterne mere aktive, og det får forekomsten af TBE-virus til at stige markant. TBE er udbredt på Bornholm, men de senere år er der også set flere små udbrud spredt over resten af landet.  Med andre ord; har man ikke tidligere følt grund til at tage klimakrisen alvorligt, bør det tætte parløb mellem stigende temperaturer og risikoen for fremtidige pandemier være et wake up call. Coronapandemien har sat en tyk streg under, at sundhedsområdet har helt afgørende betydning for, om og hvordan vores samfund kan fungere. På et splitsekund er vores liv banket ud af kurs og vores fremtid lagt i videnskabens hænder. I den sammenligning kan klimaforandringernes påvirkninger synes mere abstrakte, hvor det tydeligste afsavn for mange herhjemme er den hvide jul, der efterhånden er en saga blot. Men man skal ikke lade sig narre. Klimaets konsekvenser alene på sundhedsområdet står i den grad for døren. Og sætter vi ikke markant ind for at stoppe udviklingen, kan covid-19 blive en dårlig forfilm til de gysere, vi i fremtiden kan vente os. Ida Donkin er læge, ph.d. og forfatter til bogen »Sygt eller Sundt«",
        "metadata": {
            "source": "https://www.berlingske.dk/kommentatorer/klimakrisen-oeger-risikoen-for-fremtidige-pandemier",
            "image_url": "https://berlingske.bmcdn.dk/media/cache/resolve/image_x_large/image/137/1370211/23615090-vaccine.jpg",
            "publication_time": "Mandag d. 21. december 2020, kl. 17.00",
            "author": "Ida Donkin",
            "related_links": [],
            "attachments": []
        }
    }
}