{
    "version": "1.0",
    "document": {
        "id": 20662,
        "title": "Her er tre kampe, som kvindebevægelsen ikke udkæmper",
        "content": "Kære kvinder, glædelig kampdag lige om lidt. Lad mig være direkte – jeg er ikke en af de mænd, der mener, at ligestilling er opnået. Der er stadig en masse at slås for. Når det er sagt, får I her tre kampe, som jeres medsøster – den minoritetsetniske kvinde – dagligt befinder sig i. Når tvangsægteskaber af mindreårige kommer på tale, så overrasker det ikke os fra det minoritetsetniske miljø. Men sjovt nok overrasker det altid majoritetssamfundet. Berlingskehar tidligere sat fokus på emnet, og vi har hørt utallige forfærdelige historier fra den virkelige verden. Nu fremviser Berlingske igen kolde facts om, at det praktiseres i vores lille andedam. Det viser sig, at imamer i Danmark med velsignelse af staten og kommuner i årtier har viet mindreårige, uden at der kan gøres noget ved det. Tænk over det. Tvangsægteskab af små piger. Her skulle man tro, at samtlige feminister, ligestillingskrigere og organisationer som Kvinfo, Kvinderådet og så videre ville gå balalajka og kræve politisk handling. Men ak nej, her forbliver man nærmest tavs, fordi man er bange for at virke fordomsfuld. Men måske skulle kvindebevægelsen stoppe med det, kvinde sig op og tage ansvar i kampen mod patriarkatets navn. En anden patriarkalsk forfærdelighed, som feminister gør utrolig meget ud af at frigøre sig fra, er seksualisering af kroppen ogslutshaming. Mange feminister gør en stor dyd ud af at påpege, at mænd og samfundet ikke skal seksualisere dem. At der ikke skal hænge nøgne bryster i værkstederne, og hvis kvinderne vil vise deres bryster eller gå klædt, som de vil, så skal mænd, samfundet og resten af patriarkatet »skride ad Pommern til« og blande sig udenom. Ærlig talt, det har de absolut også ret til at påpege. Intet problem i det. Men mens feminister kæmper for at vise deres bryster uden at blive seksualiseret, så kæmper minoritetsetniske kvinder for bare at kunne vise en smule skulder, lidt hår, der stritter uden for tørklædet, eller bare være ung teenager. I det minoritetsetniske miljø sidder man stadig fast i middelalderagtige kulturelle værdier, der nærmere tager afsæt i race og kultur end kærlighed, mener Ali Ami.nali (billedet).Fold sammenLæs mereFoto: Søren Bidstrup. Og deres modstander? Ja, det er også et patriarkalsk kulturelt miljø, derslutshamerdem, bare fordi de ikke går med tørklæde korrekt, dækker sig til eller klæder sig for »dansk«. Så igen, kære feminister. Husk lige de unge minoritetsetniske kvinder og piger, der bare vil have en kortærmet trøje på og vise lidt hud. Deres ret til ikke at blive sexificeret af religiøst idioti, forældres middelalderagtige værdier og samfundets sociale kontrol – ja, den kunne godt bruge en smule opbakning. Apropos kærlighed og ægteskab. Der er en fælles forståelse af, at alle kan forelske sig og gifte sig med, hvem hulen de har lyst til. Uanset hudfarve, seksualitet og religiøs baggrund. Det er en af de ting, kvindebevægelsen har kæmpet for. Men sådan er det ikke i det minoritetsetniske miljø. Her sidder man stadig fast i middelalderagtige kulturelle værdier, der nærmere tager afsæt i race og kultur end kærlighed. I disse miljøer er der en fælles forståelse om, at kvinder ikke må giftes med en dansk mand. Ej heller hvis det er fra en anden hudfarve – ja, du hørte mig rigtigt. For eksempel en arabisk kvinde og en somalisk mand. Jeg siger ikke, at det er umuligt, men nærmere en anormalitet, hvis det sker. Her styres valget af kultur, rygter, fordomme og krav om at giftes med en landsmand. Måske er det noget, kvindebevægelsen skulle have lidt interesse i at nedbryde. Siger jeg så, at deres kamp for bestyrelsesposter, bedre løn, kvoter og at vise bryster uden blive seksualiseret ikke er vigtig? Absolut ikke, kæmp endelig videre for det. Jeg påpeger bare, at mens kvindebevægelsen og feministerne kæmper for ovenstående, så kæmper den minoritetsetniske kvinde for retten til bare at være til – retten til at være fri. Ali Aminali er radiovært, forfatter og politisk kommentator ",
        "metadata": {
            "source": "https://www.berlingske.dk/kommentatorer/her-er-tre-kampe-som-kvindebevaegelsen-ikke-udkaemper",
            "image_url": "https://berlingske.bmcdn.dk/media/cache/resolve/image_x_large/image/177/1771012/24651512--til-fri-redaktionel-anvendelse--feministisk-8-ma.jpg",
            "publication_time": "Tirsdag d. 05. marts 2024, kl. 15.52",
            "author": "Ali Aminali",
            "related_links": [],
            "attachments": []
        }
    }
}