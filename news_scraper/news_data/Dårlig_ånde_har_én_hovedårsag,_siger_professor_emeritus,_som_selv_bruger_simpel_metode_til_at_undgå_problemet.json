{
    "version": "1.0",
    "document": {
        "id": 5892,
        "title": "Dårlig ånde har én hovedårsag, siger professor emeritus, som selv bruger simpel metode til at undgå problemet",
        "content": "Drageånde, morgenånde, kloakånde. Det kan lyde meget sjovt, men det er alvorligt nok. Dårlig ånde eller halitosis, som problemet kaldes i forskningslitteraturen, er udbredt og kan være generende for familie, venner, kolleger og din eventuelle partner – og dermed for dig selv. Meget ofte skyldes det svovldampe i mundhulen. Heldigvis kan særligt én metode løse problemet, forklarer Palle Holmstrup, som er professor emeritus i parodontologi ved Københavns Universitet og tidligere sektionsleder på Tandlægeskolen. »I mange, mange tilfælde kan man løse problemet,« siger han. Kigger man i litteraturen anslås det, at mellem 10 procent og 50 procent på verdensplan døjer med dårlig ånde. For unge mennesker i Sverige og andre lande er udbredelsen 25 procent,har forskere skrevet. Den dominerende årsag er bakterier, som lever godt under iltløse forhold i mundhulen. De lever af at nedbryde proteiner. Når de gør dette, opstår svovlholdige luftarter, som lugter grimt. »Det gælder derfor om at begrænse bakterierne,« siger Palle Holmstrup. En af de involverede bakterier kaldes Porphyromonas gingivalis, som også er involveret i tandkødssygdommen parodontitis. Derfor er der en ekstra god grund til at holde mængden af bakterier nede. Bakterierne, der fremkalder dårlig ånde, lever på oversiden af tungen nede i fugerne. De kan også leve i tandkødslommerne og i mandlernes krypter, men det mest almindelige er på tungen, fortæller Palle Holmstrup. Forskere bag flere studier har ligeledes beskrevet, hvordan det ertungebelægningen, der ofte er årsagen til dårlig ånde. Palle Holmstrup, som er professor emeritus i parodontologi ved Københavns Universitet, har en særlig vane til at bekæmpe dårlig ånde.Fold sammenLæs mereFoto: Privat. Palle Holmstrup kan ikke selv frasige sig at have problemer med dårlig ånde af og til. »Det kan alle have. Det gælder for eksempel, hvis man har spist hvidløg, og denne type dårlig ånde er der simpelthen ikke nogen løsning på, hvis man først har spist det.« Ifølge forskerne skyldes cirka 10 procent af tilfældene af dårlig ånde forhold uden for mundhulen. Her kan forklaringen være sygdomme som for eksempel ubehandlet sukkersyge eller i sjældne tilfælde kræft. Men i cirka 90 procent af tilfældene med dårlig ånde skyldes det forhold inde i munden, anslås det. Disse tal er ifølge Palle Holmstrup retvisende. Og i langt de fleste tilfælde kan man altså selv gøre noget for at løse problemet. Selv har han en fast rutine. Han børster sin tunge to gange dagligt i forbindelse med tandbørstningen. Han anbefaler andre at bruge en tungeskraber eller en blød tandbørste til at fjerne bakterierne fra tungen. Før man går i gang, kan det være rart at vide, om man overhovedet har dårlig ånde. Men det er så godt som umuligt at tjekke på egen hånd. »Jeg tror, at langt de fleste vil få dårlig lugt på en tandtråd, der har været nede mellem tænderne, men det er ikke ensbetydende med, at man har dårlig ånde,« siger Palle Holmstrup. Der findes apparater, som rent faktisk kan registrere dårlig ånde, men de er dyre og ikke tilgængelige for almindelige forbrugere, forklarer han. Siden 1990erne har der været håndholdte målere, som man kan købe i netbutikker. Men målernes præcision er ikke fantastisk, konkluderede ungarske forskere i etstudie fra 2023. Derfor var rådet stadig at bruge subjektive vurderingsmetoder, hvilket nok kan oversættes til: Ånd din kæreste/ven/familiemedlem i hovedet, og få en ærlig vurdering. Men her er der god grund til at være kritisk. »Det er et kæmpe tabu,« siger Palle Holmstrup. Det bakkes op af en ældre dansk undersøgelse, som har vist, atfire ud af ti danskereikke vil fortælle til en ven eller et familiemedlem, hvis de lider af dårlig ånde. Palle Holmstrup har en prioriteret liste over tips, du kan bruge i kampen mod den dårlige ånde. 1. Fjern belægning på tungen Brug to gange om dagen en tungeskraber eller en blød tandbørste til at fjerne bakteriebelægningen fra tungen, når du alligevel børster tænder. 2. Brug en tandrenser Brug tandrensere – dem, der også ligner »juletræer« – til at stikke ind mellem tænderne. De problematiske bakterier kan ofte sidde i tandkødslommerne. Palle Holmstrup anbefaler ikke i almindelighed tandtråd, fordi han mener, at mange anvender den forkert og risikerer at gøre skade. 3. Drik vand Gasarterne er flygtige og letopløselige i vand. Derfor er det en god idé at drikke vand, men vær opmærksom på, at dette ikke fjerner bakterierne. 4. Spis syrlig frugt De problematiske bakterier arbejder bedst i et miljø med en pH-værdi over syv, altså et basisk miljø. Med frugt som æbler eksempelvis kan du sænke pH-værdien i munden og dermed holde mængden af bakterier nede. Til gengæld er der også værktøjer, som Palle Holmstrup anser for mindre velegnede. Det gælder mundskyllemidler. »Denne type midler løser ikke kilden til problemet. De fjerner ikke årsagen. Jeg plejer at sige, at det er som at bruge deodorant uden at have vasket sig først.« ",
        "metadata": {
            "source": "https://www.berlingske.dk/vores-liv/daarlig-aande-har-en-hovedaarsag-siger-professor-emeritus-som-selv",
            "image_url": "https://berlingske.bmcdn.dk/media/cache/resolve/image_x_large_vertical/image/190/1902738/24915418-har-du-problemer-med-drlig-nde-kan-det-have-fle.jpg",
            "publication_time": "Fredag d. 21. marts 2025, kl. 13.33",
            "author": "Philip Sune Dam",
            "related_links": [],
            "attachments": []
        }
    }
}