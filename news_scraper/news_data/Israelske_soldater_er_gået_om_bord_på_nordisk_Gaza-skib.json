{
    "version": "1.0",
    "document": {
        "id": 17895,
        "title": "Israelske soldater er gået om bord på nordisk Gaza-skib",
        "content": "ISRAEL: Et finsk registreret skib med navnet »Estelle« på vej mod Gaza er blevet bordet af israelske soldater i fem-seks militærskibe. Det skriver »Ship to Gaza Sweden« på sin hjemmeside, og den israelske flåde bekræfter oplysningen. - For kort tid siden bordede israelske marinesoldater »Estelle«, et fartøj på vej mod Gaza-striben, som forsøgte at bryde den maritime sikkerhedsblokade, hedder det i en udtalelse fra Israels flåde. En talskvinde siger ifølge Reuters, at der ikke er nogen tilskadekomne på båden. Bevægelsen »Ship to Gaza« er for tredje gang siden 2010 på vej med nødhjælp til det palæstinensiske Gaza, men er altså endnu en gang blevet bremset i sit forsøg på at nå frem til området. - Det er lige sket. Der var fem-seks militærskibe, der kom, og maskerede soldater gik om bord, siger svenske Mikael Löfgren, der befinder sig på båden, til Aftonbladet. Han er en af flere svenskere på skibet, der tæller omkring 30 personer i alt, og siger over telefonen, at soldaterne fortsat er om bord på »Estelle«, men han ved ikke, hvad der nu vil ske i forhold til aktivisterne på båden og de israelske myndigheder. - Vi regner ikke med at få direkte kontakt med dem, før de slipper os løs og sender os ud af landet. Måske kan der være mulighed for at få indirekte kontakt gennem advokater og ambassader, men lige nu ved jeg det ikke, siger Mikael Löfgren. I 2010 blev ni aktivister om bord på et »Ship to Gaza«-skib dræbt, da israelske soldater bordede skibet. Israel fastholder nødvendigheden af en blokade mod Gaza og henviser til, at der smugles våben ind til Hamas og andre militante palæstinensere. Internationale kritikere og lokale palæstinensere kalder det en kollektiv afstraffelse af Gazas 1,6 millioner indbyggere. På sin hjemmeside skriver »Ship to Gaza Sweden«, at man befandt sig i internationalt farvande, da de israelske soldater bordede skibet.",
        "metadata": {
            "source": "https://www.berlingske.dk/internationalt/israelske-soldater-er-gaaet-om-bord-paa-nordisk-gaza-skib",
            "image_url": "https://berlingske.bmcdn.dk/media/cache/resolve/image_x_large/image/59/597340/5731432-greece-israel-palestine-gaza-ship-files.jpg",
            "publication_time": "Lørdag d. 20. oktober 2012, kl. 12.47",
            "author": null,
            "related_links": [],
            "attachments": []
        }
    }
}