{
    "version": "1.0",
    "document": {
        "id": 19352,
        "title": "Oprørere kritiserer Nato",
        "content": "De libyske oprørere er ikke tilfredse med Natos krigsindsats mod Muammar Gaddafis styrker i Libyen. Lederen af oprørernes væbnede styrker, Abdul Fatah Younis, siger, at Nato er begyndt at blive et problem for opstanden, fordi den internationale koalition hverken reagerer hurtigt eller omfattende nok. Kritikken kommer samtidig med, at Gaddafis styrker nu har indtaget den vigtige olieby Brega. De sidste dage har fronten i det område ikke rykket sig, og kampene i det østlige område er gået i hårdknude. - Desværre - og jeg er ked af at sige dette - har Nato skuffet os. Min stab har været i kontakt med Nato for at guide dem mod mål, som kan beskytte civile. Men indtil nu har Nato ikke givet os, hvad vi har brug for, siger Abdul Fatah Younis, som også er tidligere libysk indenrigsminister. Han truer med at lade Det Nationale Råd, som er oprørernes politiske fraktion, gå til FNs Sikkerhedsråd med kritikken.  Han bygger især dommen på Natos indsats omkring byen Misrata, som stadig holdes i et jerngreb af Gaddafi-loyale tropper. Oprørerne har ligget i blodige kampe om byen, siden den væbnede konflikt begyndte. Den sparsomme mediedækning af begivenhederne i byen har peget på, at kampene i byen foregår på et relativt koncentreret område, og at Nato derfor ikke tør bombe af frygt for netop at ramme de civile, som stadig befinder sig i byen. Det var også begrundelsen for en mere forsigtig tilgang til byen, som den blev præstenteret af en Nato-talsmand tidligere i går. - Misrata har klart førsteprioritet på grund af situationen i byen. Vi har fået bekræftet, at kampvogne i byen bliver spredt og gemt, og mennesker bliver brugt som skjold for at forhindre Natos enheder i at identificere mål, sagde brigadegeneral Mark van Uhm.  Lederen af oprørenes militære styrker pegede også på, at indbyggerne i Misrata mangler mand os vand, og at tiden er ved at løbe ud: - Hvis Nato venter en uge mere (med at angribe), vil der ikke være nogen Misrata mere. Ingen vil være tilbage, sagde han. ",
        "metadata": {
            "source": "https://www.berlingske.dk/internationalt/oproerere-kritiserer-nato",
            "image_url": "https://berlingske.bmcdn.dk/media/cache/resolve/image_x_large/image/75/751357/3972514-libyaeast-younes.jpg",
            "publication_time": "Onsdag d. 06. april 2011, kl. 10.00",
            "author": "Mathias Ørsborg Johansen",
            "related_links": [],
            "attachments": []
        }
    }
}