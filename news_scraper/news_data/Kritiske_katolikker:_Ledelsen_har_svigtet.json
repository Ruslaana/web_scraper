{
    "version": "1.0",
    "document": {
        "id": 20352,
        "title": "Kritiske katolikker: Ledelsen har svigtet",
        "content": "Tre anklager om seksuelle overgreb foretaget af to aktive katolske præster har nu fået ledelsen i den katolske kirke til at fritstille de to anklagede præster, mens de sagerne, der juridisk set er forældede, undersøges. Men det er ikke kun de menige præster, der er problemet. Der er også tale om et ledelsesproblem, mener Kaare Rübner Jørgensen, der er formand for foreningen af kritiske katolikker, VEOK. Læs også:Endnu en katolsk præst fritstilles - Overalt i verden har man tidligere lukket øjnene for problemet. Og så har ledelsen jo svigtet. Om de også har gjort det i Danmark, vil en undersøgelse af, hvad der ligger af akter i det biskoppelige arkiv afgøre. Men jeg synes, vores biskops første udtalelse med, at han ikke ville anmelde sager, ligger i forlængelse af den holdning, biskopperne har haft alle andre steder. Læs også:»Kirkens fremtid står på spil« Han \"køber\" heller ikke biskoppens forklaring om, at ofrene ikke har været forhindret i at gå til politiet. - Når ofret og eventuelle vidner skriver under på en tavshedserklæring under straf og udelukkelse af kirkens fællesskab, så er det svært at se, at de vil gå til politiet, siger han. Han mener derudover, at man burde have været mere omhyggelig med udvælgelsen af præster. - Man har været glad hver gang en ung mand har sagt, han gerne vil være præst, og så har man ikke kigget på, om han nu også egnede sig, siger Kaare Rübner Jørgensen, der dog ikke på stående fod kan svare på, hvordan man bedre kan kontrollere præsterne. Læs også:Jeg blev misbrugt af præst Generelt mener han, at man skal have strammere regler for præsters omgang med mindreårige. - Hvorfor skal vi have drenge og piger ned til syvårsalderen til at assistere ved gudstjenesterne? Skal vi ikke sige, de skal være 16-18 år? I Sverige har man indført den regel, at præster og ordensfolk, for det kan lige så godt være nonner, så vidt muligt skal undgå at være alene med et barn. Det står ikke i den danske beredskabsplan. Det kan være en måde for ledelsen at imødegåproblematikken i fremtiden, mener Kaare Rübner Jørgensen.",
        "metadata": {
            "source": "https://www.berlingske.dk/samfund/kritiske-katolikker-ledelsen-har-svigtet",
            "image_url": "https://berlingske.bmcdn.dk/media/cache/resolve/image_x_large/image/87/876267/2449378-massiv-kritisk-af-katolsk-biskop.jpg",
            "publication_time": "Mandag d. 12. april 2010, kl. 09.31",
            "author": "Trine Birk",
            "related_links": [],
            "attachments": []
        }
    }
}