{
    "version": "1.0",
    "document": {
        "id": 3160,
        "title": "Business-update: Dansker ankede bøde for storindkøb af designervarer i udlandet. Det blev den kun større af",
        "content": "Kære læser, velkommen til torsdagens Business-update. Vi har som sædvanlig været mediebilledet rundt for at give dig et overblik over det vigtigste, der sker i dansk erhvervsliv og økonomi i dag. Og vi kan i skrivende stund begynde med at glæde os over, at branden i Skatteministeriet tidligere i dag for længst er under kontrol. Lad os derfor bare kaste os ud i, hvad der ellers sker på nyhedsfladen. Når arvinger overtager virksomheder, er der en såkaldt generationsskifteskat. Indtil nu har den skat været på 15 procent, men den vil nu blive sænket til ti procent,skriver Ritzau. Den endelige aftale om ændringen kommer ganske kort tid efter regeringens udspil om lavere generationsskifteskat og forsknings- og udviklingsfradrag. Aftalen er indgået med Danmarksdemokraterne, Liberal Alliance, De Konservative, De Radikale og Dansk Folkeparti, oplyser Skatteministeriet i enpressemeddelelse. Skatteminister Jeppe Bruus og resten af Socialdemokratiet har i forbindelse med nedsættelsen af generationsskifteskatten svaret på spørgsmål og kritik. Da regeringen præsenterede sit udspil om en lavere generationsskifteskat i sidste uge, gjorde både Jeppe Bruus (S) og erhvervsminister Morten Bødskov (S) det klart, at lige præcis den del ikke var bragt til bordet af Socialdemokratiet. »Det er et godt kompromis, som betyder, at vi bringer Danmark fremad. Det er ingen hemmelighed, at det ikke er noget, der stod øverst på den socialdemokratiske dagsorden,« sagde Morten Bødskov. Aftalen betyder samtidig, at skattefradraget for forskning og udvikling forhøjes til 120 procent permanent. Efter en rejse til Tyrkiet i 2022 rejste en dansk mand hjem med mere end bare sin kuffert i hånden. Han havde foretaget et af de helt store indkøb og hjembragt flere end 50 kopivarer af designermærkerne Moncler, Louis Vuitton, Balenciaga, Prada og Chanel. Men han nåede ikke langt, før han blev stoppet af Toldstyrelsen på sin vej gennem lufthavnen,skriver Finans. Alle varerne var ellers indkøbt – ifølge manden – som gaver til familiemedlemmer. Og da han af Sø- og Handelsretten blev idømt en bøde på 129.250 kroner, ankede han dommen til Østre Landsret. Den danske mand havde nok ikke nogensinde forestillet sig, at dommen kunne ende i en endnu større bøde ved Østre Landsret, men det var lige præcis, hvad der skete. Som begrundelse skriver retten blandt andet, at indførelsen af de mange kopivarer ikke var ment til personligt brug, men derimod til videresalg. Derfor er bøden i dag – godt to år senere – blevet 30.000 kroner større. En beslutning, Østre Landsret har taget for at afskrække andre fra at gøre det samme: »Landsretten er enig i Sø- og Handelsrettens begrundelse og resultat med den ændring, at det vederlag, som A (sagsøgte,red.) skal betale til Balenciaga, som, ligesom de øvrige vederlag, tillige skal fastsættes ud fra et afskrækkelses- og forebyggelsesaspekt,« skriver Østre Landsret iresumeet. Mandag kunne en meget stor aftale om landbrug, klima, kvælstof og biodiversitet underskrives af landbrugets store interesseorganisation og Danmarks Naturfredningsforening. I mellemtiden er der en rækker partier, der mangler svar på, hvor pengene skal komme fra. Bag aftalen har regeringen lovet et historisk højt beløb på 40 milliarder kroner. Pengene skal gå til rejsning af skov, vådlægning af drænede marker og opkøb af landbrugsjord i regi af »Danmarks Grønne Arealfond«,skriver Børsen. Problemet er bare, at det ikke fremgår af aftaleteksten, hvor de mange milliarder kroner skal komme fra. Ifølge Rasmus Jarlov, der er miljøordfører for De Konservative, peger pilen mod skatteyderne: »Det lugter af skattestigninger. Og det er noget af en kamel for skatteyderne at skulle sluge 40 milliarder kroner, fordi regeringen har lovet dem til nogle interesseorganisationer,« siger han tilBørsen. A: Efter 40 år i spidsen for Harboes Bryggeri: Ølkongen Bernd Griese træder tilbage I flere end 40 år har formand Bernd Griese styret Harboes Bryggeri med hård hånd. Længe har han dog været udsat for kras kritik, og aktionærer som Nordea og Danske Bank har opfordret ham til at trække sig. Nu sker det. Læs artiklen her. B: Projektboliger koster mere trods en højere risiko En nybygget bolig kan være fristende. Men projektboliger er markant dyrere, og der er faldgruber, siger cheføkonom, som selv blev fristet og købte. Se merprisen i forhold til andre boliger og en guide til, hvordan køb af en projektbolig foregår. Læs artiklen her. C: Britisk centralbank advarer igen: Risiko for »skarp korrektion« i markederne Den britiske centralbank, Bank of England, advarer om, at de finansielle markeder er i risiko for at få en såkaldt »skarp korrektion« – altså store dyk. Sådan lyder det i Bank of Englands seneste rapport om finansiel stabilitet. Læs artiklen her. Tak, fordi du læste med i dag.",
        "metadata": {
            "source": "https://www.berlingske.dk/oekonomi/business-update-dansker-ankede-boede-for-storindkoeb-af-designervarer-i",
            "image_url": "https://berlingske.bmcdn.dk/media/cache/resolve/image_x_large/image/181/1810823/24738409-chanel-taske.jpg",
            "publication_time": "Torsdag d. 27. juni 2024, kl. 16.58",
            "author": "Theresa Thrue Heiredal",
            "related_links": [],
            "attachments": []
        }
    }
}