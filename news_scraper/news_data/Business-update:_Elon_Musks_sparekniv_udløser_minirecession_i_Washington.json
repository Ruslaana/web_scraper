{
    "version": "1.0",
    "document": {
        "id": 4200,
        "title": "Business-update: Elon Musks sparekniv udløser minirecession i Washington",
        "content": "God eftermiddag og velkommen til tirsdagens update fra Berlingskes Business-redaktion. Her kommer din overflyvning over dagens erhvervshistorier, som præges af Elon Musk, en ministers overnatningsplaner på Folkemødet og fortsat pæn rejselyst til USA. Der er tegn på en slags minirecession i området omkring og i den amerikanske hovedstad Washington,skriver det amerikanske internetmedie Axios. Elon Musk og hans folk i det såkaldte Department of Government Efficiency (DOGE) har gennemført heftige nedskæringer, som især har ramt føderale ansatte i USAs hovedstad. Den amerikanske stat beskæftiger omkring 17 procent af de ansatte i området, og nu er der tegn på stigende arbejdsløshed og færre kreditkortudgifter. »En lokal 'mild recession' forventes, da Trump-administrationen reducerer hovedstadens store fabrik – den føderale regering,« skriver mediet. Allerede i februar, før de fleste føderale nedskæringer, steg antallet af arbejdsløse indbyggere i Washington med godt 12 procent i forhold til samme periode sidste år. Ratingbureauet Moody’s nedjusterede i sidste måned Washingtons kreditrating, mens forbruget hos regionens store detailkæder faldt to procent i april, fremgår det af en gennemgang af brugen af kreditkort i området. Uddannelses- og forskningsminister Christina Egelund (M) har valgt at overnatte sammen med lobbyisterne fra Rud Pedersen på årets Folkemøde,skriver Frihedsbrevet. Det har ikke været muligt at finde andre steder, lyder det, mens eksperter retter kritik og kalder det en klar sejr for lobbybureauet. Ministeriet betaler selv for overnatning, men Jesper Olsen, formand for Transparency International, peger på, at det første problem er, at gode og centrale overnatningsmuligheder er en mangelvare, og at Rud Pedersen dermed gør ministeren en kæmpe tjeneste. »Det andet problem det er jo, at de med den tjeneste køber sig adgang til ministeren. De får jo mulighed for at have den uformelle, sociale omgang med hende – også på de tidspunkter, hvor man ikke er på, for eksempel over morgenkaffen,« siger Jesper Olesen. Ministeren oplyser, at hun ikke selv kan se, at det skulle være et problem. Selvom flere rejsebureauer har meldt om dalende interesse for rejser til USA, så vokser markedet markant i Københavns Lufthavn, viser nyt regnskabifølge Børsen. På ruterne til og fra USA var der 19 procent flere rejsende i første kvartal sammenlignet med samme periode sidste år, hedder det. »Det skyldes primært SAS, der har valgt at samle det meste af sin interkontinentale trafik i København og gøre Københavns Lufthavn til sin globale knudepunkt. Over halvdelen af de rejsende er transferpassagerer, der flyver ind til København fra Skandinavien og Europa og videre til USA – eller amerikanere, der benytter det gode rutenetværk mellem en række amerikanske storbyer og København,« udtaler Christian Poulsen, topchef i lufthavnen. Generelt kunne Københavns Lufthavn melde om fremgang trods en global handelskrig og usikkerhed om turisters rejsemønstre. Samlet landede lufthavnen et overskud før skat på 104 millioner kroner, i første kvartal af 2025, hvilket er en fremgang på 6,1 procent fra samme periode sidste år. A: En håndsrækning til Trumps fortælling. Men stormen venter forude USAs inflation faldt lidt i april og giver dermed et pusterum til Donald Trumps fortælling om et økonomisk nirvana. Toldmuren er dog først lige begyndt at snige sig ind i priserne, så det bliver værre forude. Det betyder også, at USAs renter forbliver høje i længere tid. Læs mereher. B: LEO Pharma vil børsnoteres i 2026 – nu snupper selskabet Novo Nordisks direktør for fedme til toppost Chefen for Novo Nordisks globale fedmeenhed, Frederik Kier, stopper i Novo Nordisk til fordel for en plads i koncernledelsen hos Danmarks tredjestørste medicinalkoncern, LEO Pharma. Læs mereher. C: EU forbereder at kunne omgå ungarsk veto og fastholde sanktioner mod Rusland Kontrol med pengestrømmen til Moskva og brug af toldsatser vil kunne gennemføres med simpelt flertal blandt de 27 EU-lande, hvis Ungarn stiller sig på bagbenene for at forlænge sanktionerne mod Rusland. Læs mereher.",
        "metadata": {
            "source": "https://www.berlingske.dk/virksomheder/business-update-elon-musks-sparekniv-udloeser-minirecession-i",
            "image_url": "https://berlingske.bmcdn.dk/media/cache/resolve/image_x_large_vertical/image/192/1921045/24950299-elon-musk-har-vret-til-omfattende-afskedigelser-b.jpg",
            "publication_time": "Tirsdag d. 13. maj 2025, kl. 16.33",
            "author": "Lasse Friis",
            "related_links": [],
            "attachments": []
        }
    }
}