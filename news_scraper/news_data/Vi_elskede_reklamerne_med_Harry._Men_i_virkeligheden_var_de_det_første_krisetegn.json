{
    "version": "1.0",
    "document": {
        "id": 6491,
        "title": "Vi elskede reklamerne med Harry. Men i virkeligheden var de det første krisetegn",
        "content": "Det lyder som et eventyr. Men: Der var engang for ikke så længe siden en tid, hvor de Danske Statsbaner, DSB, var som et rationelt, humanistisk og overskudsagtigt helle i en verden af grimhed og kynisme. Man tror, det er løgn, men den er god nok: DSB var en altomfattende helhedsoplevelse, der fra billetkøb over stationsventetid, togtransport, færgetur, mere tog og helt frem til den endelige ankomst var gennemsyret af velorganiseret venlighed. Der var den modernistiske D/Eb/Bb-jingle (sådan skrives noderne, og det udtales D-Es-B), udviklet af avantgardekomponisten Niels Viggo Bentzon, der var den konsekvente skiltning, der var kunstplakaterne, der ikke havde andet formål end at signalere sammenhæng og æstetisk overskud, der var de velindrettede togvogne, osv., osv. Bortset fra maden på storebæltsfærgerne, som var og forblev uspiselig, var hele DSB holdt sammen af en samlet, demokratisk designvision. En omhu for detaljen, der lyder som ren fantasi, når man sammenligner den med nutidens humpende statsbaner, som udelukkende sælger absurd dyre, absurd dårlige transportoplevelser. Skiltesystemet i anvendelse på banegården i RandersFold sammenLæs mereFoto: DSB Design. Jens Nielsen og designprogrammet 1972-1992. Hvordan kunne det dog gå til? Var det guder, der gik på jorden dengang? Var det bare held? Eller var det noget midtimellem? Det kan man få at vide ved at studere den relativt nye bog »DSB Design. Jens Nielsen og designprogrammet 1972-1992«. Bogen, der er skrevet af den britiske designhistoriker Bruce Peter og er udgivet af Dansk Jernbane-klub i samarbejde med »Bane Bøger«, tager læseren igennem DSBs nyere designhistorie i en superinteressant, velillustreret – desværre ikke særlig smukt layoutet – fortælling, der, som titlen allerede afslører, har arkitekten Jens Nielsen som sin de facto hovedperson. Jens Nielsen blev ansat som designchef i DSB i 1971 og stod indtil sin alt for tidlige død i 1992 i spidsen for en gennemgribende forandring af DSBs visuelle, designmæssige og dermed også helt generelle identitet. Nielsen var en intellektuel arkitekt, som både kunne formulere sig fyndigt og analysere præcist. Han var et barn af mellemkrigstidens modernisme og 1950ernes rationalisme, og han dyrkede ideen om den altfavnende arkitekt, fagmanden som med sit overblik kunne sørge for, at ethvert aspekt af et givent projekt var gennemsyret af den samme tankegang. IC3-toget, som Nielsen havde en stor andel i, var og er et stykke brillant design. En uhellig alliance af kluntede politikere og svage DSB-chefer fik ødelagt den succes og bestilte i stedet »opgraderingen« IC4 hos italienske Ansaldo, som ikke formåede at levere et eneste brugbart togsæt i den tid, kontrakten løb.Fold sammenLæs mereFoto: Søren Bidstrup. En arkitekturopfattelse, man også kan se udfoldet i for eksempel Arne Jacobsens SAS Royal Hotel, hvor Jacobsen designede alt fra bestik og tekstiler til møbler, dørgreb og vinduesdetaljer. I Nielsens optik skulle DSB kunne det samme. Som han skrev på et tidspunkt: »Jernbanen er som en opera. Der er partitur og libretto, instruktør og scenograf. En skueplads og et orkester med dirigent og musici. Solister og korps med deres bagland af paaklædere, regissører, belysningsfolk og sceneteknikere. Naar tæppet gaar, skal alle være på plads, og alle skal arbejde sammen om at give publikum en stor oplevelse. I DSB gaar tæppet hvert minut på dagen for et stort publikum. Mange rejsende betaler mere for togbilletten end for en aften i teatret. De har ret til at vente det ypperste af DSB saavel som af Det Kongelige; begge to er dog kronede foretagender med staten som garant.« En tekst, som ingen DSB-person ville kunne forfatte endsige forstå i dag, og dermed i sig selv et bevis på det sørgelige forfald, der præger nutidens etat. Jens Nielsen (i midten, med pibe og slips) holder møde med DSB-folk og designere. De to grupper sidder på hver sin side af manden med det forkromede overblik.Fold sammenLæs mereFoto: DSB Design. Jens Nielsen og designprogrammet 1972-1992. Bogen opruller, hvordan den unge Jens Nielsen efter mislykkede forsøg på at komme ind på ingeniørstudiet endte på Kunstakademiets Arkitektskole, hvor han fik nogle gode, dygtige venner, men ikke excellerede som studerende. Han var livet igennem stærkere som analytiker end som formgiver og fik job først som designskribent og senere som sekretær for »Selskab for Industriel Formgivning«, en organisation, som »Industriraadet« (datidens DI) havde grundlagt for at understøtte den succesbølge, som dansk design red på i de år. Det var fra denne position, at Nielsen med den legendariske H. Skjalm Petersens mellemkomst blev bemærket af DSBs daværende generaldirektør Povl Hjelt, og resten er, som man siger, historie. Nielsen annoncerede de nye tider med bulder og brag. Han blev ansat til en stilling som designchef med reference udelukkende til generaldirektøren. Alle vidste altså, at når Nielsen ville noget, så havde han chefen bag sig. Han satte lynhurtigt gang i arbejdet med at etablere en moderne visuel identitet. Han udskrev en konkurrence om et nyt bomærke, men endte med at forkaste ideen om et selvstændigt mærke, fordi bogstaverne DSB i sig selv havde identitet nok. Vinderen af logokonkurrencen, Niels Hartmann, fik i stedet opgaven med at udvikle et moderne skiltealfabet til DSB. Her lænede han sig kraftigt op ad den »Rail Alphabet«-skrifttype, som de britiske designere Jock Kinneir og Margaret Calvert havde udviklet til British Rail, og som baserede sig på den schweiziske »Helvetica« font. Dermed fik DSB sit moderne, rationelle udseende og med skilteskriften og med alle tryksager nu sat med Helvetica lignede DSB pludselig et spritmoderne firma. Fra skiltedesignet gik Nielsen videre til at udvikle standarder for stationernes aptering og indretning til at arbejde med bemaling af det rullende materiel og til at indrette ventesale, hvileområder og publikumsarealer på færgerne, så de passede ind i den overordnede systematik. En af de klassiske Arnoldi-plakater fra den første plakatserie.Fold sammenLæs mereFoto: DSB/Per Arnoldi. Jens Nielsen havde mange gode venner i arkitektbranchen, og dengang i 1970erne, da det store program blev udviklet, så man ikke så skævt til nepotisme og vennetjenester, som man gør i dag. Nielsen ringede bare til sine kammerater, når noget skulle laves. Han leverede gerne selv nogle skitser med sine tanker og gav så ellers frit løb til sine nærmeste. Han vidste jo, at det var folk, han kunne stole på. Hans kone, tøjdesigneren Vibeke Lassen Nielsen, fik således i 1980erne opgaven med at designe nogle nye uniformer til at erstatte de meget uklædelige, brune uniformer, som tøjdesigneren Svend Plougmann havde designet, før Nielsens store projekt gik i gang. Andre af hans ungdomsvenner og studiekammerater fik gode opgaver med logoudvikling, tekstildesign, papirprogrammer og meget mere. Sådan kunne man naturligvis slet ikke arbejde i dag, men det korte af det lange var og er, at Nielsen med det tætte, uformelle og meget tillidsfulde samarbejde, han havde med sine faste designleverandører, kunne arbejde hurtigt og præcist med alle aspekter af virksomheden DSB. Han kunne iscenesætte en altomfattende designvision, der tydeligvis mangler i dagens DSB, hvor der ikke længere er plads til en designchef, og hvor for eksempelvirksomhedens nye piktogrammer ligner noget, der er designet i en brandert. Allerede i 1974 var den første version af DSBs designmanual klar til at blive udrullet.Fold sammenLæs mereFoto: DSB Design. Jens Nielsen og designprogrammet 1972-1992. En original tanke fra den store tid var ideen om at integrere kunst i DSBs generelle udtryk. I Fredericia blev multikunstneren Gunnar Aagaard Andersen bestilt til at udvikle nogle dekorative »bevægelsesskulpturer« mellem sporene, og i 1975 tegnede Per Arnoldi første sæt af de siden så berømte DSB-kunstplakater. Plakater, der ikke skulle informere om noget, men bare skabe en stemning af venligt, æstetisk overskud på landets stationer. Nielsen var kort sagt her, der og alle vegne i DSB. Han elskede sit arbejde, men elskede også pibetobak, god mad og masser af vin. Han arbejdede meget, og det gik efterhånden ud over hans helbred. Han døde allerede i 1992, kun 55 år gammel. Bogen om hans indsats er en meget velkommen påmindelse om det, vi har mistet, og i lige så høj grad en påmindelse om, hvor lidt der egentlig skal til, hvis bare man tænker sig om. »Et godt design koster det samme som et dårligt,« sagde generaldirektør Ole Andresen gerne, når han blev spurgt til alt det design, som DSB hele tiden satte i gang, og det ræsonnement er jo uangribeligt fornuftigt. Desværre formåede han ikke at finde en ny Jens Nielsen efter 1992. Det sås hurtigt, at de nye koste, der blev sat ind, mest af alt fejede kvaliteten ud ad vinduet. På overfladen gik det godt. Tv-reklamerne med den folkekære skuespiller Søren Pilmark som den glade pendler Bahnsen i smilende diskussion med den lilla og bilglade tøjdukke, Harry, var vildt populære, men i virkeligheden kan man se reklamerne som et første krisetegn: Pludselig var det nødvendigt at »overtale« folk til at bruge det DSB, der i Nielsens tid var en selvfølgelighed. »Bahnsen og Harry«-reklamerne kunne da heller ikke maskere IC4-skandalen og den gradvise, men konstante erodering af DSBs tilbud til verden, som vi har set siden årtusindskiftet. Vi er i disse år kilometer fra at kunne »forvente det ypperste« af DSB. Der er således masser af nostalgi, men også bare masser af læsestof for alle designinteresserede i bogen om Jens Nielsen og hans arbejde for DSB. Den skæmmes desværre af et lidt oplevelsesfattigt sprog og en meget kluntet typografering, der prøver at følge Nielsens designmanual, men som ikke lykkes med det. Man skal derfor bruge sin fantasi en smule for at forstå, hvor svalt og velgørende Nielsens DSB føltes i sin tid, men den lille udfordring bør ikke holde nogen tilbage. Bogen burde være obligatorisk, daglig godnatlæsning for alle landets transportpolitikere og DSB-chefer. DSB Design. Jens Nielsen og designprogrammet 1972-1992 Forfatter:Bruce Peter Forlag:Dansk Jernbane-klub Udgivelsesår:2024 Sider:200 Pris:395,00 kroner Centrering var forbudt i Jens Nielsens DSB, så allerede her fejler bogens layout. Det bør dog ikke holde nogen tilbage. Bogen om DSBs designprogram er fuld af viden og interessante billeder.Fold sammenLæs mereFoto: Bane Bøger.",
        "metadata": {
            "source": "https://www.berlingske.dk/arkitektur/vi-elskede-reklamerne-med-harry-men-i-virkeligheden-var-de-det-foerste",
            "image_url": null,
            "publication_time": "Søndag d. 29. december 2024, kl. 13.37",
            "author": "Holger Dahl",
            "related_links": [],
            "attachments": []
        }
    }
}