{
    "version": "1.0",
    "document": {
        "id": 11530,
        "title": "Telia-topchefer frikendt i Sveriges største bestikkelsessag",
        "content": "Tre tidligere topchefer i den svenske telegigant Telia er torsdag blevetfrikendt for anklagerne om at have deltaget i den største bestikkelsessag, som endnu har været for domstolene. I Stockholm besluttede Svea Hovrätt, som svarer til den danske landsret, at tidligere Telia-topchef Lars Nyberg og to af hans tidligere kollegaer er uskyldige i grov bestikkelse af Usbekistans diktators datter for at sikre teleselskabet adgang til tilladelser til at drive mobilnet i landet. Dermed følger rettenden tidligere afgørelse fra Tingsrätteni den 8,5 år gamle sag, som dermed nu er afgjort. De tre tidligere topchefer stod anklaget for i 2007-2010 at have betalt tilsammen omkring tre milliarder svenske kroner (2,2 mia. danske) i bestikkelse til et skuffeselskab i Gibraltar, som havde tætte forbindelser til Gulnara Karimova, datter af Usbekistans daværende leder og ansvarlig for telemarkedet i det eurasiatiske land. Store dele af både Telias ledelse og bestyrelse blev fjernet fra telegiganten, som den svenske stat ejer over 37 procent af.Telia er det fjerdestørste teleselskab i Danmark. For fire år siden betalte Telia i alt 7,7 mia. svenske kroner i bod til myndighederne i USA og Holland for at have overtrådt lovgivningen om bestikkelse. Tingsrätten afgjorde i februar 2019, at Gulnara Karimova ikke var en del af den begrænsede kreds, som ifølge daværende svensk lovgivning kan anses for bestikkelige, fordi hun ikke formelt havde ansvaret for myndighedsudøvelsen. Derfor behøvede Tingsrätten ikke at se nærmere på, hvad Lars Nyberg og de to andre Telia-chefer skulle have foretaget sig. »Anklageren har ikke bevist, at Gulnara Karimova havde nogen myndighed eller noget hverv, der kan kobles til telesektoren. Og det er heller ikke klarlagt, at der har været en nødvendig kobling mellem hende og visse andre personer, eller at nogen andre har tilbudt betaling. Hovrätten har dermed ikke haft anledning til at efterprøve, om transaktionerne var forretningsmæssige, og heller ikke spørgsmålet om de tiltaltes forsæt,« siger dommer Kerstin Elserth i sin afgørelse, der frikender de tre tiltalte på samtlige punkter. De tre tidligere topchefer – foruden Lars Nyberg den tidligere ansvarlige for Telias mobilforretning i Eurasien, Tero Kivisaari, samt en tredje ikke-navngivet ledende medarbejder – har alle hele tiden nægtet at kende til, at der blev betalt penge under bordet. Lars Nyberg var topchef for Telia fra 2007 til sommeren 2013.",
        "metadata": {
            "source": "https://www.berlingske.dk/virksomheder/telia-topchefer-frikendt-i-sveriges-stoerste-bestikkelsessag",
            "image_url": "https://berlingske.bmcdn.dk/media/cache/resolve/image_x_large/image/138/1385476/23654899-pix-lars-nyberg.jpg",
            "publication_time": "Torsdag d. 04. februar 2021, kl. 12.15",
            "author": "Thomas Breinstrup",
            "related_links": [],
            "attachments": []
        }
    }
}