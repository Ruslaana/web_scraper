{
    "version": "1.0",
    "document": {
        "id": 13524,
        "title": "En stjerne: »Snehvide« er en selvskabt katastrofe",
        "content": "At overvære Disneys årelange forsøg på at genoplive deres klassiske tegnefilm med rigtige skuespillere har været som at se en parade af pinlige misforståelser. Det er en dyrt produceret identitetskrise, hvor gode intentioner gang på gang tromler alt, hvad der lugter af sjæl og originalitet. Den nye version af »Aladdin« blev henlagt til et pastelfarvet Arabien, der føltes lige så autentisk som en mellemøstlig temafest i en nordsjællandsk forstad. »Den lille havfrue« fik kritik for sin brune havfrue. Hvad værre var: Ariels familie havde en farvepalet, der virkede mere som et forsøg på at tjekke alle diversitetsbokse af end at skabe en sammenhængende fortælling. Og nu kommer så »Snehvide«, der skal puste nyt liv i Disneys allerførste tegnefilmsheltinde fra 1937. Det lugter langt væk af endnu et spektakulært selvmål. Der hænger et smukt, gyldent skær over flere scener i »Snehvide«. Det ændrer bare ikke på, at historien er temmelig sort-hvid.Fold sammenLæs mereFoto: Disney. Det kunne næsten kun gå galt, og det gør det så også. Allerede inden premieren var der dem, der brokkede sig over, at prinsessen med »en hud så hvid som sne og hår så sort som ibenholt« blev spillet af Rachel Zegler, der har en colombiansk mor. Andre så sig sure påDisneysbeslutning om at gøre de syv dværge til mænd af forskellig etnicitet og højde. Disney holdt fast i valget af Zegler, men valgte efterfølgende at gøre syv skuespillere af almindelig vækst til mænd med dværgvækst. En enkelt dværg (George Appleby) har overlevet ændringen i manuskriptet. Han er en fyrig kanon og gift med en sort (og høj) kvinde, der ikke har en eneste replik. Han er også både lækrere og mere spændende end Snehvides blodfattige prins. Sådan kunne man blive ved. Den nye »Snehvide« er tæt på at være en katastrofe. Det er jo ikke, fordi det er dårligt lavet. Snehvide bor på et flot slot, og det vrimler med nuttede og meget lidt troværdige dyr. Alligevel er filmen kedelig. Disney vil intet nyt med historien, så en oplagt mulighed for at give noget karakter til verdens mest udskældte stedmor ender i en velklædt karikatur, somGal Gadotgiver krop til. Prinsen er blevet til en billig Robin Hood i den nye »Snehvide«. Jonathan (Andrew Burnap) synger og danser, men mangler desværre den karisma, man kan forvente af en prins, der scorer Snehvide (Rachel Zegler).Fold sammenLæs mereFoto: Giles Keyte. Hvilken styling, hvilke negle, tænker man. Snehvide selv er der ikke meget at sige om. Jeg forsvarer gerne Disneys ret til castingen af Rachel Zegler. Hun er ærlig talt ikke ret brun, og det er lidt noget pjat at diskutere, om brødrene Grimms oprindelige eventyr henviste til en pige, der var arisk hvid eller bare bleg. Zegler har lys hud, enpetitstørrelse og har samme hår som Snehvide. Hun er købt. Desværre er hun bare ikke særlig interessant. Hun går rundt i al sin gode retfærdighed og synger enormt mange sange, der hverken er iørefaldende eller gode. Der skal nok sidde en enkelt lille prinsesse eller to og falde hen, og det skal de have lov til. Jeg ville bare ønske, at man havde gjort Snehvide mere interessant. Det samme kan man sige om hendes prins, der her er blevet en fad udgave af Robin Hood, der tager fra de rige og giver til sig selv. Gal Gadot er tæt på at stjæle showet som den onde stedmor i »Snehvide«. Den israelske skuespillerinde er nok bedst kendt for sin rolle i »Wonder Woman«.Fold sammenLæs mereFoto: Disney. Andrew Burnap kan synge og danse, men han mangler den karisma, der skal få os til at falde i svime. Men det værste er faktisk dværgene, der er så infantilt åndssvage, at de bomber kampen om respekt for folk med dværgvækst 50 år tilbage. Hvorfor skal de være så karikeret idiotiske, at de konstant er oppe at slås eller mobber den stumme Dumpe, der ligner et barn? Det giver selvfølgelig Snehvide en mulighed for at agere tålmodig småbørnspædagog, men det tilføjer ikke for alvor noget til karakteren, når vi allerede ved, at hun er god, som dagen er lang. Jeg er sikker på, at Disney har gjort sig umage. Der er lagt kræfter i at bringe en 88 år gammel historie op til vores tid, både hvad angår hudfarver og kønsroller. Som da Snehvide fortæller sin Jonathan, at hun venter på sin far, og han svarer, at »alle prinsesser altid venter på en prins eller en konge«. Det er sikkert meget sjovt, men i mine øjne havde det været meget bedre, hvis Disney tænkte lidt mindre over at gøre alting rigtigt og i stedet brugte flere kræfter på at gøre alting godt. Fortalte os en god historie om en ung pige, der roder uklar med sin mor, tumler med sig selv men finder sin egen vej og gifter sig med en lækker landevejsridder.  Se, det havde været et rigtigt eventyr. »Snehvide«. Film. Instruktør: Marc Webb. Medvirkende: Rachel Zegler, Gal Gadot, Andrew Burnap med flere. Biografpremiere over hele landet 20. august",
        "metadata": {
            "source": "https://www.berlingske.dk/skaerm/en-stjerne-snehvide-er-en-selvskabt-katastrofe",
            "image_url": null,
            "publication_time": "Torsdag d. 20. marts 2025, kl. 08.36",
            "author": "Sarah Iben Almbjerg",
            "related_links": [],
            "attachments": []
        }
    }
}