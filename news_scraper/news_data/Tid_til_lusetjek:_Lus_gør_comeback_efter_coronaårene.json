{
    "version": "1.0",
    "document": {
        "id": 19534,
        "title": "Tid til lusetjek: Lus gør comeback efter coronaårene",
        "content": "Tirsdag er det tid til den årlige store lusedag, hvor forældre opfordres til at tjekke deres børn for de små blodsugende insekter. Store Lusedag afvikles 31. januar og har bilog Alice Olsen i spidsen. »Lus cirkulerer ofte med gensmitte hos børn i børnehaver, skoler og fritidsordninger,« skriver hun i en pressemeddelelse. I år kan der være større chance for at finde lus i hovedbunden, modsat sidste år, hvor lusene havde trange kår på grund af corona. Omfattende afstandskrav og isolation under coronanedlukningerne gjorde det svært for de kløende skadedyr at sprede sig. Det kunne Tue Askaa, farmaceut og ejer af Øresund Apotek og Østerbro Apotek i København, mærke på salget lusemiddel. »Under corona solgte vi en tiendedel af, hvad vi gjorde inden corona,« siger han. Nu er salget mere eller mindre tilbage på samme niveau, som før coronanedlukningerne. Det vidner om en tydelig tilbagevenden af de små kryb, vurderer han. Alice Olsen mener også, at der sandsynligvis har været tilbagegang i smitten af lus under corona, men at hun ikke har konkrete tal på det. »Det giver sig selv, at jo færre hoveder der støder sammen, desto mindre bliver smitten,« siger hun. Derfor er det endnu engang vigtigt med store lusedag, da børnene ikke længere er beskyttede af isolation og afstandskrav. »Det er især vigtigt, at forældrene koordinere og får flest mulige børn tjekket samtidigt,« siger Alice Olsen. Tue Askaa mener også, at store lusedag er et vigtigt initiativ, fordi skadedyrene er tilbage efter corona, og det er vigtigt at få tjekket, om man har lus, så det kan blive behandlet. »Et effektivt middel mod lus er lusemiddel, der indeholder silikoneolie, fordi det blokerer lusenes åndedrætssystem og hindrer luseæggenes udvikling,« siger Tue Askaa. Ifølge Alice Olsen er der ikke nogen garantier for, at der ikke vil være nogle æg, som overlever diverse lusemidler. »Hovedlus bekæmpes bedst ved både at anvende lusemiddel og kæmning. Alle med lus skal behandles samtidigt. Det vil for eksempel betyde hele familien eller alle i en skoleklasse,« skriver sundhed.dk. /ritzau/ ",
        "metadata": {
            "source": "https://www.berlingske.dk/danmark/tid-til-lusetjek-lus-goer-comeback-efter-coronaaarene",
            "image_url": "https://berlingske.bmcdn.dk/media/cache/resolve/image_x_large_vertical/image/164/1641265/24332345---20230130170700754_orgjpg.jpeg",
            "publication_time": "Tirsdag d. 31. januar 2023, kl. 04.46",
            "author": null,
            "related_links": [],
            "attachments": []
        }
    }
}