{
    "version": "1.0",
    "document": {
        "id": 5085,
        "title": "Nej, Matilde Trobeck, kvindekampen starter ikke ved negledamen",
        "content": "Har du også prøvet at ligge på massagebriksen og få en massage, men ikke turde bede om at få lukket vinduet, selvom du fryser? Eller måske været på neglesalon og ikke rigtig turdet sige, at du egentlig gerne vil have en anden farve på neglene end den, I allerede har aftalt? Kan du ikke li’ at klage over kold kaffe på en café? Og tør du heller ikke lade være med at bage en kage fra bunden, når der kommer gæster? Jamen, så er du måske i målgruppen til influencerMatilde Trobecks nye bog, der – som hun selv skriver – er til dem, der er trætte af at smile, nikke og ignorere egne behov. »Denne bog er din billet til at sige farvel til flinkepigen og tage din plads – og ja, være en smule irriterende.« Allerede her skurrer det hele lidt i bogen, for hov: Det lyder ikke til, at dem, der har tid og penge til at hænge ud på cafeer, neglesaloner og massagebrikse, sådan i store træk ignorerer deres egne behov. Men det er ikke den eneste inkonsistens i bogen. Trobeck skriver, helt sikkert oprigtigt, om sin egen manglende evne til at mærke sig selv som ung. Bogen beskriver, hvordan hun som barn stod i baggrunden og ikke gav udtryk for sine meninger. Hun kalder sig selv et »panelbarn« og senere en »panelkvinde«, altså dem, der går langs panelerne og aldrig rækker hånden op i timerne. Da hun er 25 år, mister hun sin lillebror og går igennem en sorgperiode med vekslende parforhold og for meget alkohol. Men langsomt lærer hun at lytte til sin egen stemme og holde af sig selv. Fast forwardtil 2017, hvor hun begynder at leve af at være influencer (altså at stille sig frem foran et kamera og filme sit liv). Fast forwardtil 2025, hvor Trobeck er færdig med at please og skriver, at »det er fedt at være irriterende« og »jeg vil faktisk hellere have, at folk ikke kan lide mig«. Men hov, inkonsistens nummer to: Samtidig har hun 125.000 følgere, og lever af at få flere, så vi behøver da vist ikke hade hende alle sammen? Hun har skrevet bogen til unge piger og vil gøre op med mistrivsel blandt unge piger. Men hov, nummer tre: Det er jo en trivselskrise, som er kommet i kølvandet på sociale medier og perfekthedskultur på nettet. Hvem er det mon, der gennem tonsvis af opslag giver pre-teens det indtryk, at man bliver lykkelig, hvis man bruger en time på makeup hver morgen (hint: sponsoren er L’Oréal)? Eller bor i en altid-ren designervilla med veltempererede lysestager og pyntepuder? Eller, åh nej: Du har kun tre måneder til at blive bikiniklar! Trobecks bog får én stjerne, selvom den burde få nul. Nul, fordi den aldrig burde være udgivet, nul, fordi Grønningen 1 gør forfatteren en bjørnetjeneste ved at udgive banaliteterne, nul, fordi denne bog reducerer opfattelsen af, hvad en bog burde være.Fold sammenLæs mereFoto: Grønningen 1. Lidt kontekst: Matilde Trobeck er en influencer slash momfluencer med 125.000 følgere på Insta. Hun har bygget et hus i Nordsjælland med sin mand, hvilket blev dokumenteret online. Hun laver nogle selvironiske videoer om livet som mor, der causerer over perfekthedskulturen i sin egen generation, men hov (nummer fire): Ironisk nok er det hele blandet op med lækre fnugfri reklamer for frisører, hudpleje, restauranter og museer og andet, der er interessant for kvinder og børnefamilier. Når man har valgt den levevej, er det ganske enkelt den vildeste signalforvirring at skrive en bog om, at man ikke behøver at please alle. Altså hov (nummer 100), selvfølgelig lige bortset fra følgerne. Det ligger per definition i influencer-rollen, at der skal flere følgere ombord. Del, like, subscribe! For hvis ikke man har følgere – og reklamer – så må Matilde Trobeck tilbage til sit oprindelige erhverv som pædagog med en startløn på 31.000 før skat. Og det kan man ikke bygge mange villaer i Nordsjælland for. Men det er jo ikke, fordi behovet for at mande sig op og sige fra som kvinde er forkert – og da slet ikke nyt. Det har sådan set stået på i mindst 120 år, hvor de førstevirkeligseje damer herhjemme besluttede sig for at insistere på stemmeret. Frem mod 60ernesrødstrømper, der sagde farvel til 50ernes forventninger til kvinderne, brændte bh’en og insisterede på kvinders ret til ligestilling. Det var dog ikke negledamer og udfordringen ved et lille kejsersnits-ar, der plagede dem. Men middelalderlige kønsforestillinger, manglende ligeløn, dårlige job- og uddannelsesmuligheder og to ugers barsel efter fødslen. To uger! Jeg håber aldrig for Matilde Trobeck, at hun kommer i hænderne på en rigtig rødstrømpe. Så alt i alt, sikkert godhjertet, men alligevel uhyre spinkelt og uoriginalt tankegods i Trobecks bog. Fred være med, at hun lever sit influencerliv, og med den ene hånd, noget halvhjertet ganske vist, udbreder ideen om det uperfekte liv, og med den anden (helhjertet) sælger reklamer for det perfekte liv. Dén dobbeltmoral må hun jo selv leve med. Man kan følge hende eller lade være. Men hvorfor skal der absolut udkomme en bog om hendes livsfilosofier, når budskabet er så tyndt? Hvad har forlaget Grønningen 1 forestillet sig? Er der absolut intet sakralt eller ophøjet mere ved at udgive en bog? Kan enhver med en slat følgere som adgangsbillet skrive 200 siders banaliteter, binde dem ind i et lyserødt omslag og kalde sig forfatter? Trobeck skriver selv, at dette er »bogen, jeg ville ønske, jeg havde læst som helt ung kvinde«. Det er muligt, men jeg tror helt ærligt ikke engang, min 13-årige datter ville kunne blive klogere. Hvis man vil give konfirmandpigerne skyts til kvindelivet, så kan man i stedet give dem Birgitte Possings bog »Argumenter mod kvinder«, som forskningsbaseret, gennemarbejdet og redeligt fortæller om, hvordan kvikke kvinder systematisk er blevet nedgjort gennem danmarkshistorien. Se, det er en rigtig bog. Trobecks bog får én stjerne, selvom den burde få nul. Nul, fordi den aldrig burde være udgivet, nul, fordi Grønningen 1 gør forfatteren en bjørnetjeneste ved at udgive banaliteterne, nul, fordi denne bog reducerer opfattelsen af, hvad en bog burde være. Du må gerne være irriterende – F*uck idealet Forfatter: Matilde Trobeck.Sider: 200 sider.Pris: 249,95 kronerForlag: Grønningen 1",
        "metadata": {
            "source": "https://www.berlingske.dk/litteratur/nej-matilde-trobeck-kvindekampen-starter-ikke-ved-negledamen",
            "image_url": null,
            "publication_time": "Torsdag d. 08. maj 2025, kl. 11.51",
            "author": null,
            "related_links": [],
            "attachments": []
        }
    }
}