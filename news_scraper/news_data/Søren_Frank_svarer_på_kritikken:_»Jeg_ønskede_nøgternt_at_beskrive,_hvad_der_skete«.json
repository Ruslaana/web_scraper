{
    "version": "1.0",
    "document": {
        "id": 7298,
        "title": "Søren Frank svarer på kritikken: »Jeg ønskede nøgternt at beskrive, hvad der skete«",
        "content": "Berlingske og avisens mangeårige madanmelder Søren Frank erkommet i væltenefter en reportagetur til Færøerne. På turen deltog Berlingskes journalist i en middag, hvor jomfruhummere blev tilberedt ved at koge deres bagkrop. »Herefter spiser man halen, mens man holder om kløerne, så de ikke bider en i næsen,« skrev Søren Frank i sinreportagefra turen. Episoden har siden mødt kritik og beskyldninger om dyremishandling. Valentina Crast, der er kampagnechef hos havmiljøorganisationen Sea Shepherd, siger tilB.T., at hun har indgivet en politianmeldelse af Søren Frank. Søren Frank siger til Berlingske, at kritikken og politianmeldelsen »selvfølgelig« har givet ham »en lærestreg«. Samtidig er han en kende forundret over kritikken. »Det bliver lidt svært, hvis man som journalist ikke kan beskrive det, man ser. Jeg vil gerne forbeholde mig retten til også at beskrive ting i verden, som jeg ikke går ind for.« Er du uforstående over for kritikken? »Ja, det er jeg egentlig. Fordi det, man gør, det er at skyde budbringeren. Altså, det er jo ikke mig, der har opfundet den metode. Det er ikke mig, der har taget initiativ til det. Jeg beskriver bare, hvad der sker.« Hvad tænkte du, da du spiste jomfruhummeren? »Hele middagen og aftenen kørte i et meget højt tempo. Vi blev hele tiden presset til vores grænser. Hvis jeg skal være ærlig, så var jeg faktisk ikke klar over, om jomfruhummeren var levende eller død.« Berlingskes madanmelder var blevet inviteret til Færøerne af Visit Faroe Islands, der har betalt rejsen. Den pågældende aften skulle han deltage i såkaldt »Brut Dining«, som Søren Fransk beskriver som en blanding af »brutalistisk totalteater og en kåd herremiddag«. »Det er ikke en normal middag. Og undervejs får vi flere gange noget at spise, som vi ikke vidste, hvad var. Jeg hang på og smagte på alle tingene for at få det hele med i min reportage. Det var grænseoverskridende undervejs – også da jomfruhummeren blev lyntilberedt efter den særlige metode.« Madanmelderen spiste kun én jomfruhummer, der var tilberedt på den måde. »Den smagte som sagt godt, men ikke desto mindre vil jeg sige, at metoden ikke giver mening for mig fremover, for hummeren smager efter min mening lige så friskt, hvis man dræber den på det, der i dag er normal vis; ved at flække dens hoved før tilberedningen. Det er nu engang sådan, at dyret skal dø på et tidspunkt, når man skal fortære det. Og jeg vil foretrække, at det sker, før jeg spiser det.« Set i bakspejlet ville Søren Frank gerne have skrevet i reportagen, at han ikke ønsker at promovere, at jomfruhummer tilberedes efter den pågældende metode. »Jeg er selvfølgelig ked af, at nogle har læst det sådan, at mit ærinde var at promovere den pågældende metode. Det var ikke planen. Jeg ønskede nøgternt at beskrive, hvad der skete, ligesom man gør i en klassisk reportage,« forklarer Søren Frank: »Efterfølgende kunne jeg godt have ønsket, at jeg havde deklareret, at det ikke er et eksempel til efterfølgelse.« Hvad vil du gøre, hvis du i fremtiden er på en reportagetur, og du er i tvivl om, hvordan dyret, du får serveret, bliver behandlet? »Det er svært at sige og er noget, jeg som journalist må tage stilling til i de enkelte tilfælde. Jeg ser det som mit job som madanmelder og journalist at smage på tingene, også når de er ekstreme eller ubehagelige,« svarer han og tilføjer: »Jeg kan ikke komme med en garanti om, at jeg ikke fremover spiser noget ude i verden, som kan virke stødende på visse individer. Det kunne for den sags skyld være en shawarma med kylling nede i Købmagergade, hvor jeg ikke ved, om kyllingen har lidt.« Birgitte Borup er redaktør på kulturredaktionen, hvor Søren Frank er ansat. Er der begået nogle fejl i udarbejdelsen af reportagen, Birgitte Borup? »Den journalistiske eftertanke, jeg har haft, er, at vi sprogligt burde have gjort lidt mere ud af at adressere, at det her jo er meget usædvanligt, også rent dyreetisk. Så jeg vil nok ønske, at vi for læserne havde præciseret, at hverken vi som avis eller Søren Frank opmuntrer folk til at gøre noget lignende.« Har reaktionerne og politianmeldelsen givet anledning til refleksion? »Politianmeldelsen må gå sin gang. Jeg synes, at når man får mange reaktioner på noget, man har lavet som medie, så skylder man altid at sætte sig ned og tænke sig om og tage stilling til, hvad vi kunne have gjort anderledes.« Birgitte Borup er kulturredaktør på Berlingske.Fold sammenLæs mereFoto: Linda Kastrup. Hvilke konsekvenser kommer episoden til at få for Berlingskes kulturjournalister fremover? »Den får ikke nogen konsekvenser. Det arrangement, Søren Frank var til, var så særpræget, at jeg betragter det som helt enkeltstående, at sådan noget her sker. Når man har en seriøs gastronomidækning, så skal der være ret vide rammer for ens dækning. Vi har tidligere haft diskussioner om, hvorvidt man må spise foie gras og levende myrer på Noma. Sådanne diskussioner skal nok komme igen, og så tager vi dem også der,« siger Birgitte Borup. Er I blevet bekendt med en egentlig politianmeldelse? »Det eneste, vi kender til politianmeldelsen, det er det, vi har læst i B.T.« I reportagen er skuespiller Pilou Asbæk nævnt, da han også var med til middagen. Han er nu også ifølge B.T.s dækning blevet politianmeldt som følge af Berlingskes reportage. Pilou Asbæk kritiserer, at din reportage uden hans »vidende i høj grad også blev til en artikel« om ham. Hvad siger du til den kritik, Søren Frank? »Den er jeg ikke enig i. Jeg sagde højt og klart til hele forsamlingen, inden middagen gik i gang, at jeg kom fra Berlingske, og at jeg ville skrive en reportage om middagen. Jeg havde også et stort professionelt kamera med, der blev brugt til at tage billeder under middagen, så det var tydeligt, hvad jeg havde gang i. Jeg sagde, at hvis der var nogen, som ikke ville nævnes eller fotograferes, så kunne man sige til. Der kom ingen indsigelser. Heller ikke fra Pilou Asbæk efterfølgende.« Skuespilleren kom med indsigelser til reportagen ti dage efter dens offentliggørelse, kort efter at der var kommet en politianmeldelse. Pilou Asbæk er ikke citeret i reportagen. Men hans navn indgår i reportagen, ligesom Berlingske også bringer billeder og video fra turen af ham. Birgitte Borup, skulle Pilou Asbæk have været forelagt reportagen, da den var skrevet færdig? Hans navn indgår blandt andet i rubrikken. »Søren Frank deklarerede tydeligt, at han lavede reportage fra middagen, og at aftenen ville blive beskrevet i avisen. Når der er en verdensstjerne som Pilou Asbæk til stede, må han forvente at blive nævnt,« svarer Berlingskes kulturredaktør. Berlingske har kontaktet Pilou Asbæk. Han har ikke ønsket at udtale sig, men holder fast i, at han ikke var vidende om, at Søren Franks reportage også kom til at handle om ham. Det står stadig til troende, lyder det.",
        "metadata": {
            "source": "https://www.berlingske.dk/gastronomi/soeren-frank-svarer-paa-kritikken-jeg-oenskede-noegternt-at-beskrive",
            "image_url": "https://berlingske.bmcdn.dk/media/cache/resolve/image_x_large/image/184/1840726/24801700-sren-frank-mad--og-vinredaktr-p-berlingske.jpg",
            "publication_time": "Lørdag d. 28. september 2024, kl. 14.08",
            "author": "Kalinka Aaman Agger",
            "related_links": [],
            "attachments": []
        }
    }
}