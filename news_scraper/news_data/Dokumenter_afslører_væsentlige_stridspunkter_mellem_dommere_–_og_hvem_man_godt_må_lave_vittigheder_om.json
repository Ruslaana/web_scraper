{
    "version": "1.0",
    "document": {
        "id": 3925,
        "title": "Dokumenter afslører væsentlige stridspunkter mellem dommere – og hvem man godt må lave vittigheder om",
        "content": "I sidste uge faldt en opsigtsvækkende dom i en sag, der i sin kerne handler om forholdet mellem ytringsfrihed på den ene side og racismeparagraffen på den anden. I Retten i Holstebro blev den 28-årige multimediedesigner Azad Sadon Fadil Habib idømt syv dages betinget fængsel for at have publiceret racistiske vittigheder på hjemmesidernewww.vitser-jokes.dkogwww.witze-paradies.de. De fleste af udsagnene på hjemmesiden er udformet som spørgsmål. »Hvad er forskellen mellem en jøde og en pizza?«, »Hvad kalder man en sort præst?« og »Hvad kalder man en ISIS terrorist med en kamel og en ged?« er nogle af eksemplerne. Men retten – bestående af en dommer og de to domsmænd – var ikke enige om udfaldet. Berlingske har netop modtaget den fulde domsafsigelse, hvorfor det nu er muligt at udlægge baggrunden for uenighederne mere præcist. Af dommen fremgår det, at retten har lagt vægt på, at Azad Sadon Fadil Habib ikke publicerede vittighederne som en del af en samfundsmæssig debat, men for økonomisk vinding. Han fortalte i retten, at han tjener mellem 3.000 og 6.000 kroner om måneden på sin danske hjemmeside i annonceindtægter, og på den tyske hjemmeside tjener han månedligt 500-1.000 kroner. »Vi lægger herved navnlig vægt på, at materialet ikke er offentliggjort som led i en samfundsmæssig debat eller med anden saglig baggrund, men alene for at tjene penge,« lyder det i rettens afgørelse. Et andet væsentligt punkt var Azad Sadon Fadil Habibs arbejdsproces. I retten forklarede Azad Sadon Fadil Habib, at han ved hjælp af et computerprogram undersøgte, hvilke søgeord der var de mest anvendte, og som han derefter kategoriserede vittighederne på hjemmesiden ud fra. Dette blev i afgørelsen vekslet til »forsæt«. »Tiltalte har derfor haft forsæt til at udbrede materialet i en videre kreds,« står der i dommen. De to dommere, der fandt Azad Sadon Fadil Habib skyldig,  kommer herefter med en udtalelse. De mener, at hensynet til racismeparagraffen, som gør det strafbart at viderebringe udsagn, der forhåner grupper på grund af race, hudfarve, nationalitet, seksualitet eller etnicitet, i denne situation vejer tungere end hensynet til ytringsfriheden. Mere overordnet står der i udtalelsen fra de to, der finder ham skyldig. »Vi finder efter en samlet vurdering af sagen, at hovedparten af det i tiltalen oplistede materiale på tiltaltes hjemmesider har et sådant indhold, at der, uanset at der er tale om vittigheder, er tale om nedværdigelse og forhånelse af de omtalte grupper, og at tiltalte har indset dette (...)« står der i udtalelsen, der fortsætter: »Det kan heller ikke tillægges afgørende betydning, at tiltalte har forklaret, at hans intention ikke var at forhåne eller nedværdige nogen (...)« Omvendt mente den sidste dommer eller domsmand, at Azad Sadon Fadil Habib skulle frifindes, fordi det, »at der er tale om vittigheder på hjemmesider, hvor man aktivt skal søge materialet frem«, gør, at de omfattede grupper hverken kan forhånes eller nedværdiges »af en sådan grov karakter«, at det kan være strafbart. »Jeg lægger herved navnlig vægt på formålet med hjemmesiderne, herunder at der er tale om vittigheder, hvor hensynet til ytringsfriheden bør veje tungere. Jeg stemmer derfor for at frifinde tiltalte,« står der i udtalelsen. Azad Sadon Fadil Habib oprettede den danske hjemmeside for ni år siden, da han gik på htx og havde en drøm om at være selvstændig. Den tyske hjemmeside blev til tre år efter. Derfor har vittighederne også ligget fremme til offentligt skue i en »lang gerningsperiode«, når retten frem til. Det er takseret som en skærpende omstændighed, hvilket taler for at øge strafudmålingen. På samme måde var grovheden af materialet og det økonomiske udbytte også skærpende omstændigheder. Modsat var »materialets karakter af vittigheder« og det, at man aktivt selv skal søge det frem, formildende forhold. Dommen giver også et interessant indblik i, hvad vores retssystem mener er racisme, og hvad den ikke mener er racisme. Domstolen nåede frem til, at de jokes, som omhandlede »asylansøgere«, »migranter« og »indvandrede«, ikke var omfattet af racismeparagraffen. Det samme gjaldt for vittigheder, der omhandlede personer »i ghettoen« eller i »S-toget«. Det skyldes ifølge domstolen, at disse vittigheder ikke hånede på grund af race, hudfarve, nationalitet, seksualitet eller etnicitet, hvilket er omfattet af racismeparagraffen. Retten noterer sig også, at blandt andet følgende vittigheder ikke kan anses for at være forhånende eller nedværdigende: Azad Sadon Fadil Habib og hans forsvarer gik efter frifindelse og har anket dommen. »Pointen har jo været, at jeg har set et hul i markedet, og folk søger rent faktisk efter det her. Så jeg har gjort det af ren interesse for at være iværksætter og skabe en virksomhed,« sagde Azad Sadon Fadil Habib, der kom til Danmark fra Irak som femårig i 2001, til Berlingske inden domfældelsen. ",
        "metadata": {
            "source": "https://www.berlingske.dk/indland/dokumenter-afsloerer-vaesentlige-stridspunkter-mellem-dommere-og-hvem-man",
            "image_url": "https://berlingske.bmcdn.dk/media/cache/resolve/image_x_large_vertical/image/178/1783233/24678325-anklagemyndigheden-havde-krvet-fngsel-i-mindst-t.jpg",
            "publication_time": "Onsdag d. 10. april 2024, kl. 13.45",
            "author": "Joachim Ploug Hansen",
            "related_links": [],
            "attachments": []
        }
    }
}