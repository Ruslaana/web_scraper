{
    "version": "1.0",
    "document": {
        "id": 918,
        "title": "Hendes to første romaner var fremragende. Det er noget andet med nummer tre",
        "content": "HvisStina Jacksons »Udslet verden i aften« havde været en spændingsroman, kunne den have været vældig god. Nu kaldes den »bare« en roman, og det gør ikke noget godt for den. Værdien af et værk afhænger naturligvis ikke af genrebetegnelsen, ikke alene i al fald. Det hjælper dog læsningen på vej, at bogen så at sige føler sig tilpas i de klæder, den er svøbt i. At den ved, hvad den vil, og hvad den kan. Det har man ikke umiddelbart indtryk af er tilfældet med »Udslet verden i aften«. Handlingen stritter i mange retninger, sproget hænger alt for løst, og visse steder er stoffet næsten gennemsigtigt og svært at ane, men derimod let at se igennem. Det er synd, for der er en fyldig krop inde bagved, fast og fabulerende, foruroligende og fascinerende. En kerne af kraft og kunnen, der er få forundt, men som desværre ikke rigtig kommer for en dag her. Det lykkedes bedre i forfatterens to første bøger, der begge blev betegnet som spændingsromaner, men som var meget mere end det. Debutromanen »Sommermørke« er en nuanceret Stephen King-lignende gyser, mens den næste, »Ødemark«, er et skarpt portræt af helt almindelige, ensomme, udsatte mennesker, der tager skæbnen i egen hånd. De er begge fremragende. Det er »Udslet verden i aften« ikke. »Udslet verden i aften«, der med lidt god vilje kunne kaldes en svensk-amerikansk vildmarks-noir-western, lægger hverken op til hele, entydige konklusioner eller halvkvædet antydningsvis symbolik. Det meste siges, budskabet er åbent, og romanen er ikke en krimi.Fold sammenLæs mereFoto: Gutkind. Benjamin Rasmussen.. Det skyldes først og fremmest, at forfatteren vil for meget og lykkes med for lidt. »Udslet verden i aften« ligner handlingsmæssigt en skønlitterær roman, men er skrevet med spændingslitteraturens traditionelt fyldige og slagfærdige sprog. Der bygges op til uhygge, uden at den rigtig sætter sig igennem. Der sættes cliffhangere op, uden at de for alvor gribes. Der er en overvægt af ofte banalt billedsprog og mørke, mystiske metaforer, der tynger teksten i retning af det klichéprægede. Der er et overtal af figurtegninger, der aldrig rigtig kommer ind under huden på læseren. Selve kernen er imidlertid god og kunne renset for al overflødig spændingslir og larm have været en stærk fortælling om misbrug, #metoo og misforstået moderomsorg. Eller den kunne have lagt sig i halen på forfatterens tidligere bøger, der nok er svære at genrerubricere, men som lykkes som hverdagsgenkendelige skæbnefortællinger forklædt i gru og grumhed. I »Udslet verden i aften« er den unge Mathilda rejst til USA for at køre tværs gennem landet og – forstår man – komme væk fra sin mor. Efterhånden afdækkes begivenheder, som viser sig at være den egentlige årsag til pigens flugt og gradvise fordærv. Det er dog ikke disse omstændigheder og morens faktiske svigt, der lægges vægt på, og Mathilda er for så vidt også mere en (omend vigtig) bi- end hovedfigur. Den rolle eller rettere de roller er tildelt den ængstelige og ensomme mor Ewa hjemme i Sverige og den midaldrende amerikanske hotelportier Tyler, som bliver Mathildas beskytter og medmisbruger. Handlingen veksler mellem de to spor. Man følger Ewa, der forgæves forsøger at få kontakt til datteren på mobilen, og som udadtil forsøger at opretholde et billede af en velfungerende kvinde og god mor. Når hun ikke sidder derhjemme og savner, eller hun underviser i klaverspil, går hun i byen. En aften samles hun op af taxichaufføren Nils, som hun indleder et forhold til. Han bor afsides i skoven sammen med sin sky tvillingebror, Isak, der i årevis har gemt sig i husets kælder, hvor han spiller musik. Isaks eneboertilværelse og flugt fra dagligdagen pirrer Ewas nysgerrighed, og langsomt nærmer hun sig ham, og han hende. Deres særegne (og symboltunge) møder får dog en brat afslutning. På den anden side af Atlanten hutler Mathilda og Tyler sig frem. De får job – han som bartender, hun som barsanger – på et værtshus i en mindre flække i Colorados ørken. Hun drikker mere og mere, tager stoffer, kræver hurtig sex og er rasende uligevægtig. Han varter op og lapper huller og skammer sig. Ewa og Tyler besinder sig hver især, overskrider egne grænser og finder sammen i et fælles mål: at hjælpe Mathilda. Om det lykkes, afsløres ikke. »Udslet verden i aften«, der med lidt god vilje kunne kaldes en svensk-amerikansk vildmarks-noir-western, lægger hverken op til hele, entydige konklusioner eller halvkvædet antydningsvis symbolik. Det meste siges, budskabet er åbent, og romanen er ikke en krimi. »Udslet verden i aften« Forfatter:Stina Jackson.Oversætter: Dorte Einarsson.Sider: 423.Pris: 300 kroner.Forlag: Gutkind.",
        "metadata": {
            "source": "https://www.berlingske.dk/litteratur/hendes-to-foerste-romaner-var-fremragende-det-er-noget-andet-med-nummer",
            "image_url": "https://berlingske.bmcdn.dk/media/cache/resolve/image_x_large_vertical/image/189/1890837/24892996-i-udslet-verden-i-aften-er-mathilda-rejst-til-us.jpg",
            "publication_time": "Tirsdag d. 18. februar 2025, kl. 14.28",
            "author": null,
            "related_links": [],
            "attachments": []
        }
    }
}