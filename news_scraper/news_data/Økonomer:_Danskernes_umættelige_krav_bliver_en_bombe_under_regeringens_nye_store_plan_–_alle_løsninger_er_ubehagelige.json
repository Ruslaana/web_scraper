{
    "version": "1.0",
    "document": {
        "id": 21614,
        "title": "Økonomer: Danskernes umættelige krav bliver en bombe under regeringens nye store plan – alle løsninger er ubehagelige",
        "content": "Statsminister Mette Frederiksen (S) er klar i mælet. Regeringen står klar til at bruge mange flere milliarder på danskernes velfærd. Det skal blandt andet være med til at tilfredsstille borgmestrenes behov for flere penge. »Det er faktuelt korrekt, at der i den kommende 2030-plan er et historisk stort råderum. Altså flere penge,« sådan lød det blandt andet fra Mette Frederiksen, da hun åbnede Folketinget i sidste uge og lagde op til den nye store plan for dansk økonomi, som regeringen kommer med senere på året. Men to topøkonomer, nemlig forskningschef i Rockwool FONDEN, Jan Rose Skaksen, og ledende økonom hos tænketanken Kraka, Niels Storm Knigge, sender nu en alvorlig advarsel til regeringen. For danskerne vil blive ved med at kræve endnu bedre offentlig service, uanset hvor mange milliarder kroner regeringen kommer med. Og skal problemet løses, vil det kræve voldsommeændringer af vores velfærdsmodel. »Vi kan godt forudse, at folk bliver ved med at klage over det offentlige. Vi kommer aldrig til at få en borgmester til at sige, at nu har vi godt styr på servicen, så nu er der god plads til skattelettelser,« siger forskningschef i Rockwool FONDEN Jan Rose Skaksen og forklarer: »Der er en underliggende problemmotor, som bare vokser, og som har sin rod i, at den offentlige sektor ikke kan levere den service, borgerne gerne vil have. Derfor rækker pengene mindre og mindre, som årene går.« I sin længe ventede 2030-plan vil regeringen fremlægge, hvordan den vil bruge de mange milliarder kroner i det finanspolitiske råderum. Finansminister Nicolai Wammen (S) har i en e-mail til Berlingske om den kommende 2030-plan betonet, at det bliver en plan med plads til »massive investeringer i vores velfærd og skattelettelser.« Han fremhæver, at regeringen allerede har løftet sløret for, at den vil investere yderligere fem milliarder kroner i vores sundhedsvæsen og yderligere tre milliarder kroner til psykiatrien. Og der vil komme endnu flere velfærdsmilliarder, fremhæver Nicolai Wammen. Med blandt andre indenrigs- og sundhedsminister Sophie Løhde (V) i spidsen har regeringen annonceret at den vil afsætte milliarder til en ny sundhedspakke. Men det er langtfra sikkert, at de mange milliarder er nok til at tilfredsstille danskernes forventninger til den offentlige service.Fold sammenLæs mereFoto: Ida Marie Odgaard/Ritzau Scanpix. Men det hjælper ikke nødvendigvis ret meget på danskernes tilfredshed med den offentlige service. For den mur, som regeringens mange milliarder støder på, kaldes Baumol-problemet. Jan Rose Skaksen understreger, at flere milliarder til velfærden på den korte bane vil lappe lidt på problemet – men debatten vil bare opstå igen. Niels Storm Knigge beskriver problemerne på en anden måde. »Det er spørgsmålet om, hvad folk forventer af den offentlige service. Her kan man sige, at man forventer, at når vi bliver rigere og rigere, skal vi også have bedre velfærd,« siger Niels Storm Knigge.  Problemet kan også illustreres på den måde, at hvis man går ud og køber en ny fladskærm, så kan man få en bedre og bedre fladskærm for de samme penge. Det skyldes ny teknologi og udviklingen i produktiviteten. På samme måde er det svært at forbedre produktiviteten af eksempelvis undervisning i skolerne. En ny analyse fraKraka viser, at det bestemt ikke er småpenge, der er tale om, hvis regeringen skal opfylde danskernes forventninger om mere offentlig service. Analysen fra Kraka slår fast, at hvis danskerne forventer, at udviklingen i den offentlige service skal følge med fremgangen i de private forbrugsmuligheder, så kommer regeringen til at mangle lige over 100 milliarder kroner om året i 2050. Penge, som Finansministeriet ifølge Kraka ikke har afsat. Men hvad er så løsningen, hvis offentlige udgifter ikke skal ende med at bukke under på grund af danskernes forventning om mere og bedre service? Både Niels Storm Knigge og Jan Rose Skaksen påpeger, at den danske velfærdsmodel, hvor det hele bliver betalt over skatten til en fælles kasse har en del udfordringer i forhold til at håndtere problemet. Derfor kan regeringen blive nødt til at gå i den retning, som politisk ordfører for Socialdemokratiet, Christian Rabjerg Madsen, fremhævede i foråret. Han foreslog, at vi skulle til at spare op til at betale for vores ældrepleje. Et forslag, der fra flere sider er blevet skudt ned og kritiseret for at være meget udansk. Politisk ordfører for Socialdemokratiet, Christian Rabjerg Madsen, foreslog i foråret, at vi skal til at spare op til at betale for vores ældrepleje. Det forslag blev hurtigt afvist, men tænketanken Kraka påpeger, at regeringen kan blive nødt til at tænke i den retning fremover.Fold sammenLæs mereFoto: Niels Ahlmann Olesen. »Det er i hvert fald noget, man er nødt til at forholde sig til. Hvis man ikke tager stilling til det, kan det offentlige tilbud ikke følge med det, folk efterspørger. Så går dem, som har råd til det private marked. Hvis man ikke ønsker den udvikling, kan man blive tvunget til at øge skatterne generelt, eller man kan lave mere brugerbetaling,« siger Niels Storm Knigge Han fremhæver, at man også kan sortere mere i de ydelser, der i dag er skattefinansieret. »Det kan eksempelvis være, at det ikke længere skal være gratis at gå til læge eller tage en uddannelse på universitet eller andre ydelser, der flyttes over i privat regi,« siger Niels Storm Knigge. Løsningerne er der altså, men størstedelen af dem er nok ikke særligt populære, viser debatten om forslaget fra Christian Rabjerg Madsen. Både pensionsbranchen og Dansk Erhverv har været ude med forslag til fremtidens velfærdsmodel, der går i retning af mere privatisering. Tidligere overvismand og professor i økonomi ved Aarhus Universitet, Torben M. Andersen, har forsket i problemstillingen. Han påpeger, at der fremadrettet vil være stort pres på de offentlige udgifter fra to fronter. Dels problemet med, at danskerne forventer mere af den offentlige service, og at muligheder for nye og dyre behandlinger i sundhedsvæsenet hele tiden bliver øget. De bedre behandlingsformer vil alle gerne have del i. »Der er nogle aktiviteter, som er meget intensive, hvad brugen af medarbejdere angår. De er svære at effektivisere. Bare det at opretholde den samme service kræver, at omkostningerne stiger,« siger Torben M. Andersen. Han mener, at det første, vi skal gribe fat i, er at se på, om der er nogle steder,vi kan arbejde smartere. »Det kan være, om robotstøvsugere er smartere, end at der kommer en og gør rent. Det kan godt være, at det er rart, at der kommer en, man kan tale med – men ved at effektivisere det, vil der være mulighed for at lave noget andet også,« siger Torben M. Andersen. Næste skridt er så at se på, hvilken velfærd der skal betales over skatten, og hvad man eventuelt selv skal betale oveni. »Det er dybest set en diskussion om prioriteringer, som vi er nødt til at tage. Ulempen ved eksempelvis øget brugerbetaling er, at det vil øge uligheden. Der er bestemt ikke nogen nem løsning på problemet,« siger Torben M. Andersen. Han understreger samtidig, at problemet med danskernes krav til den offentlige service hele tiden vil ændre sig, og derfor skal der også hele tiden nye løsninger til.",
        "metadata": {
            "source": "https://www.berlingske.dk/oekonomi/oekonomer-danskernes-umaettelige-krav-bliver-en-bombe-under-regeringens",
            "image_url": null,
            "publication_time": "Mandag d. 09. oktober 2023, kl. 06.23",
            "author": "Frederik M. Juel",
            "related_links": [],
            "attachments": []
        }
    }
}