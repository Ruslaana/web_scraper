{
    "version": "1.0",
    "document": {
        "id": 10509,
        "title": "Den Grammy-vindende jazzsanger Al Jarreau er død",
        "content": "Den amerikanske jazzsanger Al Jarreau er død. Han blev 76 år. Amerikanske TMZ var blandt de første medier, der fortalte om dødsfaldet, og senere har Jarreaus manager bekræftet historien.  Al Jarreau blev bragt ind på et hospital i Los Angeles for nogle dage siden i svækket tilstand, og han kom aldrig helt til hægterne igen. Forinden havde han nået at erklære, at han af helbredsmæssige årsager ikke længere ville optræde på en scene. Dermed er en mere end 50 år lang musikkarriere slut. Al Jarreau er syv gange blevet hædret med den amerikanske Grammy-pris for sine udgivelser.  Han har optrådt mange gange i København, blandt andet så sent som ved Copenhagen Jazz Festival i 2015. Sidste år blev han også inviteret ind i Det Hvide Hus i Washington af tidligere præsident Barack Obama for at optræde. Al Jarreau var kendt for at blande jazz med rhythm & blues, og han fik sit gennembrud i 1980 med albummet \"This Time\". Han skrev også nummeret »Moonlighting«, som var kendingsmelodien til tv-serien med Bruce Willis og Cybil Shepherd, der på dansk kom til at hedde \"De heldige helte\". /ritzau/",
        "metadata": {
            "source": "https://www.berlingske.dk/kultur/den-grammy-vindende-jazzsanger-al-jarreau-er-doed",
            "image_url": "https://berlingske.bmcdn.dk/media/cache/resolve/image_x_large/image/11/117638/16333903-france-music-festival-nice---2.jpeg",
            "publication_time": "Søndag d. 12. februar 2017, kl. 20.11",
            "author": null,
            "related_links": [],
            "attachments": []
        }
    }
}