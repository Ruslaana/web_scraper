{
    "version": "1.0",
    "document": {
        "id": 11287,
        "title": "Hvert tredje barn får øredræn - men der er ikke bevis for, at det er en god behandling",
        "content": "Intet andet land i verden lægger så mange dræn i ørerne på børn, som vi gør i Danmark. Hvert år lægger speciallæger over hele landet over 60.000 øredræn, især i småbørn. Hele 3 ud af 10 børn har fået indsat dræn, inden de fylder 5 år. De mange dræn koster årligt samfundet op mod 40 millioner kroner, vel at mærke selvom videnskaben kun giver ringe evidens for behandlingen med øredræn. Vi ved med andre ord ikke med sikkerhed, om øredræn alt i alt er en god behandling mod mellemørebetændelse. Detskriver Videnskab.dk. Flere studier viser oven i købet, at mellemørebetændelse som regel går i sig selv igen uden at efterlade mén hos børnene, uanset om de har fået dræn eller ej. Grundlaget for at ilægge dræn i børn virker altså umiddelbart ret tyndt. Den danske praksis får nu flere professorer til at undre sig. »Man kan jo godt spørge, hvorfor Danmark er det land, der har langt den største hyppighed af drænanlæggelse uden evidens for god effekt og til en ikke ydmyg samfundsudgift på mange millioner kroner om året, når vi gerne vil have et evidensbaseret sundhedsvæsen. Det virker underligt,« siger Hans Bisgaard, leder af Dansk BørneAstma Center og professor i børnesygdomme ved Københavns Universitet.  Andre professorer kan sagtens følge overvejelsen. Én af dem er Preben Homøe, der er overlæge på Øre-næse-hals og Kæbekirurgisk afdeling, Sjællands Universitetshospital, Køge, og professor ved Københavns Universitet. Preben Homøe understreger, at udvalgte børn har rigtig god gavn af dræn, men: »Vi er for dårlige til at udpege disse børn i mængden af alle de andre børn, som nok ikke har så stor gavn af dræn, eller hvor forholdene ville normalisere sig, hvis vi lod ørerne være. Vi savner virkelig flere undersøgelser,« konstaterer Preben Homøe, professor i øre-næse-halssygdomme ved Københavns Universitets Institut for Klinisk Medicin. På den anden side af Øresund gør man sig samme tanker.  I Sverige anlægger man langt færre dræn end i Danmark. Professor Sten Hellström fra Karolinska Institutet mistænker, at en grund kan være, at danske børn bliver behandlet for uskadelig væske i mellemøret. »Jeg mistænker, at mange læger i Danmark sætter dræn i børn kun ud fra den årsag, at der findes væske i mellemøret. Det interessante er nemlig, at væske i mellemøret ikke behøver give hørenedsættelse, som skaber kommunikationsproblemer, selvom andre børn med væske i øret kan have store problemer,« skriver Sten Hellström, professor emeritus ved Enheten för öron-, näs- och halssjukdomar, ÖNH, i en mail til Videnskab.dk. I Sverige skal barnet have problemer med hørelsen, før læger tyer til dræn. I nogle tilfælde løser man problemer med hørelsen ved at give høreapparater til børn med mellemørebetændelse. Forskernes overvejelser får nu Danske Regioner til at bede Sundhedsstyrelsen om at se nærmere på evidensgrundlaget. ",
        "metadata": {
            "source": "https://www.berlingske.dk/samfund/hvert-tredje-barn-faar-oeredraen-men-der-er-ikke-bevis-for-at-det-er-en-god",
            "image_url": "https://berlingske.bmcdn.dk/media/cache/resolve/image_x_large/image/13/136667/19136451-jlajfdslj432l14j12ljfldskajflj1l34j132l4k.jpg",
            "publication_time": "Onsdag d. 15. november 2017, kl. 10.27",
            "author": null,
            "related_links": [],
            "attachments": []
        }
    }
}