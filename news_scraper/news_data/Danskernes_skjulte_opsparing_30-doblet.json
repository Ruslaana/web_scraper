{
    "version": "1.0",
    "document": {
        "id": 12716,
        "title": "Danskernes skjulte opsparing 30-doblet",
        "content": "Det kan godt være, at mange danskere blev sure tilbage i 1979, hvor de fik snuppet en sum penge fra en såkaldt dyrtidsportion og blev tvunget til at spare dem op. Men det har vist sig at være en rigtigt god forretning. Danskernes tvungne opsparing i Lønmodtagernes Dyrtidsfond, LD, er siden slutningen af 1970erne blevet 30-doblet i gennemsnit. Det fremgår af LDs årsresultat for 2015. For en person, som havde fuldtidsjob i slutningen af 70erne, blev der indbetalt 4.363 kr. til Lønmodtagernes Dyrtidsfond, LD. De penge var ved udgangen af sidste år blevet til 132.336 kr. En ganske solid forrentning over årene.  Baggrunden for, at man lavede LD, var mere præcist, at der tilbage i 70erne var høj inflation i Danmark. For at kompensere lønmodtagerne fik de udbetalt en dyrtidsportion, når priserne var steget med en vis procent. Men det var i sig selv med til at presse priserne op. Derfor indførte man en tvungen opsparing ved at indefryse nogle af dyrtidsportionerne fra 1977 til 1979. Pengene overlod man ved lov til Lønmodtagernes Dyrtidsfond, LD, som skulle investere dem. Pengene kunne så blive udbetalt, når de pågældende personer gik på pension. Inden for det seneste år har LDs investeringer givet et afkast på 5,6 pct. til medlemmerne. Når pensionsskat og omkostninger er trukket fra, er det blevet til 4,4 pct. For en fuldtidsansat fra dengang svarer det til et plus på 5.632 kr. i løbet af sidste år. Afkastet i 2015 var dog noget mindre end i de tre foregående år, hvor det har ligget på mellem otte pct. og små ti pct., inden skatten og omkostningerne var trukket fra. »Jeg synes godt, at vi kan være tilfredse med resultatet for 2015 i betragtning af det lave renteniveau, som faldt yderligere i 2015. Det betød, at obligationsbeholdningerne kun gav meget begrænsede bidrag til afkas­tet,« siger direktør i LD, Dorrit Vanglo. »Fremadrettet forventer jeg, at LD fortsat kan levere gode resultater, men det lave rente- og inflationsniveau betyder naturligvis, at man ikke kan forvente afkast på samme niveau som i tidligere tider,« siger Dorrit Vanglo. FAKTAFakta om Lønmodtagernes DyrtidsfondLønmodtagernes Dyrtidsfond forvalter på vegne af 683.637 medlemmer en formue på 44,4 mia. kr. pr. 31.12.2015. Midlerne stammer fra en indbetaling på 7,7 mia. kroner, som LD i 1980 modtog fra staten, og som udgjorde de indefrosne dyrtidsportioner fra 1977-1979.For en lønmodtager, der var fuldtidsansat i perioden fra 1977-79, blev der til LD indbetalt et beløb på 4.368 kroner. Dette beløb var for et medlem, der ikke har valgt investeringspuljer, vokset til 132.000 kroner ultimo 2015.Beløbet udbetales som en engangssum, når medlemmet ønsker det, forudsat at medlemmet er fyldt 60 år eller af andre grunde er udbetalingsberettiget.Kilde: Lønmodtagernes Dyrtidsfond.FOLD UD Lønmodtagernes Dyrtidsfond forvalter på vegne af 683.637 medlemmer en formue på 44,4 mia. kr. pr. 31.12.2015. Midlerne stammer fra en indbetaling på 7,7 mia. kroner, som LD i 1980 modtog fra staten, og som udgjorde de indefrosne dyrtidsportioner fra 1977-1979. For en lønmodtager, der var fuldtidsansat i perioden fra 1977-79, blev der til LD indbetalt et beløb på 4.368 kroner. Dette beløb var for et medlem, der ikke har valgt investeringspuljer, vokset til 132.000 kroner ultimo 2015. Beløbet udbetales som en engangssum, når medlemmet ønsker det, forudsat at medlemmet er fyldt 60 år eller af andre grunde er udbetalingsberettiget. Kilde: Lønmodtagernes Dyrtidsfond. Lidt over 680.000 danskere har stadig penge i LD. De kan begynde at hæve deres opsparing i LD, når de er fyldt 60 år, og antallet af medlemmer i LD vil langsomt falde. Direktør og privatøkonomisk rådgiver Marianne Thørs anbefaler medlemmerne af LD at lade deres penge stå i den store pengetank så længe som muligt.  Opsparingen fra LD bliver udbetalt som en stor pose penge, men i modsætning til de pensionsordninger, som de fleste har andre steder i pensionsselskaber eller pensionskasser, er der ingen slutdato på, hvornår pengene skal være udbetalt. »Fordelen ved at lade pengene stå i LD i forhold til frie midler er, at det afkast, som tilskrives, alene beskattes med 15,3 pct. Pengene kan være investeret i hele perioden, og de kan blive stående i dette gunstige skatte­miljø, så længe du lever. Derfor bør disse pensionspenge være nogle af de sidste, du bruger, når du skal til at leve af din opsparing som pensionist,« siger Marianne Thørs og påpeger, at en anden fordel ved LD er, at de generelt har været gode til at investere medlemmernes penge. Afkastet på de 5,6 pct. i 2015 er på de investeringer, som LD Invest kalder LD Vælger. LD lavede i 2000 produkterne om, så det også er muligt for den enkelte at vælge nogle puljer, hvor der eksempelvis udelukkende bliver investeret i danske aktier eller globale aktier. Afkastene i de puljer har de senere år givet mere end LD Vælger, men også med betydelige udsving undervejs.",
        "metadata": {
            "source": "https://www.berlingske.dk/privatoekonomi/danskernes-skjulte-opsparing-30-doblet",
            "image_url": "https://berlingske.bmcdn.dk/media/cache/resolve/image_x_large/image/17/178614/12157909-dorrit.jpg",
            "publication_time": "Lørdag d. 30. januar 2016, kl. 11.05",
            "author": "Frederik M. Juel",
            "related_links": [],
            "attachments": []
        }
    }
}