{
    "version": "1.0",
    "document": {
        "id": 19557,
        "title": "Wikileaks-stifter kritiserer Schweiz",
        "content": "En tidligere bankansat i Schweiz afleveredetidligere i denne månedoplysninger om 2.000 formodede skattesnydere til Wikileaks. Rudolf Elmer blev i weekenden anholdt af politiet i Schweiz, hvor han nu sidder varetægtsfængslet, og det har fået Wikileaks-stifteren Julian Assange til at kritisere de schweiziske myndigheder. »Hr. Elmer sidder i fængsel, fordi han har afsløret et kriminelt offshore-system til skatteunddragelse, hvor de schweiziske banker spiller en førende rolle,« siger Assange til den schweiziske avisDer Sonntag. Rudolf Elmer har tidligere været ansat hos banken Julius Baer, og det menes, at han allerede i 2007 har lækket oplysninger om bankens kunder til Wikileaks. Han var ansvarlig for bankens aktiviteter på Caymanøerne ved årtusindskiftet, men blev fyret og har siden været bankens plageånd. Læs også:Schweizisk Wikileak-bankmand anholdt igen Banken hævder, at han har forsøgt at afpresse dem og deres kunder. I sidste uge blev Elmer idømt en bødestraf i Schweiz for krænkelse af bankhemmeligheden. Elmer viste sig for få dage siden med Assange i London og afleverede yderligere cd-rom'er til ham, der angiveligt indeholder endnu flere data. Det fik de schweiziske myndigheder til at anholde den tidligere bankmand lørdag. »I stedet for at undersøge disse offshore-strukturer og forfølge skattesnydere, har de schweiziske myndigheder valgt at forfølge Rudolf Elmer,« siger Julian Assange. Ifølge den schweiziske avis har de seneste afsløringer skabt uro i Indien, hvor det største oppositionsparti BJP nu kræver, at regeringen skal offentliggøre navnene på kendte skattesnydere, der har gemt penge i Schweiz. Læs også:Schweizisk banklæk idømt betinget bøde Den indiske regering lover nu, at man vil forfølge dem, der har »plyndret landet« og skaffe pengene tilbage til Indien. I Brasilien er guvernøren i delstaten Maranhao kommet i klemme efter afsløringen af, at hun har gemt 10 millioner dollar hos Julius Baer på British Virgin Islands. Roseana Sarney er datter af landets tidligere præsident Jose Sarney, og hun har angiveligt skjult penge i udlandet for at undgå at betale skat. To andre brasilianske superrige har også gemt 900 millioner dollar hos den schweiziske bank. I øjeblikket forhandler Schweiz og Brasilien om en ny dobbeltbeskatnings-aftale, og afsløringerne kommer som en bombe midt i forhandlingerne.",
        "metadata": {
            "source": "https://www.berlingske.dk/tech-viden/wikileaks-stifter-kritiserer-schweiz",
            "image_url": "https://berlingske.bmcdn.dk/media/cache/resolve/image_x_large/image/79/796343/3708013-wikileaks-swiss.jpg",
            "publication_time": "Mandag d. 24. januar 2011, kl. 22.00",
            "author": null,
            "related_links": [],
            "attachments": []
        }
    }
}