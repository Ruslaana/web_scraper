{
    "version": "1.0",
    "document": {
        "id": 21018,
        "title": "Elbilsalget skyder i vejret verden over – men i USA falder det",
        "content": "Det globale salg af elbiler steg med 29 procent i april trods toldkrigen. Der er dog store geografiske forskelle på salget. Mens der var stabil vækst i både Kina og Europa, oplevede Nordamerika det første fald siden september 2024, viser de nyeste tal fra analysefirmaet Rho Motion, der følger markedet tæt. I alt blev der solgt 1,48 millioner elbiler og pluginhybridbiler med både el- og benzinmotor i april. Salget i Kina steg med 32 procent i forhold til april 2024. I alt blev der solgt 0,9 millioner biler. I Europa voksede salgetmed 35 procent. Her fik 0,3 millioner elbiler en ny ejer. I Nordamerika dykkede salget derimod med 5,6 procent til 0,1 millioner biler. I resten af verden lå det samlede elbilsalg 50 procent højere end for et år siden. Dermed ser de samlede salgstal for elbiler for januar-april således ud sammenlignet med sidste år på samme tid: »De igangværende forhandlinger om toldsatser dominerer snakken i elbilbranchen, men stille og roligt fortsætter producenter i Kina og EU med at klare sig godt og vinde markedsandele. EU er bestemt en succeshistorie for elbilsalget i 2025 indtil nu,« siger dataansvarlig Charles Lester fra Rho Motion. Han mener, atde nye krav fra EU til den tilladte CO2-udledning fra bilernehar sat ild i overgangen fra benzin- og dieselbiler til elbiler. »Markedet er på den måde vokset med en fjerdedel i den første tredjedel af året,« konstaterer Charles Lester. Af de 1,2 millioner el- og hybridbiler, som sammenlagt er solgt i Europa i januar-april, erde rene elbilersandel steget med 29 procent på et år, mens hybridbilerne har solgt 16 procent mere. I Tyskland er elbilsalget steget med 42 procent sammenlignet med sidste år, i Italien med 56 procent, i Spanien med 57 procent og i Storbritannien med 32 procent. I Frankrig er det derimod faldet med 14 procent, efter at den hidtidige statsstøtte er gjort mindre. I Danmark blev der i april i år solgt sammenlagt 15.118 nyregistrerede biler, hvoraf de 63,28 procent var elbiler og 3,34 procent pluginhybridbiler. Dermed er der i Danmark i januar-april sammenlagt solgt 52.555 nye biler, hvoraf elbilerne udgør 64,89 procent og pluginhybridbilerne 2,95 procent. Det ubestridt mest populære bilmærke – uanset typen – er Volkswagen med en markedsandel på 17,1 procent med Toyota som nummer to med 8,1 procent af det samlede salg og Skoda som treer med 7,6 procent. Tesla, som tidligere lå helt i top, er styrtdykkettil en 12.-plads i år og har nu blot 3,3 procent af bilsalget, viser tal fra brancheorganisationen Mobility Denmark (tidligere De Danske Bilimportører). ",
        "metadata": {
            "source": "https://www.berlingske.dk/virksomheder/elbilsalget-skyder-i-vejret-verden-over-men-i-usa-falder-det",
            "image_url": "https://berlingske.bmcdn.dk/media/cache/resolve/image_x_large_vertical/image/192/1921172/24950587-elbilerne-fylder-mere-og-mere-p-vejene-i-takt-med.jpg",
            "publication_time": "Onsdag d. 14. maj 2025, kl. 10.45",
            "author": "Thomas Breinstrup",
            "related_links": [],
            "attachments": []
        }
    }
}