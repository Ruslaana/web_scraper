{
    "version": "1.0",
    "document": {
        "id": 11566,
        "title": "Pizza Hut-ejer opjusterer for anden gang i år",
        "content": "Koncernen hævede samtidig sin prognose for hele året efter solid fremgang i især KFC-kæden i det tidligere problemramte kinesiske marked. Yum-koncernen fremlagde efter børstid onsdag et justeret overskud per aktie på 75 cent i andet kvartal, hvor gennemsnittet af analytikernes estimater indsamlet af Bloomberg News lød på 74 cent per aktie.  Koncernen er ved at frigøre sig fra den kinesiske forretning for i stedet at at fokusere på de hjemlige forretninger, og det stigende KFC-salgsmomentum i Kina gør en udskilning mere attraktiv. Yum Brands venter nu en fremgang i driftsresultatet på mindst 14 pct. i år, hvor der tidligere var tale om en forventet fremgang på 12 pct. Det er anden gang i år, at koncernen opjusterer med 2 pct.point.  Trods den kinesiske fremgang var der opbremsning i salget på hjemmefronten i USA. Den samlede omsætning kunne ikke leve op til analytikernes estimater med et salg på 3,01 mia. dollar mod de ventede 3,09 mia. dollar. »Udfordrende brancheforhold i USA bidrog til de bløde salgsresultater,« pointerede koncernchef Greg Creed ifølge Bloomberg News. Yum-aktien steg med 4,7 pct. til 89,75 dollar i eftermarkedet.  ",
        "metadata": {
            "source": "https://www.berlingske.dk/virksomheder/pizza-hut-ejer-opjusterer-for-anden-gang-i-aar",
            "image_url": "https://berlingske.bmcdn.dk/media/cache/resolve/image_x_large/image/15/158147/14003439-yumbrands-results.jpg",
            "publication_time": "Torsdag d. 14. juli 2016, kl. 06.37",
            "author": null,
            "related_links": [],
            "attachments": []
        }
    }
}