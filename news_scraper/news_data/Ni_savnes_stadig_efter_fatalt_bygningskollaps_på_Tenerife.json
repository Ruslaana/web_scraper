{
    "version": "1.0",
    "document": {
        "id": 18105,
        "title": "Ni savnes stadig efter fatalt bygningskollaps på Tenerife",
        "content": "Madrid: Mindst én person er død og tre andre kvæstet, efter at en femetagers bygning med lejligheder torsdag formiddag styrtede sammen i området Los Christianos på den spanske ferieø Tenerife. Det skriver nyhedsbureauet AFP. Torsdag aften savnes ni personer fortsat. Myndighederne frygter, at de kan være fanget i ruinerne, som lokale brandmænd er i gang med at rydde væk. - Bygningen havde 28 beboere, hvoraf de ni stadig ikke er fundet, siger borgmester i byen Arona Julian Mena på et pressemøde ifølge AFP. Yderligere oplyser en talskvinde for det lokale brandvæsen, at familiemedlemmer forgæves har forsøgt at få kontakt til deres savnede slægtninge i løbet af dagen. - Det drejer sig om mennesker, der ikke besvarer telefonopkald. Vi ved ikke, om de befinder sig under bygningen, men sandheden er, at deres familier ikke har været i stand til at kontakte dem, siger talskvinden. Et øjenvidne fortæller til britiske Sky News, at han hørte et højt brag, hvorefter bygningen kollapsede omkring klokken 9.30 lokal tid. Lokale nødberedskabstjenester oplyser, at de tre kvæstede er to kvinder og en mand. Den ene af kvinderne er angiveligt alvorligt kvæstet. En nabo fortæller til den spanske avis El País, at der lugter af gas i området. Imens fortæller et øjenvidne til avisen El Español, at de nærliggende bygninger er blevet evakueret netop i tilfælde af en gaslækage. Sky News rapporterer, at renoveringsarbejde i bygningen blev sat på standby for to uger siden, da man opdagede store revner. Det er fortsat uvist, hvad der forårsagede kollapset af bygningen. /ritzau/",
        "metadata": {
            "source": "https://www.berlingske.dk/internationalt/ni-savnes-stadig-efter-fatalt-bygningskollaps-paa-tenerife",
            "image_url": "https://berlingske.bmcdn.dk/media/cache/resolve/image_x_large/image/62/623788/12985677-spain-accident-collapse.jpg",
            "publication_time": "Torsdag d. 14. april 2016, kl. 22.42",
            "author": null,
            "related_links": [],
            "attachments": []
        }
    }
}