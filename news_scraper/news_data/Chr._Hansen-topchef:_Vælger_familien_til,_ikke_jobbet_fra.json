{
    "version": "1.0",
    "document": {
        "id": 6747,
        "title": "Chr. Hansen-topchef: Vælger familien til, ikke jobbet fra",
        "content": "»Jeg vil gerne tilbringe mere tid med min kone og familie i Holland. Min kone har ikke fundet arbejde i Danmark, og vi blev gift i 2012, lige før jeg tog jobbet i Chr. Hansen, så nu er det tid til at tage tilbage,« fortæller 56-årige Cees de Jong. Han afviser, at han stopper i virksomheden, fordi den står over for udfordringer.  »Tværtimod så gør det ondt at stoppe, fordi det er så fantastisk et selskab, der er så godt positioneret til fremtidig vækst. Jeg tror, at strategien har leveret og vil fortsætte med at levere fantastiske resultater,« siger Cees de Jong. Hollænderen, der har været i Chr. Hansen siden 2013, fortsætter i direktørposten, indtil en afløser er fundet, og lover at være fuldt engageret. »Jeg bliver, så længe det tager, men nu ved min kone i det mindste, at jeg kommer tilbage på et tidspunkt,« siger Cees de Jong.  Han regner nu med at indlede en bestyrelseskarriere, men har med egne ord »ikke travlt«. I Cees de Jongs tid i Chr. Hansen er aktien mere end fordoblet fra kurs 223 i april 2013 til en lukkekurs på 575,50 kr. mandag. Samlet er aktien steget fra en noteringskurs på 90 kr. per aktie ved noteringen i sommeren 2010. Tirsdag indleder den dog dagen med at falde 3,7 pct. til 554 kr. oven på nyheden om det forestående direktørskifte. /ritzau/FINANS",
        "metadata": {
            "source": "https://www.berlingske.dk/virksomheder/chr.-hansen-topchef-vaelger-familien-til-ikke-jobbet-fra",
            "image_url": "https://berlingske.bmcdn.dk/media/cache/resolve/image_x_large/image/13/136552/19268485-1.jpg",
            "publication_time": "Tirsdag d. 28. november 2017, kl. 09.12",
            "author": null,
            "related_links": [],
            "attachments": []
        }
    }
}