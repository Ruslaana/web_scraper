{
    "version": "1.0",
    "document": {
        "id": 4278,
        "title": "Danske advokater vil afskaffe Kammeradvokaten: Sæt konkurrencen fri",
        "content": "Skal staten fortsat lægge næsten 700 millioner kroner årligt hos Kammeradvokaten, eller skal konkurrencen sættes fri, så alle advokatfirmaer kan byde på statens juridiske opgaver til gavn for borgere, virksomheder og samfund? Det spørgsmål bliver afgjort i de kommende dage og uger, hvorkammeradvokataftalen er til debat. Hos Danske Advokater er vi ikke i tvivl, og det er den ekspertgruppe, som er nedsat af regeringen til at analysere området, heller ikke. Statens indkøb af advokatydelser skal naturligvis udbydes i konkurrence. Vi er fortalere for en model, hvor hele statens indkøb af advokatopgaver kommer i fri konkurrence. Kun på den måde får man med ekspertgruppens egne ord høstet »dertilhørende afledte positive effekter på omkostninger, kvalitet, innovation mv.« Men med fuld konkurrence følger der også risici, vurderer ekspertgruppen. Der vil for eksempel i en overgangsperiode kunne opstå udfordringer med at sikre, at alle statens opgaver bliver løst og med at undgå interessekonflikter, fordi alle advokater – også kammeradvokaten – har flere klienter. Det er forståeligt, at ekspertgruppen føler behov for at hejse et advarselsflag, når den anbefaler en radikal omlægning af en næsten 100 år gammel ordning. En ordning, som nok har skabt tryghed i embedsværket, men som også har skabt en usund afhængighed af én enkelt leverandør. Bekymringerne for statens adgang til juridisk rådgivning er dog overdrevne. For det første er der en lang række både mindre og store advokatfirmaer i hele landet, herunder også højt specialiserede advokater, der står klar til at byde på opgaverne, når aftalen med Kammeradvokaten udløber. For det andet er Kammeradvokaten forpligtet til fortsat at levere advokatydelser til staten i en overgangsperiode, når aftalen opsiges, ligesom de er forpligtet til at videreføre og afslutte de opgaver, som er i gang. For det tredje kan risikoen ved at sende opgaverne i konkurrence modvirkes. Det kan for eksempel ske ved, at staten trækker nogle af de basale juridiske opgaver, som i dag ligger hos Kammeradvokaten, hjem. På den måde opbygger staten juridiske kompetencer internt, som modvirker de risici, der ligger i at slippe konkurrencen fri. Af samme grund anbefaler vi i lighed med eksperterne, at staten hurtigt kommer i gang med at opbygge en intern juridisk funktion, som det kendes fra for eksempel Norge, der kan stå for de opgaver, som man vælger at hente hjem. Selvfølgelig vil der også være transitionsomkostninger forbundet med at opsige den gamle ordning og overgå til nye aftaler. Det er nu engang konsekvensen af at have haft den samme leverandør i mange, mange år. Ikke desto mindre er tiden moden til at opsige den gældende kammeradvokataftale hurtigst muligt, så konkurrencen sættes fri. Gjort rigtigt, kan det ske, uden at det går ud over kvalitet og sikkerhed for statens leverancer. Besparelserne skal nok hurtigt vise sig, når flere advokater får mulighed for at konkurrere om opgaverne. Jesper Rothe er formand for Danske Advokater ",
        "metadata": {
            "source": "https://www.berlingske.dk/synspunkter/danske-advokater-vil-afskaffe-kammeradvokaten-saet-konkurrencen-fri",
            "image_url": "https://berlingske.bmcdn.dk/media/cache/resolve/image_x_large_vertical/image/186/1866809/24849708-tiden-er-moden-til-at-opsige-den-gldende-kammerad.jpg",
            "publication_time": "Tirsdag d. 10. december 2024, kl. 15.54",
            "author": null,
            "related_links": [],
            "attachments": []
        }
    }
}