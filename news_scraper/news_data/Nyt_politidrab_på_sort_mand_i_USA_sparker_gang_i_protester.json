{
    "version": "1.0",
    "document": {
        "id": 5373,
        "title": "Nyt politidrab på sort mand i USA sparker gang i protester",
        "content": "El Cajon. Endnu en fatal nedskydning af en ubevæbnet sort mand i USA har ført til protester mod politiet. Denne gang i det sydlige Californien. Det skriver nyhedsbureauet Reuters. I San Diego-forstaden El Cajon reagerede to betjente på flere alarmopkald om en \"mentalt ustabil person\" i tirsdags. Betjentene fandt manden gående ude i trafikken, da de ankom til stedet. Da de konfronterede ham, trak manden ifølge det lokale politi \"en genstand op af sin bukselomme\". Den ene betjent affyrede skud med sin tjenestepistol og dræbte ham. Der blev dog ikke fundet noget våben på manden, oplyser politiet. Lokale aktivister og venner af drabsofferet har identificeret ham som den 38-årige Alfred Olango. Ifølge vennerne var han psykisk syg. Ifølge retsdokumenter fra 2006 havde Olango, som var født i Uganda, fået permanent opholdstilladelse i USA. Han havde dog mistet denne i 2001 efter at være blevet fundet skyldig i salg af kokain. Begge betjente, der var involveret i hændelsen, er kommet på såkaldt administrativ orlov fra jobbet. Drabet sker, blot dage efter at to sorte mænd blev dræbt af politiet under tvivlsomme omstændigheder i henholdsvis Charlotte, North Carolina, og Tulsa, Oklahoma. 43-årige Keith Scott blev skudt og dræbt af politiet i Charlotte. Videooptagelser fra episoden viser den 43-årige mand, der stiger ud af sin bil og bevæger sig baglæns mod kameraet, før han bliver skudt. Betjentene råber, at han skal smide sit våben. På optagelserne kan man dog ikke se, om Keith Scott bar et våben eller ej. Mens politiet har konkluderet, at Keith Scott var bevæbnet, har den dræbtes familie hævdet det modsatte. I Tulsa er en politibetjent blevet sigtet for drabet på endnu en sort mand - Terence Crutcher. Ifølge betjentens advokat skød den kvindelige betjent manden, fordi han angiveligt greb ud efter noget i sin lomme. Det viste sig dog, at han var ubevæbnet. Det 40-årige skudoffer blev ramt i brystet af et enkelt skud og døde senere på hospitalet. De seneste ugers politidrab har udløst voldsomme demonstrationer flere steder i USA. USA udarbejder ikke landsdækkende statistik over politidrab. Men ifølge organisationen Mapping Police Violence, som arbejder imod politivold, er mindst 214 sorte mennesker blevet dræbt af amerikansk politi siden nytår. /ritzau/",
        "metadata": {
            "source": "https://www.berlingske.dk/internationalt/nyt-politidrab-paa-sort-mand-i-usa-sparker-gang-i-protester",
            "image_url": "https://berlingske.bmcdn.dk/media/cache/resolve/image_x_large/image/19/199310/14914608-protesters-shout-slogans-in-el.jpeg",
            "publication_time": "Torsdag d. 29. september 2016, kl. 02.41",
            "author": null,
            "related_links": [],
            "attachments": []
        }
    }
}