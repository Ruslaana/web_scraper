{
    "version": "1.0",
    "document": {
        "id": 1992,
        "title": "Landbrugsformand langer ud efter Ida Auken efter melding om at bruge pisken: Det strider mod »ånden i aftalen«",
        "content": "Smuldrer regeringens storstilede miljøplan, inden den er forhandlet på plads? Ifølge regeringens grønne trepartsaftale – der blev indgået mellem regeringen og en række brancheorganisationer, herunder Landbrug & Fødevarer – skal der ske en massiv og milliarddyr omlægning af blandt andet Danmarks landbrugsareal. Samtlige parter var ved aftalens indgåelse enige om, at der her var tale om en ganske »historisk« aftale. Men allerede inden treparten politisk er handlet på plads, har landbrugets formand, Søren Søndergaard, set sig nødsaget til at råbe vagt i gevær. Det skriverJyllands-Posten. For at forstå Søren Søndergaards opråb skal man vide, at der i miljøaftalen blandt andet er afsat cirka 20 milliarder kroner til at omlægge 250.000 hektar landbrugsareal til skov. Eller 75.500 kroner pr. hektar til den enkelte landmand. Men – som avisen tidligere har beskrevet – vil regeringen bruge pengene til at udtage landbrugsjord omkring danske fjorde og farvande for at imødekomme de massive problemer med iltsvind i havene. Problemet er bare, at den landbrugsjord er markant dyrere end 75.500 kroner pr. hektar. Den er snarere dobbelt eller tre gange så dyr. Med andre ord er det svært at se for sig, at en landmand takker ja til den foreslåede pris på et stykke jord, der er meget mere værd. Det forhold fik for nylig Ida Auken, der er Socialdemokratiets ordfører for Den Grønne Trepart, til at sige tilJyllands-Posten, at hvis ikke landbruget tager imod »guleroden« – de 75.500 kroner, kan de jo få med »pisken«. Hun henviser til, at en kommende CO₂-afgift samt skærpede regler om brug af gødning kan få jordpriserne til at falde. Altså siger hun, at landmændene kan blive nødt til at takke ja til tilbuddet – for alternativet er også dyrt. Og den presbold strider ifølge formanden for Landbrug & Fødevarer, Søren Søndergaard, mod »ånden i aftalen«. Formand for Landbrug &amp; Fødevarer Søren Søndergaard.Fold sammenLæs mereFoto: Niels Ahlmann Olesen. Ifølge ham er den eneste mulighed for de danske landmænd, at de bliver fuldt kompenseret for de værditab, de måtte have i forbindelse med omlægningen i Den Grønne Trepart. Adspurgt iJyllands-Posten, om han som formand for Landbrug & Fødevarer ikke har gjort det klart over for de øvrige forhandlingsparter, at støttebeløbet på 75.500 kroner pr. hektar var for lavt, svarer han: »Jeg vil ikke referere fra forhandlingerne om treparten, men det er jo rimelig åbenlyst, at de 75.500 kroner kun rækker til skovrejsning på den allerringeste jord. Det har professor Michael Svarer (formand for Ekspertgruppen for en grøn skattereform,red.) også påpeget. Der skal andre beløb på bordet, hvis man vil have skovrejsning i hele landet.« Aftalen om Den Grønne Trepart blev indgået i juni mellem regeringen, Landbrug & Fødevarer, Danmarks Naturfredningsforening, Fødevareforbundet NNF, Dansk Metal, Dansk Industri og Kommunernes Landsforening. Initiativerne i aftalen er dog endnu ikke forhandlet på plads i Folketinget.",
        "metadata": {
            "source": "https://www.berlingske.dk/politik/landbrugsformand-langer-ud-efter-ida-auken-efter-melding-om-at-bruge",
            "image_url": "https://berlingske.bmcdn.dk/media/cache/resolve/image_x_large/image/184/1843521/24807208-ida-auken-s-p-et-pressemde-hvor-aftalepartier.jpg",
            "publication_time": "Søndag d. 06. oktober 2024, kl. 21.16",
            "author": "Emil Bo Rask",
            "related_links": [],
            "attachments": []
        }
    }
}