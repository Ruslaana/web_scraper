{
    "version": "1.0",
    "document": {
        "id": 3247,
        "title": "Det var den bedste landskamp i tre år. Danmarks EM-drøm lever",
        "content": "For fire dage siden tabte Danmark 1-1 til Slovenien. I dag vandt de 1-1 mod England. Hvor præstationen i landsholdets første gruppekamp ved EM gav anledning til dybe panderynker og berettiget kritik, viste de danske spillere torsdag aften i Frankfurt, at de kan spille med mod de allerbedste. Der er ingen tvivl om, at det var den bedste danske landskamp i meget lang tid – måske siden den magiske sommer i 2021. Det giver god grund til at tro på videre dansk avancement. Og efter torsdagens kamp bør ingen ønske at møde Danmark, der i perioder spillede og pressede de engelske superstjerner ud ad banen. Særligt Pierre-Emile Højbjerg fik vist englænderne, at han er alt, alt for god til at sidde på bænken i Tottenham Hotspur. Den danske dynamo var uhyggelig på midtbanen, hvor han vandt samtlige dueller og viste en vidunderlig energi. Én efter én pillede Pierre-Emile Højbjerg pynten af de højtbesungne engelske midtbanemotorer. Her er det en af verdens dyreste fodboldspillere, Declan Rice, der forsøger at runde danskeren.Fold sammenLæs mereFoto: Søren Bidstrup. Jude Bellingham bliver i disse dage talt op som én af verdens bedste fodboldspillere, men torsdag aften var han nærmest usynlig – og det var Højbjergs fortjeneste. Ved sin side havde han Danmarks nye stjerne, Morten Hjulmand, der med ét af landsholdets flotteste slutrundemål nogensinde scorede til 1-1 og sikrede et livsvigtigt point. Og jubelscenen ned mod de danske fans er den bedste måde at beskrive hans og holdkammeraternes trodsige attitude mod de engelske favoritter: »Hvad så? Hvad så? Hvad så?« EM 2024: Danmark spiller 1–1 imod England. Morten Hjulmand scorer til 1–1.Fold sammenLæs mereFoto: Søren Bidstrup. I den første kamp faldt de danske fans ligesom spillerne i niveau i anden halvleg, hvor slovenerne fik overtaget på både banen og tribunerne. Men i Frankfurt var de mere veloplagte end nogensinde. Man kunne ellers godt blive bekymret for, at adskillige timers druk og fest i solen ville tømme dem for tidligt for energi. Men det var på ingen måder tilfældet. Selvom englænderne var i overtal på lægterne, lykkedes det flere gange det røde menneskehav bag det ene mål at overdøve sangene om Phil Foden, Jude Bellingham og kongen. De medrejsende danske fans skabte en heksekedel på stadion i Frankfurt, og selv om englænderne var flest, sang danskerne højest.Fold sammenLæs mereFoto: Søren Bidstrup. Det hjalp da også gevaldigt på stemningen, at det danske landshold endnu en gang kom blæsende fra start. De havde tydeligvis ikke tænkt sig at stille sig ned og lade englænderne angribe. Tværtimod valgte de den modige tilgang med højt pres og direkte angreb. Alligevel gik det galt efter kun 18 minutter. 21-årige Victor Kristiansen har gjort det fremragende som Danmarks venstre back, men mod de bedste spillere kan manglende erfaring af og til blive dyrt. Og havde han kigget sig en ekstra gang over skulderen, havde han måske opdaget, at Kyle Walker kom sprintende bag ham. Men det gjorde Victor Kristiansen ikke. Den engelske hurtigløber løb ind foran, stjal bolden og lagde den ind i feltet, hvor den til sidst landede hos altid målfarlige Harry Kane. Ingen på stadion var i tvivl om, hvad der så ville ske. 1-0 til England. Et enkelt uopmærksomt øjeblik blev straffet af England og holdets topscorer, Harry Kane.Fold sammenLæs mereFoto: Søren Bidstrup. Alle danskere på stadion frygtede, at det ville ryste landsholdet og ende med en nedsabling. Men frygten var ubegrundet. Den engelske føring gjorde nemlig kun, at Danmarks momentum voksede og voksede i de efterfølgende minutter. Flere gange kom bolden helt tæt på Englands mål, men den sidste skarphed manglede. Rasmus Højlund formåede ikke at komme til afslutning, og Jonas Wind blev blokeret i sidste minut. Landstræner Kasper Hjulmand havde kaldt det afgørende, at Danmark udnyttede sine gode perioder i kampen. Det skulle være nu. Det var ikke Rasmus Højlunds bedste kamp, men han fik brugt sin fysik over for englænderne, som han også spiller mod til daglig i Premier League.Fold sammenLæs mereFoto: Søren Bidstrup. Ligesom mod Slovenien havde Morten Hjulmand to gange haft bolden på kanten af feltet og forsøgt at spille en angriber fri. Ikke én gang lykkedes det. Derfor var det, som om han i trods hamrede til bolden, da han efter 34 minutter stod i en lignende situation. Der var 31 meter ind til mål, men det betød ingenting. Morten Hjulmand ramte den nemlig »lige i røven,« som John »Faxe« Jensen nok havde formuleret det. Og da bolden lå i nettet bag en chanceløs engelsk målmand, gik der et par sekunder, før Morten Hjulmand selv forstod, hvad han lige havde gjort. »HVAD SÅ,« skreg Morten Hjulmand, da han havde banket slutrundens længste langskud i kassen.Fold sammenLæs mereFoto: Søren Bidstrup. Kasper Schmeichel sagde på pressemødet inden kampen, at EM-bolden var rigtig god at sparke til. Morten Hjulmand beviste, at han havde ret. Efter målet kunne de danske spillere pludselig det hele. Kombinationerne sad der, presset fungerede, og duellerne blev vundet. Englænderne fik ikke et ben til jorden i de efterfølgende minutter, men det blev ved 1-1 efter en første halvleg, hvor det danske landshold var intet mindre end fænomenalt. Det kunne blive en stor aften i Frankfurt. Alligevel kunne man spore bekymring hos de danske tilskuere, da anden halvleg gik i gang. For Danmark havde jo også spillet fint mod Slovenien, inden holdet gik i opløsning i den sidste halve time. Om Kasper Hjulmand havde lyttet til kritikken af sine sene udskiftninger i den anledning, vides ikke. Men efter et engelsk stolpeskud skiftede han tidligt ud, og det lignede en god idé. Joakim Mæhle spillede en fin kamp i det danske forsvar og truede englænderne mod kampens slutning.Fold sammenLæs mereFoto: Søren Bidstrup. De danske spillere bevarede det aggressive udtryk og overlod ikke bare initiativet til England. De spillede for at vinde – og troede på, at de kunne. Danmark havde da også chancer, der kunne have givet dem sejren – men det havde England også. Og til sidst virkede det, som om det gik op for begge hold, at de kunne bruge en uafgjort. Selvfølgelig havde det været fantastisk med tre point og en sensationel sejr mod England–især hvis det var lykkedes Pierre-Emile Højbjerg at krølle den op i krogen til sidst. Og ja, englænderne vil håne DK for at fejre 1-1 som en sejr – for dem føltes det som et nederlag. Men det var slet ikke resultatet, der fik de 16.000 danske fans på stadion i Frankfurt til at blive stående og hylde spillerne efter slutfløjt. Kasper Hjulmand signalerer til de danske fans, hvad deres opbakning betyder.Fold sammenLæs mereFoto: Søren Bidstrup. Det var viljen, det var indstillingen, det var spillet. I Danmark vil vi helst spille underholdende og medrivende fodbold, og derfor gjorde vores landshold os stolte mod England. Nu skal der hentes minimum ét point mod Serbien i München på tirsdag, og så kan man igen citere Egon Olsens legendariske replik: »Vi skal ikke hjem. Vi skal videre!« Prinsen af Wales og kongen af Danmark var på plads til de to landes kamp i Frankfurt.Fold sammenLæs mereFoto: Søren Bidstrup.",
        "metadata": {
            "source": "https://www.berlingske.dk/indland/det-var-den-bedste-landskamp-i-tre-aar-danmarks-em-droem-lever",
            "image_url": "https://berlingske.bmcdn.dk/media/cache/resolve/image_x_large/image/180/1808215/24733137-uefa-euro-2024-fodbold-europamesterskab-i-tyskland.jpg",
            "publication_time": "Torsdag d. 20. juni 2024, kl. 21.41",
            "author": "Kalle Kehlet",
            "related_links": [],
            "attachments": []
        }
    }
}