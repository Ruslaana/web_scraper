{
    "version": "1.0",
    "document": {
        "id": 2849,
        "title": "Arbejdsgivere i opråb: Regeringen overser den private sektor i jagten på flere hænder",
        "content": "I jagten på varme hænder til hjemmehjælp og ældrepleje i Danmark har regeringen rettet blikket mod lande som Indien og Filippinerne. Fremstødet skal afhjælpe den stigende mangel på arbejdskraft i en sektor, som ifølge regeringen vil stå over for store rekrutteringsudfordringer de kommende år. Men fra de private arbejdsgivere i skikkelse af Dansk Arbejdsgiverforening, DA, lyder nu et klart opråb. Det er slet ikke i den offentlige sektor, at manglen på hænder er størst. Det viser en gennemgang af den nyeste rapport fra regeringens egenStyrelse for Arbejdsmarked og Rekruttering, STAR. STAR måler fire gange om året, hvor store problemer der er med at skaffe nok arbejdskraft til både den private og offentlige sektor. Det sker ved at se på, hvor mange forgæves rekrutteringer, der har været, og resultaterne er tydelige: De otte brancher med størst mangel på arbejdskraft er alle private. Handel, landbrug, skovbrug, fiskeri og industri er hårdest ramt. Først nede på niendepladsen kommer sundhed og socialvæsen, hvor det ser værst ud inden for det offentlige. »Det er helt klart mere udbredt i den private sektor at mangle medarbejdere, end det er i det offentlige. Ofte tror jeg, at politikerne har den modsatte opfattelse. Det er sjældent, at de inddrager industrien og siger, at her mangler arbejdskraft,« siger vicedirektør i DA Erik E. Simonsen og fortsætter: »Når regeringen har travlt med at tage til udlandet og lave aftaler for at skaffe arbejdskraft til det offentlige, burde de kunne gøre det samme til det private. Bevidstheden om, at der er mange steder i det private, bliver produceret mindre end virksomhederne kunne, er meget vigtige,« siger Erik E. Simonsen. I tallene fra STAR kan man se, at gennemsnittet for alle brancher er, at hver femte rekruttering af en ny medarbejder ender med at være forgæves. Erik E. Simonsen påpeger, at medarbejderknaphed har været et centralt problem for private virksomheder de seneste tre år, hvor forskellen i mangel på medarbejdere mellem den offentlige og private sektor kun er blevet større. Derfor undrer han sig over, at regeringen ikke har sat gang i nye initiativer,der også kan hjælpe i det private. Højst på DAs ønskeliste står, at regeringen skal lave en certificeringsordning for personer fra lande uden for EU. Ordningen skal gøre, at hvis de er ansat i et job, hvor der er overenskomst, skal de hurtigere kunne komme til landet. Arbejdsgiverne mener, at det skal være nemmere for virksomhederne at hente flere medarbejdere fra landene uden for EU gennem en certificeringsordning. Den skal sikre, at de nye medarbejdere bliver ansat steder, hvor der er overenskomst. Mere arbejdskraft fra landene uden for EU er dog et emne, der har givet anledning til stor debat.Fold sammenLæs mereFoto: Henning Bagger/BAG/Ritzau Scanpix. »Regeringen skal bruge noget mere tid på at hjælpe den del af beskæftigelsen i Danmark, som foregår i det private. Ud over at skabe velstand til danskerne er det også det, som gør, at den offentlige sektor kan være der. Finansieringen af det offentlige kommer fra det private,« siger Erik E. Simonsen. Han frygter, at det private kan blive tabere i kampen om fremtidens arbejdskraft med regeringens store fokus på behovene i det offentlige. På lønmodtagersiden mener cheføkonom i Dansk Metal, Erik Bjørsted, at regeringen først og fremmest skal arbejde for, at vi får flere faglærte, men han er helt enig med DA i, hvor manglen på arbejdskraft er størst. »Jeg mener, at der er stor mangel på arbejdskraft i industrien. Beskæftigelsesministeriet har lige lavet en anden opgørelse, der viser, at der, hvor der er størst mangel på arbejdskraft, er inden for jern, metal og auto. Derudover er det nybyggeriet,« siger Erik Bjørsted. Regeringens kamp for at få flere hænder til det offentlige er bestemt ikke ny. Tidligere har regeringen forsøgt at lave partnerskabsaftaler, der skal få flere sygeplejersker fra blandt andet Indien til landet. Men i marts i år skiftede regeringen fokus, så det i stedet handler om at få flere udlændinge til ældreplejen. Derudover har regeringenlavet en trepartsaftalemed Kommunernes Landsforening, Danske Regioner, Fagbevægelsens Hovedorganisation (FH) og Akademikerne, der skal give et lønløft til sygeplejersker, sosu’er og pædagoger fra 2026. For at få en kommentar til kritikken fra DA, har Berlingske kontaktet beskæftigelsesminister Ane Halsboe-Jørgensen (S). Hun har dog ikke haft tid og henviser til partiets beskæftigelsesordfører, Jens Joel (S). Den socialdemokratiske ordfører »er ikke sikker på«, at han anerkender, at der er et problem med at rekruttere i den private sektor, da han peger på, at det private erhvervsliv allerede har et stort antal udenlandske medarbejdere. Der er rekordmange udenlandske beskæftigede i Danmark lige nu. Det er et udtryk for, at der er efterspørgsel, og at man godt kan rekruttere dem, mener Jens Joel, der er beskæftigelsesordfører for Socialdemokratiet.Fold sammenLæs mereFoto: Asger Ladefoged. Derudover har regeringen fokus på rekruttering, siger Jens Joel og henviser til, at der de seneste ti år er kommet dobbelt så mange udenlandske medarbejdere på det danske arbejdsmarked – fra 200.000 til 400.000. »Vi er jo i en situation i dag, hvor vi har rekordmange udenlandske beskæftigede i Danmark. Det er jo et udtryk for, at der er efterspørgsel efter det, og at man godt kan rekruttere dem,« siger han. Han forklarer yderligere, at man på Christiansborg lige nu sidder og forhandler om den såkaldte certificeringsordning: »Det er også klart, at vi jo har sagt i regeringsgrundlaget, at vi gerne vil gøre det endnu nemmere at rekruttere på ordnede vilkår. Det står vi selvfølgelig ved. Og det diskuterer vi jo lige nu, hvordan man kan gøre. Vi har gjort rigtig meget for at sikre, at der kan komme udenlandsk arbejdskraft til.« Berlingske har forsøgt at få en kommentarfra økonomiminister, Stephanie Lose (V), men hun har ikke haft mulighed for at stille op til interview inden deadline. Forskningschef hos ROCKWOOL Fonden, Jan Rose Skaksen, har været med til at skrive bogen»Danmark går i gråt«. Han er ikke i tvivl om, at der kan blive kamp om arbejdskraften mellem det offentlige og det private i de kommende år. Men han påpeger, at det rammer meget forskelligt med mangel på hænder, afhængigt af om det er i det offentlige eller private. Hvis virksomhederne mangler folk, kan det være, at de går glip af eksport og dermed indtjening, mens mangel på offentligt ansatte rammer det på en helt anden måde. »Der ligger nogle opgaver, som vi skal have løst som samfund. Vi skal have passet de ældre, og vi skal have nogen til at passe de syge. Det er en del af samfundskontrakten, og det er noget, der gør ondt, hvis vi ikke får løst dem,« siger Jan Rose Skaksen.  ",
        "metadata": {
            "source": "https://www.berlingske.dk/oekonomi/arbejdsgivere-i-opraab-regeringen-overser-den-private-sektor-i-jagten-paa",
            "image_url": "https://berlingske.bmcdn.dk/media/cache/resolve/image_x_large/image/192/1920017/24948119-humac-butikken-p-fisketorvet.jpg",
            "publication_time": "Mandag d. 12. maj 2025, kl. 06.15",
            "author": "Frederik M. Juel",
            "related_links": [],
            "attachments": []
        }
    }
}