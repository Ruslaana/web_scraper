{
    "version": "1.0",
    "document": {
        "id": 16448,
        "title": "Ekspert: Selskab bag ulykkesfly har et godt ry",
        "content": "Flyet, der tirsdag formiddag styrtede ned i de franske alper med 150 ombord, kommer fra det tyske selskab Germanwings. Hidtil har der ikke været en finger at sætte på selskabet, fortæller Hans Christian Stigaard, ekspert i luftfart og tidligere trafikchef i Københavns Lufthavn. »Germanwings er et tysk lavprisselskab, der ejes af Lufthansa. Det er kendt for at være et udmærket firma med den flyvesikkerhedsmæssige standard, som man forventer af et europæisk flyselskab, og med nogle udmærkede fly. Der er ikke noget negativt at sige om Germanwings på nuværende tidspunkt,« siger han. Ulykkesflyet var af typen Airbus A320 og fløj ifølge den tyske avis Bild sin jomfrutur i november 1990. Flyet er 37,5 meter langt og vejer 40 ton.  A320 er et meget populært fly, siger Hans Christian Stigaard. »Det er en af de mest solgte flyvere i verden. Den flyver over hele verden på mellemdistanceruter og er et meget anvendt fly.« Flyet styrtede i bjergmassivet Les Trois Eveches, hvor den højeste top er 2.687 meter. Styrtet skete nær byen Digne-les-Bains.  Ifølge en række medier tabte flyet højde, inden det forsvandt fra radaren. Da det forsvandt, fløj det ifølge nyhedsbureauet Reuters i cirka to kilometers højde. Hans Christian Stigaard peger på, at flyet ifølge planen skulle flyve langt højere på det tidspunkt. Man kan dog ikke konkludere noget ud fra højden, understreger han. »Men det viser tydeligt, at der har været et eller andet teknisk problem med flyet. Der kan have være flere ting, så det skal vi ikke begynde at gætte på nu, før vi får mere kendskab til radiokommunikationen med flyet,« siger Hans Christian Stigaard.  ",
        "metadata": {
            "source": "https://www.berlingske.dk/internationalt/ekspert-selskab-bag-ulykkesfly-har-et-godt-ry",
            "image_url": "https://berlingske.bmcdn.dk/media/cache/resolve/image_x_large/image/37/372289/8460822-lufthansa-strike.jpg",
            "publication_time": "Tirsdag d. 24. marts 2015, kl. 14.30",
            "author": null,
            "related_links": [],
            "attachments": []
        }
    }
}