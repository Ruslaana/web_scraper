{
    "version": "1.0",
    "document": {
        "id": 6010,
        "title": "Før kom cyklisterne. Så kom kommunen. Nu kommer cyklisterne ikke",
        "content": "Som fiskehandler lever Christoffer Skov Pedersen af de cyklister, der efter fyraften slår et smut forbi hans butik for at købe fisk til aftensmad. Men lige nu kigger han langt efter cyklende kunder, der gør stop ved »Sømunken«, som hans butik i Rantzausgade på Nørrebro hedder. Ikke fordi de ikke vil købe hans fisk. Men fordi de ikke kommer forbi hans butik. Christoffer Skov Pedersen er ramt af vejarbejde. Akkurat som så mange andre små butiksejere i København. Akkurat som det er blevet beskrevet iBerlingske, om det så er på Østerbro eller Amagerbro. Så hårdt ramt, at de i nogle tilfælde er nødt til atdreje nøglen om. Fiskehandleren er med på, at det kan være nødvendigt med vejarbejde. Men han mener, at kommunen er løbet fra sit ord om, at der ikke ville blive spærret for cyklister i forbindelse med et aktuelt vejarbejde i Rantzausgade. Fra enden af Rantzausgade ud mod Åboulevard til krydset ved Griffenfeldsgade. Her er kommunen for nylig gået i gang et større projekt, hvor hele gaden frem til sommeren næste år skal have en makeover. Rantzausgade skal fornyes, skybrudssikres, delvis ensrettes og forgrønnes med blandt andet vejbump, så den bliver til en cykelgade, der er bedre og mere sikker for cyklister. Det årelange vejarbejde i Rantzausgade fortsætter, og de erhvervsdrivende føler sig snydt. Fiskehandler Christoffer Skov Pedersen, ejer af butikken Sømunken, er i høj grad afhængig af, at cyklende kunder kan komme til hans butik.Fold sammenLæs mereFoto: Asger Ladefoged. Vejarbejdet har stået på i flere uger, og det betyder, at blandt andet cyklister bliver ledt uden om Rantzausgade ad Åboulevard på deres vej hjem fra Indre By til blandt andet Nørrebro. Der gik ikke mange dage, fra vejarbejdet gik i gang, til Christoffer Skov Pedersen kunne mærke det på omsætningen. »Vi oplevede med det samme et fald på 20 procent i omsætningen. Det undrede mig, men jeg fandt hurtigt ud af, hvad det handlede om,« siger han. Han noterer sig, at der allerede en gang har været gravearbejde ud for »Sømunken« på en større strækning i gaden udført af blandt andet HOFOR. HOFOR gravede i flere måneder i gaden i 2021. Ifølge Christoffer Skov Pedersen er Rantzausgade »en vigtig cykelgade«. »Vores store rykind er sidst på dagen, når folk køber ind til aftensmad. De er på vej hjem inde fra byen på cykel. Det er der, vi prøver at lave vores penge,« fortæller han: »Nu kører de i stedet ude på Åboulevard.« For nogle måneder siden begyndte han at sælge takeaway, som kunderne kunne tage med hjem til aftensmad. »Havde jeg vidst, at det her ville ske, havde jeg ventet med konceptet med takeaway. Så havde jeg udskudt det,« siger han. I det nye år begynder næste fase af fornyelsen af Rantzausgade. Blandt andet foran Christoffer Skov Pedersens butik. »Det er derfor, jeg reagerer nu. Jeg vil forhindre, at der også bliver lukket for cyklister her,« siger han: »Jeg vil bare gerne have, at man fra kommunen gør, som man har kommunikeret. Altså, at når vi får besked om, at der vil være cykeltrafik, så ender det ikke i stedet med, at der bliver sat en prop i enden af gaden for cykeltrafik. Det er den, vi lever af. Vi har det svært nok i forvejen.« Eksempelvis er hans elregning lige nu 10.000 kroner højere om måneden end før energikrisen. »Der har næsten lige været gravearbejde, og nu kommer så det her,« siger han. Områdechef i Teknik- og Miljøforvaltningen, Mikkel Balskilde, kan »kun beklage, hvis der har været en oplevelse af, at vi har kommunikeret, at der ville være passage for cyklister«. »Så har vi ikke kommunikeret godt nok,« siger han. Ifølge ham prioriterer kommunen i forbindelse med anlægsprojekter »normalt adgang for cykeltrafik«. Vejarbejde i Rantzausgade set fra Åboulevarden. Det betyder, at Rantzausgade er lukket for blandt andet cyklister.&nbsp;Fold sammenLæs mereFoto: Asger Ladefoged. »Men her har vi tilsyneladende ikke været præcise nok i forhold til at sige, at i de etaper, vi arbejder i, lukker vi for alt andet end fodgængere,« siger han. Mikkel Balskilde oplyser, at entreprenøren er ved at undersøge, om det er muligt at give adgang til cykler på såvel den nuværende som de kommende etaper af arbejdet på Rantzausgade. »Vi har bedt dem kigge på det i forhold til tidsplanen,« siger han: »Vi ved godt, at det her har store konsekvenser, mens det står på. Men vi bestræber os på at gøre det så hurtigt som muligt. Alternativet er at strække anlægsperioden ud.« Kommunen vil blandt andet gerne være færdig med Rantzausgade til sommer, så den er klar til »udeserveringssæsonen«. Fra sin butik Rantzausgades Skoreparation kan skomager Jurij Kremenchugskij se lige ud på det vejarbejde, der nu er i gang. Det er muligt at gå langs gravearbejdet bag metalhegn og dermed komme forbi skilteskoven og ned i kælderen Rantzausgade 6. Men fortovet er gravet op, det bugter op og ned, der bliver arbejdet og larmet, og det kræver et godt greb om barnevogn eller rollator. Skomageren skønner, at arbejdet koster ham måske halvdelen af omsætningen. »Jeg taber mange penge, jeg laver for eksempel ingen nøgler mere, folk kan ikke komme hertil og parkere. Det er svært med barnevogn eller for ældre damer med rollator,« siger skomageren, der haft butik i gaden i 26 år: »Kommunen skal også tænke på os små butikker.«",
        "metadata": {
            "source": "https://www.berlingske.dk/metropol/foer-kom-cyklisterne-saa-kom-kommunen-nu-kommer-cyklisterne-ikke",
            "image_url": "https://berlingske.bmcdn.dk/media/cache/resolve/image_x_large/image/162/1626053/24290375-folketingsvalg22.jpg",
            "publication_time": "Tirsdag d. 20. december 2022, kl. 12.32",
            "author": "Jens Ejsing",
            "related_links": [],
            "attachments": []
        }
    }
}