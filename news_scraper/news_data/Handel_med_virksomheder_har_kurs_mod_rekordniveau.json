{
    "version": "1.0",
    "document": {
        "id": 16618,
        "title": "Handel med virksomheder har kurs mod rekordniveau",
        "content": "Antallet af virksomhedshandler er på sit højeste niveau i mange år, og i 2014 vil der blive handlet med markant flere selskaber, end da den økonomiske optur var på sit højeste for seks-syv år siden. Det viser en analyse, skriverJyllands-Posten.   Ifølge analysen fra Audon Partners, som rådgiver ved køb og salg af virksomheder, er antallet af virksomhedshandler steget fire kvartaler i træk. »Iveren efter at købe og sælge er stor. Priserne er gode, og vilkårene for at handle er bedre end længe,« siger partner i Audon Partners Frederik Aakard til avisen. I første halvår af 2014 er der gennemført 109 handler med større danske virksomheder, og hvis tempoet fortsætter, vil omkring 220 selskaber blive købt eller solgt i år, hvilket ifølge Jyllands-Posten vil være en rekord. Det er især kapitalfondene, som har fået fornyet appetit på at opkøbe, og samtidig bliver flere selskaber børsnoteret, hvilket ventes at fortsætte.",
        "metadata": {
            "source": "https://www.berlingske.dk/oekonomi/handel-med-virksomheder-har-kurs-mod-rekordniveau",
            "image_url": "https://berlingske.bmcdn.dk/media/cache/resolve/image_x_large/image/38/385874/7519526-lisbeth.jpg",
            "publication_time": "Mandag d. 21. juli 2014, kl. 00.22",
            "author": null,
            "related_links": [],
            "attachments": []
        }
    }
}