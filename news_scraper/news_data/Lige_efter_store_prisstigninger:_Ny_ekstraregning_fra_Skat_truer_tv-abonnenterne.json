{
    "version": "1.0",
    "document": {
        "id": 11099,
        "title": "Lige efter store prisstigninger: Ny ekstraregning fra Skat truer tv-abonnenterne",
        "content": "Oven i de massive stigninger på deres tv-pakker, som millioner af danskere i denne tid rammes af, kommer der nu også en ekstra tv-regning fra staten. Regeringen har nemlig genfremsat det lovforslag,som der tidligere var et flertal imod. Det betyder, at alle, der har et tv-abonnement, fremover kommer til at betale moms af det, hvilket hidtil har været undtaget. Dermed skal hver tv-abonnent forvente at måtte betale 15-20 kroner om måneden ekstra til statskassen oven i abonnementsprisen – penge, der fortsat er tiltænkt at skulle finansiere aftalen om Kriminalforsorgen, herunder at leje fængselspladser i Kosovo. Det rammer, netop som tv-leverandørernenærmest over én kam har sat abonnementspriserne opmed henvisning til de dyrere sportsrettigheder. Senest har landets næststørste tv-distributør,det Norlys-ejede Stofa, meldt ud, at priserne på den største tv-pakke fra 1. april stiger med 150 kroner om måneden. Det svarer til en ekstraregning på 1.800 kroner om året. I dag har omkring to millioner danske husstande – altså tre af fire – et tv-abonnement. Det er skatteminister Jeppe Bruus (S), der i sidste uge meddelte, at han genfremsætter forslaget om at ændre momsloven. »Lovforslaget har til formål at ændre momsfritagelsen for forfattervirksomhed og kunstnerisk aktivitet, så det præciseres, at meddelelse af licens til ophavsrettigheder ikke længere kan sælges uden moms af andre end den oprindelige forfatter eller kunstner,« hedder i det nyeste lovprogram fra regeringen, som med Socialdemokraterne, Venstre og Moderaterne tæller et flertal i Folketinget. Jeppe Bruus bebudede allerede, da et flertal uden om den daværende socialdemokratiske mindretalsregering i foråret 2022 sagde nej, at han ville genfremsætte lovforslaget, hvilket han også var i færd med, da der blev udskrevet folketingsvalg i efteråret, og alt lovforberedende arbejde dermed automatisk faldt bort. Skatteministeriet, som forventede at få anslået 300 millioner kroner ind om året på tv-momsen, har fastholdt, at en EU-dom i en sag fra Rumænien udløste kravet om, at der skal moms på også tv-pakker. De ni lande, der var med i det daværende EF i 1978, fik momsfritagelse for kunstnerisk virksomhed. Den har Danmark fastholdt lige siden, mens de fleste andre lande efterfølgende har indført momsen. Man kan ikke fortryde og vende tilbage til undtagelsen, hvis man først er skiftet. En bred skare af tunge eksperter, tv-distributører, produktionsselskaber, advokater og rettighedsorganisationen Copydan mener, at ministeriet fejlfortolker EU-dommen, og at moms på tv-pakker ikke er nødvendig, fordi pligten kun påhviler lande, der efterfølgende er blevet medlemmer af EU og dermed pr. automatisk skal følge allerede vedtagne fællesbestemmelser. »Der er masser af diskussioner om prisen på tv-pakker. Men momsen er en ren omkostning oveni. Man får hverken mere eller mindre sport, nabolands-tv eller underholdning. Man får bare en dummebøde fra Skat, fordi man har en tv-pakke,« siger Ib Konrad Jensen, kommunikationsdirektør i Danske Mediedistributører, som samler tv-distributørerne herhjemme. Han forstår slet ikke, hvorfor Jeppe Bruus er så forhippet på at få tv-momsen indført. »Hvorfor i alverden vil man gennemføre det, når der i 42 år på intet tidspunkt har været en antydning fra EU om, at vi gør noget forkert? Skulle der komme en åbningsskrivelse fra EU (om, at Danmark ikke følger loven,red.), må vi naturligvis tage det til efterretning, men det er ikke sket, og intet tyder på, at det vil ske. Det virker som juridisk dumstædighed hos Skat, når alle fagfolk uden for Skat siger noget andet,« siger Ib Konrad Jensen. Skatteministeren selv føler sig dog forpligtet til at indføre de 25 procents moms på tv-pakkerne. »Forslaget er udtryk for, at det er blevet vurderet som nødvendigt at gennemføre denne ændring af momsreglerne, så vi sikrer overholdelse af EU-retten. Det er ikke et forslag, som regeringen fremsætter af lyst, men fordi det er vurderingen, at vi skal,« skriver han til Politiken. Også i organisationen Forenede Danske Antenneanlæg (FDA), som samler 125 fællesantenneanlæg med omkring 200.000 husstande, vækker tv-momsens tilbagekomst bekymring. »Vi er forbavsede over, hvorfor det overhovedet skal behandles igen. Det er ikke engang et år siden, at det faldt i Folketinget med et ret solidt flertal imod sig, fordi flertallet på baggrund af stærke argumenter lod sig overbevise om, at det var dumt og unødvendigt at gøre. Vi ved faktisk ikke, om det politiske flertal har flyttet sig. Vi ved kun, at momsforslaget optræder i regeringens nye lovprogram,« siger Søren Birksø Sørensen, der er sekretariatschef i FDA. Han frygter, at den ekstra moms vil sætte ekstra fart påflugten væk fra tv-abonnementer. »Vi er bange for, at det bliver et ordentligt skub, så det kommer til at gå hurtigere end ellers. Seerne vil opleve, at prisstigningen ikke knytter sig til noget som helst andet end en lovændring. Frygten er, at forbrugerne vil stemme med fødderne, så de, der har grundpakken, beslutter slet ikke at ville have en tv-pakke, og de, der har mellem- eller storpakken, vil skifte nedad. Dermed falder omsætningen, og kunstnerne – som er ophavsmændene – får mindre ud af det,« siger Søren Birksø Sørensen. FDA vil bede om foretræde for Folketingets skatteudvalg, hvis lovforslaget faktisk skal behandles i Folketinget. Det står endnu ikke klart, hvornår momsen måtte blive indført, hvis der er et flertal for at indføre den. Ib Konrad Jensen fra Danske Mediedistributører kalder det »en trøst«, at Skatteministeriet i forbindelse med fremsættelsen af lovforslaget vil spørge i EU om fortolkningen af momsdirektivet. »Vi kan dog være bekymrede for, at man stiller spørgsmålet på en måde, så man er sikker på at få det svar, man gerne vil have,« siger han. FAKTASådan fungerer detNår man i dag betaler for sit tv-abonnement, modtager man en samlet regning. Et af punkterne er betaling til rettigheder, og den har – indtil nu – været fritaget for moms.Med regeringens bebudede lovforslag, som vil være stort set identisk med, hvad der i 2022 er blevet fremsat, men som der ikke var flertal for, vil kunstneren blive fritaget for at skulle svare moms og dermed afregne.Når rettighederne til en udsendelse eller en film sælges videre, sker det gennem organisationen Copydan, som så skal lægge momsen (25 procent) oven i den hidtidige pris. Den regning skal tv-distributøren betale hos Copydan, som sikrer, at kunstnerne får betaling, når deres værker bruges. Ekstraregningen vil med næsten usvigelig sikkerhed blive sendt videre til tv-kunden og vil ifølge eksperterne lande på 15-20 kroner ekstra om måneden hos forbrugeren.Streamingtjenester som Netflix og HBO lægger allerede moms på deres regninger. De har altså købt sig til en »all inclusive«-aftale. De kunne godt lade være, men da de ikke har så stort dansk indhold, vil det være beskedent og for besværligt, hvad de skulle afregne tilbage.Th.FOLD UD",
        "metadata": {
            "source": "https://www.berlingske.dk/virksomheder/lige-efter-store-prisstigninger-ny-ekstraregning-fra-skat-truer-tv",
            "image_url": "https://berlingske.bmcdn.dk/media/cache/resolve/image_x_large/image/164/1645962/24344929-pix-fjernbetjening.jpg",
            "publication_time": "Tirsdag d. 14. februar 2023, kl. 06.58",
            "author": "Thomas Breinstrup",
            "related_links": [],
            "attachments": []
        }
    }
}