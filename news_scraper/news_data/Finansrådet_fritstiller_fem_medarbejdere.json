{
    "version": "1.0",
    "document": {
        "id": 16737,
        "title": "Finansrådet fritstiller fem medarbejdere",
        "content": "Bankernes brancheorganisation nedlægger sin kommunikationsafdeling og fritstiller fem medarbejdere som led i en effektiviserings-proces. Vicedirektør Klaus Willerslev-Olsen har samtidig valgt at fratræde ved udgangen af november efter 28 års ansættelse. Det oplyser Finansrådet i en pressemeddelelse. »Medarbejderreduktionen er kommet efter en proces, hvor direktionen har gennemgået organisationen og analyseret, hvor Finansrådet bedst vil kunne løse sine opgaver med færre ressourcer,« skriver Finansrådet. Kommunikationsafdelingen afløses af en presseafdeling, og fem medarbejdere fritstilles som led i organisationsændringen, herunder kommunikationschef David Bentow, som har været ansat i knap to år. David Bentow har tidligere været finansjournalist på Berlingske Business, korrespondent og finansredaktør på Børsen, korrespondent på det finansielle nyhedsbureau Bloomberg og kommunikationsrådgiver hos BL&S Capital. Før han kom til Finansrådet var han kortvarigt markedsredaktør hos Finanswatch.",
        "metadata": {
            "source": "https://www.berlingske.dk/virksomheder/finansraadet-fritstiller-fem-medarbejdere",
            "image_url": "https://berlingske.bmcdn.dk/media/cache/resolve/image_x_large/image/41/410663/6949944-finansrdet.jpg",
            "publication_time": "Torsdag d. 07. november 2013, kl. 12.16",
            "author": "Kathrine Rossau",
            "related_links": [],
            "attachments": []
        }
    }
}