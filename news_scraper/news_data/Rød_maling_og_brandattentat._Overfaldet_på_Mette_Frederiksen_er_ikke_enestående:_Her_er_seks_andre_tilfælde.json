{
    "version": "1.0",
    "document": {
        "id": 9992,
        "title": "Rød maling og brandattentat. Overfaldet på Mette Frederiksen er ikke enestående: Her er seks andre tilfælde",
        "content": "Det sker sjældent. For det burde ikke ske. Men gennem tiden har toppolitikere været udsat for voldelige overfald. Senest gik det ud over statsminister Mette Frederiksen (S). Fredag aften blev hun overfaldet af en mand på Kultorvet, hvorefter hun efterfølgende blev sendt på Rigshospitalet. Meldingen fra Statsministeriet er, at Mette Frederiksen har fået et »lettere piskesmæld«. En mand er blevet anholdt i sagen. Berlingske har samlet seks af de mest opsigtsvækkende eksempler. I april i år blev SF-politikeren Jacob Mark udsat for et overfald under en bytur i Roskilde. Ifølge SF-politikeren blev hans ven skubbet af nogle fyre, hvorefter vennen blev slået af dem. Da Jacob Mark forsøgte at gå imellem dem og få det stoppet, blev han også slået i ansigtet. »Så går jeg ud til politiet. Politiet ser det og anholder den person, der slog os. Derefter anmelder jeg det, og så tager jeg på skadestuen,« sagde Jacob Mark til Ekstra Bladet efter overfaldet. Der er endnu ikke faldet dom i sagen. Mark delte et billede af sig selv efter overfaldet, hvor man kunne se, at han havde fået en flænge.  Et opslag delt af Jacob Mark (@jacobmarkfolketinget) I 2005 blev tidligere integrationsminister Rikke Hvilshøj (V) udsat for et brandattentat i sit hjem. Til TV 2 sagde ministeren dengang, at hun opdagede, at noget var helt galt, da hun klokken 03.00 om natten den 8. juni blev vækket af, hvad hun selv kalder »et ordentligt brag«. Der blev sat ild til hendes carport og bil. Både Hvilshøjs mand og børn befandt sig i huset, men de slap alle uskadt fra hændelsen. Få timer efter udsendte »Aktionsgruppen Grænseløse Beate« en mail fra en netcafé på Nørrebro, hvor de påtog sig skylden for angrebet. Der blev foretaget anholdelse og varetægtsfængsling af en mand mistænkt for attentatet, men pågældende blev senere løsladt. Sagen blev aldrig opklaret. Rikke Hvilshøj (V) foran sit hus i Greve. Huset blev sat i stand efter brandattentatet.Fold sammenLæs mereFoto: Claus Bech Andersen/Ritzau Scanpix. Under en demonstration i 2014 blev Rasmus Jarlov (K) overfaldet. Demonstrationen blev afholdt foran Christiansborg i forbindelse med salget af en andel af Dong til amerikanske Goldman Sachs. Ifølge DR havde Jarlov stillet sig sammen med en gruppe venner i udkanten af demonstrationen for at afholde en mindre moddemonstration. Der opstod pludselig tumult, og Jarlov modtager et par slag i maven af en mand. »Jeg bliver skubbet hårdt og slået flere gange i hovedet og får forsøgt smadret min telefon, da jeg filmer dem for at få dokumentation,« sagde han til TV 2 dengang. En 25-årig mand blev senere dømt og røg tre måneder i fængsel for hændelsen. Han fik ikke en dom for at slå Jarlov, men for at skubbe ham. Rasmus Jarlov (K) blev i 2014 overfaldet under en demonstration foran Christiansborg.Fold sammenLæs mereFoto: Thomas Lekfeldt. Venstreprofilen Jan E. Jørgensen blev i 2022 overfaldet på Nørreport Station i København. Her blev han slået af en mand, da han sammen med en række andre politikere og politisk aktive var på Nørreport for at føre det sidste stykke valgkamp. Det bekræftede han overfor B.T. »Ja, det er rigtigt, der var en, der slog mig. Det var en stakkels type, som var truende og sparkede ud efter ting. Jeg gik hen til ham og bad ham om at gå væk,« forklarer Jan E. Jørgensen. Venstremanden anmeldte efterfølgende overfaldet. To år efter overfaldet ligger sagen stadig hos anklagemyndigheden. Det skriver han i et opslag på X i forbindelse med overfaldet på Mette Frederiksen. »For 2 år siden var jeg selv ude for noget i samme stil og blev af politiet opfordret til at anmelde voldsmanden. Sagen ligger stadig hos anklagemyndigheden – jeg håber, at statsministeren ikke skal vente lige så længe,« skiver Jan E. Jørgensen på X.  Mine tanker går til statsministeren. For 2 år siden var jeg selv ude for noget i samme stil og blev af politiet opfordret til at anmelde voldsmanden. Sagen ligger stadig hos anklagemyndigheden - jeg håber at statsministeren ikke skal vente lige så længe.https://t.co/xoPgaY0DyT Erhvervsminister Morten Bødskov (S) blev slået ned til et storskærmsarrangement ved EM i fodbold på Islands Brygge i København i 2016. »Han slår mig meget hårdt i tindingen med en knytnæve,« sagde Morten Bødskov efterfølgendetil Ekstra Bladet. Overfaldet resulterede i en tur på skadestuen, hvor han skulle have tjekket sin kæbe og ene øje. Da han blev overfaldet, var han menigt medlem af Folketinget og havde tidligere været justitsminister. Tre år efter overfaldet sagde han til DR, at overfaldet fik ham til at overveje, om politik var »det værd«. »I dag er jeg mere opmærksom, når folk kommer for tæt på mig. Det har sat sig,« sagde Bødskov tilDR P1. Overfaldet i 2016 fik Morten Bødskov (S) til at overveje, om det var værd at blive i dansk politik.Fold sammenLæs mereFoto: Ida Marie Odgaard/Ritzau Scanpix. Et af de mest kendte overfald på en dansk politiker må nok være overfaldet på den tidligere statsminister Anders Fogh Rasmussen. Overfaldet skete inde på Christiansborg 18. marts 2003. Anders Fogh Rasmussen (V) havde netop forladt et møde i Udenrigspolitisk Nævn, hvorefter to mænd overhældte ham med rød maling. »Du har blod på hænderne,« råbte en af gerningsmændene. Angrebet var en protest mod Danmarks deltagelse i Irak-krigen, og gerningsmændene var en del af græsrodsbevægelsen Globale Rødder. Efterfølgende blev to mænd varetægtsfængslet og fik henholdsvis tre og fire måneders fængsel. Gerningsmændene formåede at blive lukket ind på Christiansborg som gæster hos Pernille Rosenkrantz-Theil. Dengang sad hun i Folketinget for Enhedslisten. I flere år forsvarede hun aktionen og sagde, at »det kunne lige så godt have været mig«. Alligevel trak hun senere i land hosJyllands-Posten: »Jeg er grundlæggende flov over, at jeg støttede den aktion,« lød det i 2013. Efter overfaldet på Anders Fogh Rasmussen (V) kom der mere skærpede sikkerhedsforanstaltninger inde på Christiansborg.Fold sammenLæs mereFoto: Keld Navntoft/Ritzau Scanpix.",
        "metadata": {
            "source": "https://www.berlingske.dk/politik/roed-maling-og-brandattentat-overfaldet-paa-mette-frederiksen-er-ikke",
            "image_url": "https://berlingske.bmcdn.dk/media/cache/resolve/image_x_large_vertical/image/180/1803546/24722747-den-tidligere-statsminister-anders-fogh-rasmussen.jpg",
            "publication_time": "Lørdag d. 08. juni 2024, kl. 12.24",
            "author": "Lisa Maria Bilgrav",
            "related_links": [],
            "attachments": []
        }
    }
}