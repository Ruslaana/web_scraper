{
    "version": "1.0",
    "document": {
        "id": 16446,
        "title": "Berlingskes arkitekturredaktør: Sådan bør man genopføre Børsen - »Jeg glæder mig allerede«",
        "content": "Det ryger endnu fra brandtomten på Børsgade her på dag to efter den katastrofale brand. Alt er spærret af, og brandmændene går rundt og sikrer sig, at hver enkelt glød er slukket. Synet er stadig uvirkeligt, og lige så uvirkeligt er det at forestille sig, at Børsen ikke vil blive genopbygget. Brian Mikkelsen, administrerende direktør i Dansk Erhverv og tidligere kulturminister, har da også allerede til alle medier sagt, at det vil ske. Så nu kan vi måske bare sætte os ned og vænne os til at leve med et grønt byggepladshegn der på stedet i mange, mange år – ti år måske. Så enkelt er det ikke. Først og fremmest skal vi have svar på spørgsmålet: Hvilken børsbygning er det, man skal genskabe? Adm. direktør i Dansk Erhverv Brian Mikkelsen kunne stolt vise det nye kobbertag frem i sommeren 2023. Nu kommer der til at gå endnu nogle år, før projektet er færdigt.Fold sammenLæs mereFoto: Linda Kastrup. Den børsbygning, vi kender, er jo ikke Christian 4s bygning. Spiret var fra 1776, børssalen fra 1857, kobbertaget og de grimme, røde cementsten på facaden er fra 1879, og indretningen af etagerne var/er fra 1940erne og 1990erne. Hvis man skulle være lidt kritisk, kan man sige, at den bygning, der brændte 16. april, ikke havde nogen særlig god sammenhæng mellem indre og ydre. Og det har jo ellers været god latin blandt arkitekter siden antikken, at indmad og »udmad« skulle hænge sammen. Den børsbygning, der brændte halvvejs ned 16. april 2024, var ikke Christian 4. børs. For eksempel fik den sin »tegl«-facade så sent som i 1880erne.Fold sammenLæs mereFoto: Linda Kastrup. Børsens lange længe, der oprindeligt havde handelsbåse bag hver enkelt af sine små døre, var i sin moderne inkarnation mest af alt en nutidig kontorbygning med et lille tilslag af dansk grosserersmag anno 1880erne. Det er ikke nogen særlig respekteret stil i dag, men på den anden side giver det heller ingen mening helt at slette de forskellige fortiders spor og forsøge at genskabe en bygning fra 1624. Blandt restaureringsarkitekter hylder man for tiden i høj grad det såkaldte »palimpsest«-princip. En palimpsest er betegnelsen for et middelalderligt pergament, der har været beskrevet med flere forskellige tekster. Pergament var kostbart dengang, så man skrabede af og til en mindre vigtig tekst af et stykke pergament for at skrive noget andet og vigtigere. I dag kan man altså læse flere forskellige tekster som lag på lag på sådan et stykke genbrugt pergament. En »palimpsest«-bygning er derfor en restaureret bygning, hvor man i stedet for at føre den tilbage til sin »oprindelige« form har bevaret spor af de mange forskellige funktioner og udtryk, den har haft gennem tiden. Og netop den tilgang tror jeg vil være meget velegnet, når vi skal diskutere, hvordan Børsen bliver genopført. Arkitekten Ludvig Fenger brugte nogle tyske cementplader med murstensudseende til sin restaurering  fra 1883.Fold sammenLæs mereFoto: Linda Kastrup. Hvis man vil arbejde på palimpsestmåden, bliver man nødt til at fastlægge en »restaureringsholdning«, inden man går i gang med selve renoveringsprojektet. Her analyserer man bygningens forskellige historiske spor og beslutter så, hvilke elementer man må betragte som umistelige, hvilke elementer der har høj bevaringsværdi, og hvilke elementer man kan gå lidt hårdere til. I forhold til børsbygningen er det helt klart dragespiret og selve bygningens »krop«, der er de umistelige elementer, mens stort set alt andet i bygningen, efter min mening i hvert fald, er til forhandling. Personligt bryder jeg mig meget lidt om de kedelige cementsten, som Ludvig Fenger fik plastret facaden til med i sin »restaurering« fra 1879 -1883. Og jeg vil græde tørre tårer, hvis man bliver enig med sig selv om at fjerne dem og skabe en ny facade, der ligger tættere på den oprindelige. Til gengæld er det udelukket, at man vil lægge et blytag på bygningen, sådan som den havde det for 400 år siden. Bly er både tungt og giftigt, så her stemmer jeg klart for et kobbertag – og måske endda for en kobberbeklædning til det kommende nye dragespir i stedet for det egentlig ikke særligt skønne bly, man brugte i 1776. Hvad angår indmaden, mener jeg trods mine forbehold for den kunstneriske lødighed, at man så vidt muligt bliver nødt til at genskabe børssalen i sin 1857-inkarnation. Den er kitschet, javel, men den er i sig selv historie i dag. Al anden indretning kan man så behandle noget friere. At gøre sig store anstrengelser for at genskabe den lidt ferske børsgang giver ikke megen mening, hvis man alligevel skal gentænke hele bygningens brug.Fold sammenLæs mereFoto: Thomas Lekfeldt. At genskabe Gottlobs indretning fra 40erne giver ikke så meget mening, synes jeg. I stedet kunne man søge længere tilbage og måske med udgangspunkt i Christian 4.s tid prøve at genetablere børsbygningens tætte og direkte forbindelse til sin omverden. Præcis hvad man kunne gøre og hvordan, vil jeg lade eksperterne om at regne ud, men det ville på mange måder være smukt, hvis den store genopbygning af Børsen fra 2024 til 2029 vil resultere i en festlig dragebespiret bygning, som inviterer sin omverden indenfor. Til foredrag, iværksættergarager, netværk, kunstudstillinger eller hvad man nu finder på. Det kan så være, at der ikke bliver plads til helt så mange eller helt så store kontorer, men det er uden tvivl et problem, Dansk Erhverv kan løse. Jeg glæder mig allerede til at se resultatet.",
        "metadata": {
            "source": "https://www.berlingske.dk/arkitektur/berlingskes-arkitekturredaktoer-saadan-boer-man-genopfoere-boersen-jeg",
            "image_url": "https://berlingske.bmcdn.dk/media/cache/resolve/image_x_large/image/178/1786232/24684269-brsen-er-brndt-ned-brsen-lnge-leve-holger-da.jpg",
            "publication_time": "Onsdag d. 17. april 2024, kl. 17.47",
            "author": "Holger Dahl",
            "related_links": [],
            "attachments": []
        }
    }
}