{
    "version": "1.0",
    "document": {
        "id": 19726,
        "title": "Betina Christensen",
        "content": "Men i sommeren 1989 mødte Betina en yngre fyr, som hun blev forelsket i og gravid med. Hun påbegyndte nedtrapning på metadon og flyttede ud til ham i Gladsaxe. Den 3. januar 1990 blev den gravide 22-årige Betina Christensen sidste gang set i live. Betina Christensen havde skrevet en seddel til sin kæreste, hvor der stod: \"Jeg er taget til byen, på shopping. Vil købe en gave til dig. Besøger mor på vejen. Jeg elsker dig\". Kort før hendes forsvinden hævede hun penge i to banker, ligesom hun var på apoteket for at få sin daglige metadon. Først omkring syv år efter sin forsvinden, blev hendes lig fundet på bunden af en brønd i Kødbyen nær Halmtorvet på Vesterbro i København. Retsmedicineren var på grund af ligets tilstand ikke i stand til at identificere dødsårsagen. Det tog en uge alene at identificere kvindeliget som Betina Christensen. Liget havde et mindre sår i panden, men drabsafdelingen hældte mest til den teori, at offeret var blevet kvalt – eventuelt af en utilfreds kunde eller folk fra narkomiljøet. Teorien om at en kunde muligvis stod bag støttedes af, at liget blev fundet med nøgen underkrop. Trods efterforskning og afhøringer blev drabet aldrig opklaret.",
        "metadata": {
            "source": "https://www.berlingske.dk/samfund/betina-christensen",
            "image_url": "https://berlingske.bmcdn.dk/media/cache/resolve/image_x_large/image/81/815190/3303183-betina-christensen.jpg",
            "publication_time": "Tirsdag d. 16. november 2010, kl. 17.30",
            "author": "bm-heip",
            "related_links": [],
            "attachments": []
        }
    }
}