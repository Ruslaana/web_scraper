{
    "version": "1.0",
    "document": {
        "id": 2867,
        "title": "S til kamp mod »Airbnb-spekulanter« i København: Nu skal det kun være lovligt at udleje din egen bolig",
        "content": "Airbnb er både nemt og smart, og skaber gode rejseoplevelser for mange mennesker. Særligt for børnefamilier, for hvem hotelværelser og sene aftensmåltider på restauranter, ikke altid er ligetil. Og så giver det god mening i en så dyr storby, som København er blevet, at man kan tjene lidt ekstra penge på at udleje sin egen bolig, mens man rejser. Derfor bliver det heller ikke med vores opbakning at forbyde Airbnb, som man har set i mange andre europæiske storbyer. Over 21.000 københavnere udlejer deres lejlighed på Airbnb, når de selv er ude at rejse. Og det er godt. Men der er bestemt også et stort men! For Airbnb misbruges desværre også af spekulanter, der udnytter platformen til at omgå reglerne for både lejeboliger og hoteldrift. Og som skaber uro og gene for naboerne. Før nytår kunnePolitiken afsløre,at der i København er hundredvis af Airbnb-spekulanter, som systematisk opkøber boliger med udelukkende det formål at udleje dem som minihoteller til turister. Og det har jo lige godt aldrig været meningen med Airbnb. »Airbnb misbruges desværre også af spekulanter, der udnytter platformen til at omgå reglerne for både lejeboliger og hoteldrift. Og som skaber uro og gene for naboerne,« skriver Pernille Rosenkrantz-Theil.Fold sammenLæs mereFoto: Dado Ruvic/Reuters/Ritzau Scanpix. Derfor foreslår vi fra Socialdemokratiet nu, at det i København fremover kun skal være tilladt at udleje sin egen bolig på Airbnb. Og så vil jeg gerne have en drøftelse af sagen med både regeringen og Folketinget, der må give os i København mulighed for at lave særlige og hårdere regler, der skal gælde i København og særligt løse de problemer, vi har her i byen med Airbnb-spekulanter. Først og fremmest fordi de med deres forretningsmodel trækker boliger ud af byens boligmarked ved at omdanne dem til minihoteller, der intensivt lejes ud til turister, til stor gene for naboer og de små fællesskaber rundt i vores bydele. Det gør det ikke bare sværere for københavnere at finde et sted at bo, men presser samtidig priserne i vejret. Og så medfører Airbnb-spekulanternes minihoteller også, at det alt for mange steder i København er blevet hverdag, at man kan høre rullekufferter og turister i opgangen, der tjekker ind og ud i på selv de skæveste tidspunkter af døgnet. Hvilket helt forståeligt slider på både naboerne og fællesskaberne i byens opgange. I Socialdemokratiet mener vi, at det skal være slut. For vi mangler boliger i København, og de boliger, vi faktisk har, skal bebos af fastboende mennesker – ikke systematisk udlejes til turister. Pernille Rosenkrantz-Theil er overborgmesterkandidat for Socialdemokratiet ",
        "metadata": {
            "source": "https://www.berlingske.dk/synspunkter/s-til-kamp-mod-airbnb-spekulanter-i-koebenhavn-nu-skal-det-kun-vaere",
            "image_url": "https://berlingske.bmcdn.dk/media/cache/resolve/image_x_large_vertical/image/188/1886659/24885102-social--og-boligminister-pernille-rosenkrantz-thei.jpg",
            "publication_time": "Onsdag d. 05. februar 2025, kl. 20.35",
            "author": null,
            "related_links": [],
            "attachments": []
        }
    }
}