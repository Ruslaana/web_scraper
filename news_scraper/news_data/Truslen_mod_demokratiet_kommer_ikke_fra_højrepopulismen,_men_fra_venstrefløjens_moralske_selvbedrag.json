{
    "version": "1.0",
    "document": {
        "id": 1591,
        "title": "Truslen mod demokratiet kommer ikke fra højrepopulismen, men fra venstrefløjens moralske selvbedrag",
        "content": "Det er en udbredt opfattelse i det politiske liv, at højrepopulismen nu udgør en alvorlig trussel mod demokratiet i Vesten. Overalt viser den sit ansigt. Brexit er et af dens udslag. Trumps valg et andet. Og den findes i partier i de fleste vesteuropæiske lande, såsom Front National, Alternative für Deutschland ogSverigedemokraterna. Men hvor alvorlig er denne trussel egentlig? Er det en reel trussel mod vort demokrati og vor retsstat? For at kunne besvare det spørgsmål er vi nødt til først at afklare, hvad der egentlig karakteriserer de strømninger, som normalt sammenfattes under betegnelsen »højrepopulisme«. Grundlæggende erhøjrepopulismen en protest, der kommer »nedefra«– fra de relativt svage lag i befolkningen. De protesterer imod en social-politisk udvikling, som de har oplevet i de seneste årtier. Det er specielt den liberale indvandrings- og asylpolitik, som de modsætter sig. Derfor kalder modstanderne dem også indvandrerfjendske eller xenofobe.  Går vi nærmere ind på sagen, har den imidlertid en naturlig forklaring. De socialt svage protesterer imod indvandringen af socialt og kulturelt fremmede, fordi den presser dem på arbejdsmarkedet, og især fordi den forandrer deres boligområder og dermed skaber utryghed i deres vante dagligdag. Ikke nok med at de presses på deres lønninger; mange steder er deres boligområder også ændret i en sådan grad, at de ikke længere kan leve efter deres traditionelle normer, men er tvunget til at tilpasse sig fremmedkulturelle normer. Den umiddelbare sammenhæng er altså, athøjrepopulismen er opstået som en reaktion på den liberale indvandrings- og asylpolitik, som samfundet – det politiske flertal – har ført igennem de seneste årtier, og som især har udfordret levevilkårene for de socialt svage blandt de oprindelige borgere. Og når disse så er trådt i karakter og har protesteret, er deres protest blevet klassificeret som højrepopulisme. Her står vi imidlertid over for en mærkværdighed. Hvorfor anses denne protest for at være højreorienteret? Normalt anses de socialt svages protest for at være venstreorienteret. Og normalt er de venstreorienterede partier talerør for de medborgere, som er nederst på den sociale rangstige. Men når det blev anderledes i dette tilfælde, var det, fordi (eliterne i) de etablerede venstreorienterede partier valgte at se på indvandrerne og asylansøgerne som de svage, som det var deres opgave at beskytte. Dermed fandt den traditionelle arbejderklasse, som i deres dagligdag var presset af indvandringen, sig pludselig uden politisk talerør. Og derfor sluttede de op om nye partier, som kunne tale deres sag. Partier, som af den dominerende elite bliver kaldt højrepopulistiske, fordi de bygger på en folkelig protest imod den liberale indvandringspolitik. Når dette er den umiddelbare dynamik bag højrepopulismens udvikling i de etablerede vestlige demokratier, er det næste spørgsmål, om denne højrepopulisme bør anses for at være en trussel imod demokratiet og retsstaten. Det spørgsmål tvinger os til at gå et skridt dybere. Vi er ikke blot nødt til at gøre os klart, at det er de socialt svageste, som primært i deres dagligdag må bære konsekvenserne af den liberale indvandrings- og asylpolitik. Vi er også nødt til at gøre os klart, hvorfor det er således: Hvorfor har vi indrettet samfundet således, at de socialt svageste er blevet tvunget til at dele boligområde og dermed hverdag med de mest fremmedkulturelle og vanskeligst integrerbare indvandrere? Kai Sørlander.Fold sammenLæs mereFoto: Steen Raaschou. Ser vi nøgternt på den sag, skyldes det en simpel økonomisk logik. I et samfund, hvor der er fri erhvervsaktivitet, vil der altid være økonomisk ulighed. Og selvom vi kan udforme et skattesystem – med progressiv skala – som mindsker uligheden, er det urealistisk at tro, at vi helt kan fjerne den. Så uselviske er vi ikke. Derfor vil vi altid have et indtægtshierarki i samfundet. Og når vi har frit boligvalg, vil indtægtshierarkiet også udmønte sig i et bolighierarki. De rigeste vil bo, hvor der er bedst – og det vil som oftest være i hinandens selskab – og således nedefter, indtil vi når dem, som har mindst råd, og som derfor vil samles, hvor de mere velstillede ikke ønsker at bo. Når der naturligt udvikler sig et sådant bolighierarki, og når indvandrere og asylanter skal indpasses i dette hierarki, er det lige så naturligt, at de socialt svageste og mest fremmedkulturelle indvandrere kommer til at bo nederst i hierarkiet – i hvert fald så længe de er mest fremmedartede og har sværest ved at begå sig i samfundet, og før de kan tjene deres egne penge. Det er det faktum, at denne økonomiske logik har fået lov til at virke, som medfører, at det i sidste ende er blevet overladt til den socialt svageste del af befolkningen at bære den tungeste del af den byrde, som er fulgt med den liberale indvandrings- og asylpolitik. Når vi forstår denne sociale dynamik, forstår vi også, at de socialt svages protest over at skulle bære de tungeste byrder ved den liberale asyl- og indvandringspolitik ikke er moralsk værre end de velstilledes protest over at skulle betale mere i skat. Moralsk set er de to reaktioner ækvivalente. Den »højrepopulistiske« protest imod den asylpolitik, som de velstillede mener, at de bør føre i humanismens navn, er i grunden ikke udtryk for en anden og dårligere moral end den, som de velstillede selv udviser, når det af hensyn til dem er nødvendigt at indrette skattesystemet således, at indtægtshierarkiet bevares. For det er netop det hensyn, som gør, at de velstillede – efter skat – har så mange penge tilbage, at de ikke selv behøver at bære de tungeste konsekvenser af deres egen humane asylpolitik, men kan overlade disse konsekvenser til deres socialt svagere medborgere.  Det store problem er, at den herskende elite ikke er bevidst om sin egen selviskhed. Den forstår ikke, hvad det egentlig indebærer, at den accepterer det hensyn til sin egen selviskhed, som er indbygget i skattesystemet, og som gør, at den ikke selv bærer konsekvenserne af sin egen liberale asylpolitik. Den lever i illusionen om, at den selv er god, når den går ind for en human asylpolitik, hvis egentlige konsekvenser den lader sine svagere medborgere leve med. Og når disse så protesterer, fordømmer den dem som moralsk mindreværdige – og som højrepopulister. Det er dette moralske selvbedrag – og ikke højrepopulismen – som er den egentlige trussel mod demokrati og retsstat i Vesteuropa. Og det var dette moralske selvbedrag, som en kritisk presse skulle have været den første til at prikke hul på – med støtte fra den akademiske verden. Men tværtimod har både pressen og den politiske videnskab som hovedregel selv været fanget i illusionen. Når vi sammenligner den sociale dynamik bag højrepopulismen med den sociale dynamik bag nødvendigheden af, at vi bør indrette skattesystemet således, at indtægtshierarkiet bevares, er det naturligt at gøre opmærksom på en anden parallel. Socialisterne troede en overgang, at de kunne ignorere den økonomiske selviskhed og opbygge en helt ny og anderledes samfundsorden. En illusion, som medførte umådelig menneskelig lidelse, og som var til stor skade for udviklingen i mange lande. Nu tror de liberale og venstreorienterede, at de kan ignorere den asylpolitiske dynamik. Til måske større skade for udviklingen i Vesteuropa. Det kan kun fremtiden vise.",
        "metadata": {
            "source": "https://www.berlingske.dk/kommentatorer/truslen-mod-demokratiet-kommer-ikke-fra-hoejrepopulismen-men-fra",
            "image_url": "https://berlingske.bmcdn.dk/media/cache/resolve/image_x_large/image/99/990106/21988185-malmedalen-sverigedemokraterna.jpg",
            "publication_time": "Mandag d. 03. september 2018, kl. 18.00",
            "author": null,
            "related_links": [],
            "attachments": []
        }
    }
}