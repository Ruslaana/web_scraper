{
    "version": "1.0",
    "document": {
        "id": 2517,
        "title": "Kendt kommunikationsmand har fået millioner - bestyrelsesmedlemmer i stor dansk fond hyrer sig selv",
        "content": "Én fond, flere formål, lyder sloganet. Synoptik-Fondens bestyrelse skal alene varetage fondens formål. På papiret er det helt konkret at støtte forskning og uddannelse inden for det øjenfaglige felt samt at udvikle forretningen i den kendte og landsdækkende Synoptik-kæde. En gennemgang af de seneste års regnskaber i fonden, som Berlingske har foretaget, viser dog, at bestyrelsen også har plejet andre formål. For siden 2015 har fonden hyret bestyrelsesmedlemmernes egne virksomheder til opgaver for mange millioner kroner. Det drejer sig især om opgaver til selskaber forbundet med den kendte kommunikationsmand Jesper Højberg Christensen, der sidder i Synoptik-Fondens bestyrelse. Men også til opgaver til advokatfirmaet Kromann Reumert, hvor bestyrelsesformand Jørgen Kjergaard Madsen er partner, og til opgaver hos headhunterfirmaet Zeuthen Storm, hvor bestyrelsesmedlem Eva Zeuthen Bentsen er partner. Ifølge Jakob Thomsen, redaktør på fondsmediet Fundats, »ringer alle alarmklokkerne« på grund af pengestrømmene mellem fonden og bestyrelsesmedlemmernes virksomheder. »Når man ser på, hvordan kasketterne flyver rundt i bestyrelseslokalet i Synoptik-Fonden, har det jo nærmest formodningen imod sig, at alt er gået efter bogen,« siger han. Bestyrelsesformanden i Synoptik-Fonden, Jørgen Kjergaard Madsen, afviser i et interview med Berlingske pure, at der er tale om brud på hverken retningslinjer eller regler. Der kan vel stadig være en moralsk diskussion om, at I tjener penge på fonden ved siden af de pæne vederlag, som I får for arbejdet? »Det er vel en vurdering af, hvordan de opgaver, som fonden gerne vil have løst, bliver løst bedst og mest effektivt,« siger han. Alene i årene 2015 til 2017 betalte fonden 7.126.000 kroner til bestyrelsesmedlemmet Jesper Højberg Christensens rådgivningsvirksomhed Nextwork for at løse »projektledelsesopgaver« og for at bidrage med »forskningsbaserede studier inden for fondens faglige felt«. Efterfølgende har fonden frem til 2021 betalt 595.000 kroner til Nextwork – blandt andet for arbejde beskrevet som »research og analyse«. Men det stopper ikke der, viser fondens regnskaber. »En bestyrelse for en erhvervsdrivende fond skal alene varetage fondens formål og interesser. Bestyrelsesmedlemmer må derfor ikke varetage uvedkommende hensyn og interesser, herunder egne interesser,« skriver Erhvervsstyrelsen til Berlingske i et generelt svar.Fold sammenLæs mereFoto: Thomas Lekfeldt. Fonden betalte også 2.134.000 kroner mellem 2015 og 2021 for juridisk og administrativ bistand fra advokatfirmaet Kromann Reumert, hvor Jørgen Kjergaard Madsen – formanden – er partner. Fonden betalte desuden i 2021 90.000 kroner til Zeuthen Storm, det tredje bestyrelsesmedlem Eva Zeuthen Bentsens partnerselskab, for rekrutteringsydelser. Dertil uddeler fonden penge til SundhedsTV. En medievirksomhed delvist ejet af Jesper Højberg Christensen gennem selskabet Advice. Ledelses- & Kommunikationsrådgivning A/S, der har givet en erklæring om at yde økonomisk støtte til driften af SundhedsTV. Synoptik-Fondens formand forklarer, at bestyrelsen udelukkende har varetaget fondens interesser og formål, når den har hyret og betalt medlemmernes virksomheder. Han understreger i den forbindelse, at han og de to andre medlemmer i den fire personer store bestyrelse hver især er gået uden for lokalet, når den øvrige bestyrelse har godkendt udgifterne. Altså mener Jørgen Kjergaard Madsen ikke, at der er tale om inhabilitet eller interessekonflikter, og han påpeger også, at de selv gør opmærksom på overførslerne i fondens regnskaber efter 2015, hvor fonden begyndte at følge anbefalingerne for god fondsledelse. Synoptik-Fonden – oprindeligt kaldet Grosserer Robert Delfers Mindefond efter Synoptiks stifter – eren af de 50 størsteerhvervsdrivende fonde i Danmark. Fonden ejer godt en tredjedel af optikerkæden, der omsætter for 700 millioner kroner årligt, og fonden uddelte sidste år 32 millioner kroner til formål inden for det optiske felt. Fonde i Danmark er bundet af anden lovgivning end almindelige selskaber. Det forklarer Mark Ørberg, der forsker i fondsret på CBS og har skrevet en ph.d. om fondes formål: »Fonde er noget specielt. Der er ikke nogen ejere eller medlemmer, og udover revisor og fondsmyndighed er der ingen til at holde øje med ledelsen, så derfor er der skærpede krav til bestyrelsen.« Mark Ørberg udtaler sig ikke om de konkrete forhold i Synoptik-Fonden, men som en grundregel, siger han, er det en god idé for en fondsledelse ikke at uddele penge, som medlemmer af ledelsen selv kan få en væsentlig økonomisk eller karrieremæssig vinding af. På den måde er man i hvert fald sikker på ikke at komme i problemer. »Det vigtigste for en fondsledelse er, at det er fondens formål, der er i højsædet. I loven står der, at man alene – med tre fede streger under alene – må varetage fondens interesse. Hvis man begynder at gøre noget, der er i andres interesse, eller i sin egen interesse, så kan det give anledning til problemer,« siger han. Jesper Højberg Christensen har en mangeårig erhvervskarriere bag sig, hvor han blandt andet har været en central figur i kommunikationsbureauet Advice, har siddet i Vækstfondens bestyrelse og har været en af landets mest fremtrædende kommunikationsfolk. Kommunikationsmanden Jesper Højberg Christensen sidder – ligesom Jørgen Kjergaard Madsen – både i bestyrelsen for Synoptik A/S og Synoptik-Fonden.Fold sammenLæs mereFoto: Nikolai Linares/Ritzau Scanpix (arkiv). Højberg har siden 2007 været bestyrelsesmedlem i Synoptik-Fonden, mens han også siden 2014 har siddet i Synoptik A/S’ bestyrelse. Jørgen Kjergaard Madsen kom ligeledes ind i fondsbestyrelsen i 2007, hvor han siden 2010 har været formand. Han har også siddet i Synoptik A/S’ bestyrelse siden 2011 – fra 2012 som næstformand. Jørgen Kjergaard Madsen får årligt 180.000 kroner som formand for Synoptik-Fonden og 300.000 kroner for sin post som næstformand i Synoptik A/S. Jesper Højberg Christensen får årligt 120.000 kroner for sin post i Synoptik-Fonden og 200.000 kroner for sin post som menig medlem af bestyrelsen for Synoptik A/S. Eva Zeuthen Bentsen får 120.000 kroner årligt for sin bestyrelsespost i Synoptik-Fonden. Jørgen Kjergaard Madsen forklarer, at de millionstore kontrakter til Nextwork, der fra 2015 til 2017 lød på henholdsvis 3.126.969, 2.200.000 og 1.800.000 kroner, kom i stand efter et ønske fra Synoptiks ledelse, der gerne ville benytte Nextwork. Projekterne var ifølge ham omfattende og handlede blandt andet om kundernes adfærd og interaktionen med kunderne. Han kalder forløbet omkring valget af Nextwork for en »lidt mere kompleks affære«, hvor det for snart ti år siden blev klart for fonden, at Nextwork ville være »ret gode til at forestå nogle af de opgaver, vi ville have løst«: »De kom med et bud på, hvad det ville koste. Det var en iterativ (tilbagevendende,red.) proces, hvor de bistod undervejs med, hvordan vi kunne gøre det bedst muligt.« Jesper Højberg Christensen har en klar økonomisk interesse i, at hans virksomheder får nogle opgaver. Kunne man ikke lægge det her andre steder? »Hvis du forudsætter, at det er lavet til en konkurrencedygtig pris – og det er vi ret sikre på, at det er – så skulle man nærmest på trods lægge det ud til nogen, hvor man ikke vidste, hvordan de ville gribe det an. Det havde vi fået et klart indtryk af, at de ville være rigtig dygtige til i Nextwork,« siger Jørgen Kjergaard Madsen. Han forklarer, at fonden forsøgte at sammenligne med markedspriser, men at den ved de første opgaver ikke bragte opgaverne i udbud, da fonden vurderede, at folkene i Nextwork var mest egnet til opgaven. Formanden nævner specifikt Brian Lystgaard Due, der er forsker ved Københavns Universitet på Institut for Nordiske Studier og Sprogvidenskab. Brian Lystgaard Due forklarer til Berlingske, at han kendte Jesper Højberg Christensen i forvejen, og at han i en årrække var tilknyttet Nextwork, hvor han stod i spidsen for nogle af projekterne, der blev udarbejdet for fonden. Han kan ikke huske, hvem der fik ideen om at søge midler i fonden. Han er dog ikke i tvivl om, at midlerne fra Synoptik-Fonden var helt centrale for forretningen i Nextwork i de år. »De der bevillinger var en meget central del af forretningen i Nextwork i de år, men der var også masser af folk ansat til det,« siger Brian Lystgaard Due. Eva Zeuthen Bentsen er bestyrelsesmedlem i Synoptik-Fonden.Fold sammenLæs mereFoto: Niels Ahlmann Olesen. I Nextworks regnskab for 2018 står der også i ledelsesberetningen, at årets ringere resultat end i tidligere år skyldtes, at »millionstore fondsstøttede projekter udløb« i 2017. Samtidig med at pengene fra Synoptik-Fonden strømmede ind i Nextwork, så udbetalte selskabet store udbytter til ejeren, Jesper Højberg Christensen. Fra 2016 til 2018 – i perioden omkring millionbetalingerne fra fonden – udbetalte Nextwork seks millioner kroner i udbytte til Jesper Højberg Christensen. Herefter falder betalingerne fra fonden markant, det gør betalingerne af udbytte i Nextwork også. I de efterfølgende år fik Nextwork som beskrevet kun 595.000 kroner af fonden, og der blev i samme periode kun udbetalt 1.150.000 kroner i udbytte. Brian Lystgaard Due ejede selv ti procent af Nextwork fra 2016 til 2019. Han forklarer, at han aldrig har hørt om de store millionudbytter, og at han først selv fik en mindre del af udbyttet i 2018. Brian Lystgaard Due fortæller, at han selv var »kvarttidsansat« ved siden af sin forskning på KU og fik en tilsvarende lille månedsløn for sit arbejde. »Jesper har haft mange forskellige projekter, og jeg har ikke haft indblik i alt, der foregik i Nextwork. Min erfaring er, at han altid har været en god forretningsmand, men der er i alt, hvad jeg har været involveret i, altid blevet lavet rigtig meget arbejde af høj værdi,« siger han. Formand Jørgen Kjergaard Madsen betoner, at fonden ikke valgte Nextwork af hensyn til Jesper Højberg Christensen, men fordi bestyrelsen vurderede, at Nextwork var »mest velegnet til at stå for projektet til en konkurrencedygtig pris«. Hvad tænker du om, at Jesper Højberg kan have fået en væsentlig økonomisk gevinst på de her beslutninger, som I har taget i ledelsen? »Jeg kan bare sige, at det har ikke for os været relevant. Jeg tror heller ikke, det har spillet nogen rolle for Jesper Højberg. Han er i en helt anden liga økonomisk. Det er ikke min opfattelse, at det her betyder noget for ham overhovedet,« siger Jørgen Kjergaard Madsen, der også forklarer, at han og fonden ikke har fulgt med i Nextworks økonomi gennem årene. Han vidste dog godt, at Nextwork ikke var nogen stor forretning, men han »har da hørt og forstået«, at de også havde en lang række andre opgaver udover dem for fonden. Havde I brugt Nextwork, hvis Jesper Højberg Christensen ikke havde været med i bestyrelsen? »Det er jo ikke sikkert, så havde vi måske ikke kendt dem eller fået øje på dem. Vi vidste jo heller ikke helt dengang, hvad det var, vi skulle gøre. Vi var lidt søgende i den tidlige fase, men vi vidste, at vi gerne ville prøve at gøre noget andet og bedre end bare at bevilge på baggrund af ansøgninger.« Om fondsuddelingen til SundhedsTV, der er delvist ejet af Jesper Højberg Christensen, forklarer formanden, at Højberg selv gjorde bestyrelsen opmærksom på overlappet, som ikke mente, at ejerandelen var af en størrelse, der burde hindre uddelingen. »Jeg kan konkret huske, at Jesper Højberg også var uden for døren i den beslutning.« Et andet oplagt spørgsmål er, hvorfor bestyrelsen hyrer formandens eget advokatfirma. Alene i 2020 betalte fonden Kromann Reumert 875.000 kroner for juridisk og administrativ bistand. Beløbet, der er højere end i andre år, skyldes ifølge formanden, at Synoptiks majoritetsejer, Grand Vision, blev opkøbt af en konkurrent, hvilket krævede mere arbejde end normalt af hensyn til fondens interesser. »Det kunne man sagtens have lagt hos et andet advokatfirma, men der ville man jo fuldstændig mangle den historie og den indsigt og alt det, som gjorde det nemmere og mere effektivt for os at benytte Kromann Reumert.« »Hvis nogen i bestyrelsen havde sagt, at det skulle et andet advokatfirma kigge på, havde jeg sagtby all means. Det er ikke noget, der spiller nogen stor rolle rent omsætningsmæssigt,« siger Jørgen Kjergaard Madsen. Erhvervsfondsloven understreger, at fondens formand som udgangspunkt ikke kan have funktion som fondens administrator. Har du på noget tidspunkt selv taget del i de administrative opgaver? »Nej, ikke udover at jeg har svaret på eventuelle spørgsmål fra de sekretærer, der har været involveret i det. Det er i det daglige noget, der er foregået mellem fondens sekretariat og de pågældende sekretærer i Kromann Reumert,« svarer Jørgen Kjergaard Madsen. Han forklarer, at fonden har ansat en administrator på fuldtid, som ikke har nogen relation til Kromann Reumert, men som fra tid til anden har haft behov for bistand, hvor man har benyttet advokatfirmaet. Selvom formanden understreger, at han ikke selv udfører Kromann Reumerts opgaver for fonden, finder Jakob Thomsen fra mediet Fundats alligevel overlappet problematisk. »Jørgen Kjergaard Madsens dobbeltrolle er efter min vurdering et meget klart eksempel på de problemer med kasketforvirring, som ifølge Erhvervsstyrelsen er alt for fremtrædende i fondssektoren. Det er meget bekymrende, at en partner i et advokatfirma af Kromann Reumerts kaliber kan tage så lemfældigt på habilitetsproblemerne.« Robert Delfer stiftede i 1930 »Sygekassernes Optik«, der skulle gøre kvalitetsbriller tilgængelige for alle slags indkomster. Synoptik-Fonden blev oprettet kort efter hans død.Fold sammenLæs mereFoto: Thomas Lekfeldt. Han påpeger her, at Erhvervsstyrelsens direktør, Katrine Winding, for to måneder siden indskærpede, at der er etgenerelt problemmed dobbeltroller i landets over 1.300 erhvervsdrivende fonde – store som små. »Kasketforvirring og inhabilitet – det ville jeg sætte stor pris på, hvis fondene ville gå hjem og kigge på,« sagde styrelseschefen på konferencen Fondenes Dag hos Dansk Industri. Erhvervsfondsloven siger, at medlemmerne af fondens ledelse ikke må træffe beslutninger, der er »åbenbart egnet til at skaffe medlemmer af ledelsen eller andre en utilbørlig fordel på fondens bekostning«. Jørgen Kjergaard Madsen fastholder, at Synoptik-Fondens ledelse hverken har handlet ulovligt eller forkert, og han affejer anklagerne om »kasketforvirring«. »Det, der er tale om her, er bestemt ikke ulovligt, men det er jo noget, som ledelsen skal være meget opmærksom på, fordi det indebærer jo et potentielt inhabilitetsproblem, og det har vi været meget opmærksomme på. Det er også derfor, at det har været adresseret i de sager, hvor der har været bevillinger til virksomheder, der har noget med nogle af fondsbestyrelsens medlemmer at gøre.« Set udefra er det lidt påfaldende, at det selvfølgelig var jeres virksomheder, der var bedst til at løse opgaverne. »Man kan jo mistænkeliggøre alt, hvis man vil, og hvis man har et særligt sigte med det, men det er jo altså så bare ikke realiteten i det.« Så der er ikke tale om, at I dækker ind for hinanden, når den ene går ud af lokalet? »Nej. Det er det bestemt ikke. Det tror jeg også, at dem i bestyrelsen ville tage meget ilde op, hvis du vil beklikke dem på den måde,« siger Jørgen Kjergaard Madsen. Berlingske har forelagt forholdene, der omhandler bestyrelsesmedlemmerne hver især, for både Jesper Højberg Christensen og Eva Zeuthen Bentsen. Begge har henvist til formand Jørgen Kjergaard Madsen. Erhvervsstyrelsen afviser at kommentere de konkrete forhold i Synoptik-Fonden. FAKTAVed du noget?Hvis du ved noget om forholdene i Synoptik-Fonden – eller andre danske fonde – kan du kontakte journalist Emil Bo Rask på e-mailadresseebra@berlingske.dkeller telefonnummer27 74 43 30.Alle henvendelser behandles fortroligt.FOLD UD Hvis du ved noget om forholdene i Synoptik-Fonden – eller andre danske fonde – kan du kontakte journalist Emil Bo Rask på e-mailadresseebra@berlingske.dkeller telefonnummer27 74 43 30.Alle henvendelser behandles fortroligt.",
        "metadata": {
            "source": "https://www.berlingske.dk/virksomheder/kendt-kommunikationsmand-har-faaet-millioner-bestyrelsesmedlemmer-i",
            "image_url": null,
            "publication_time": "Lørdag d. 10. december 2022, kl. 07.41",
            "author": "Emil Bo Rask",
            "related_links": [],
            "attachments": []
        }
    }
}