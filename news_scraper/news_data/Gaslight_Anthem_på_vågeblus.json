{
    "version": "1.0",
    "document": {
        "id": 18251,
        "title": "Gaslight Anthem på vågeblus",
        "content": "Ja, »The ’59 Sound« er Gaslight Anthems hovedværk, og hverken opfølgeren »American Slang« eller aktuelle »Handwritten« giver grund til at tro, at bandet er på vej mod noget større, bedre. De 11 nye numre lyder ellers umiddelbart, som de skal med elguitarer, trommer og bas i foroverbøjede arrangementer, som sigter efter gamle rockdyder - og anmelderklicheer - som nerve, intensitet og kraft. Men der viser sig at være lovlig lidt at komme efter. Vel er sangene stadig all american i arven fra Springsteen, stadig fulde af hjerter i stadionstørrelse, og Brian Fallon synger som altid stærkt og troværdigt. Men melodierne kan sjældent bære alt dette, og albummet ender i en malende, monoton køre, hvor få indslag stikker ud, op: »Keepsake« er en ukunstlet, dynamisk rocksang, og »National Anthem« lyder som farbar vej videre frem for Gaslight Anthem. Her er udtrykket akustisk, afdæmpet, indfølt, og her er der slet ikke brug for en stor, forløsende melodi. Som dem på »The ’59 Sound«.",
        "metadata": {
            "source": "https://www.berlingske.dk/musikanmeldelser/gaslight-anthem-paa-vaageblus",
            "image_url": "https://berlingske.bmcdn.dk/media/cache/resolve/image_x_large/image/65/653183/5373948-gaslight-anthem.jpg",
            "publication_time": "Fredag d. 20. juli 2012, kl. 22.30",
            "author": "Jeppe Krogsgaard Christensen",
            "related_links": [],
            "attachments": []
        }
    }
}