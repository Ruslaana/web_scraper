{
    "version": "1.0",
    "document": {
        "id": 4950,
        "title": "Elektronikbranche splittes i to",
        "content": "Den danske forbrugerelektronikbranches organisation bliver splittet i to. Fra 1. oktober bliver Branchen Forbrugerelektronik (BFE), der hidtil har været fælles talerør for TV-distributører og hardwareleverandører, en del af organisationen Danske Mediedistributører. Men hardwareleverandørerne følger ikke med. De arbejder på at organisere sig på anden vis. Nedlæggelsen af BFE betyder samtidig et farvel tildirektør Laila Kelp Rasmussen, som har stået i spidsen for BFEsiden 1. november 2012, hvor hun kom til fra Viasat og før havde været hos TV 2. Jørgen Stensgaard, som er administrerende direktør i det elselskabsejede Waoo, der er Danmarks fjerdestørste TV-distributør og tredjestørste internetleverandør, og formand for BFE, forklarer ændringerne med ønsket omet mere skærpet fokus på dansk infrastruktur og indhold. »Det kan vi bedst gøre med en forening, som alene repræsenterer TV-distributørerne. Vores medlemmer er reelt rygraden i TV-markedet, så vores fokus bliver at sikre en dansk infrastruktur i topklasse,« siger han og fremhæver det hidtil gode samarbejde med hardwareleverandørerne, som man fortsat vil arbejde tæt sammen med for at sikre, at teknologien spiller. BFE har siden 1992 været paraplyorganisation for Danske Mediestributører, hvis medlemsliste tæller det TDC-ejede YouSee, Stofa, Boxer og Waoo, samt Leverandørforeningen Forbrugerelektronik (LFE), hvor blandt andre Samsung og LG har været med. Leverandørforeningen, der har Samsungs danske landechef, Claus Holm, som formand, vil nu se sig om efter et bredere samarbejde om hele forbrugerelektronikområdet. Her kunne en oplagt samtale føres med den nyligt omdøbteAPPLiA Danmark, der er brancheforeningen for producenter og importører af hvidevarer og elektriske husholdningsapparater. Medlemmerne af Danske Mediedistributører - som nu får Viasat og norske Altibox med om bord - har omkring 90 procent af husstandene i Danmark som TV-kunder. Den reelle fusion vil ske i løbet af året, og Jørgen Stensgaard, som også bliver formand for den nye organisation, ser som en af de vigtigste opgaver at få ændret på de i øjeblikket 4,6 milliarder kroner, som TV-distributørerne betaler til TV-stationer og rettighedshavere i vederlag og afgifter. »Vi skal have lige vilkår mellem udenlandske og danske aktører og mulighed for at udvikle nye, digitale indholdsprodukter med fokus på dansk indhold,« siger han. ",
        "metadata": {
            "source": "https://www.berlingske.dk/virksomheder/elektronikbranche-splittes-i-to",
            "image_url": "https://berlingske.bmcdn.dk/media/cache/resolve/image_x_large/image/100/1007352/22194265-pix-laila-kelp-rasmussen.jpg",
            "publication_time": "Fredag d. 28. september 2018, kl. 14.15",
            "author": "Thomas Breinstrup",
            "related_links": [],
            "attachments": []
        }
    }
}