{
    "version": "1.0",
    "document": {
        "id": 14565,
        "title": "23. Låge: På hug for H.U.G.",
        "content": "Nogle musikere udsender et nyt album en gang om året. Andre lader der gå 2-3 år før man er klar til et nyt udspil. Og så er der dem, der ikke har nogen tidsplan. Måske kommer der en ny plade i morgen, måske om 5 eller 10 år - måske aldrig. Det handler om at lade kunsten bestemme selv. Om mavefornemmelse og om ikke at gå på kompromis med værket, men at give det rum til at modnes og falde i hak. Lars H.U.G. er en kunstner, der hylder sidstnævnte. Således var det 22 år siden han sidst havde udsendt et album på dansk og 11 år siden hans seneste engelsksprogede studiealbum kom på gaden. Nu var tiden så blevet moden til endnu et udspil fra H.U.G. og efter fire års arbejde fik vi så i år \"10 Sekunders Stilhed\". En plade, der ikke blot manifesterede Lars H.U.G. som en af de få sande langtidsholdbare originaler på den danske musikscene, den skød også en pæl igennem pop- og rockmusikkens alderstyranni. \"10 sekunders Stilhed\" var ikke musik til hængekøjen. Ikke et tilbagelænet bossanova-koncept, men et til tider storladent og flot udspil med højt til loftet. Og så har Lars H.U.G. i øvrigt fået briller  Men det er jo langtfra noget nyt - tjek lige det her klip fra programmet Bazar fra 1984: ",
        "metadata": {
            "source": "https://www.berlingske.dk/kultur/23.-laage-paa-hug-for-h.u.g",
            "image_url": "https://berlingske.bmcdn.dk/media/cache/resolve/image_x_large_vertical/image/74/749470/8075434-.jpg",
            "publication_time": "Tirsdag d. 23. december 2014, kl. 08.00",
            "author": "Lars Rix",
            "related_links": [],
            "attachments": []
        }
    }
}