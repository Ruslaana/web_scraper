{
    "version": "1.0",
    "document": {
        "id": 10897,
        "title": "Robotskelet får Tobias til at gå igen",
        "content": "Egentlig gør Tobias ikke ret meget selv. Når skelettet siger en bip-lyd, læner han sig til den ene side. Maskineriets fintfølende sensorer mærker, hvor trykket ligger, griber Tobias og bevæger ham fremad. Skridt for skridt. Det kræver noget tillid til apparaturet, når man hænger der og dingler i luften og kroppen blindt tilter fra højre til venstre. Højre, venstre, højre og langsomt stavrende fremad. Og fremad. »Det er en mærkelig følelse, nærmest surrealistisk,« siger 27-årige Tobias Jensen fra Aalborg, der siden 2011 har siddet i kørestol, lam fra brystet og ned.  Som den første i Danmark har han fået noget af førligheden tilbage ved hjælp af det såkaldte ReWalk-exoskelet – et robotskelet, der er spændt fast på hofter, ben og ryg og mekanisk gør ham i stand til at stå og gå. »I starten anede jeg ikke, hvad der skete, når jeg tiltede frem og tilbage. Det tog lang tid at finde ud af, hvordan jeg kunne styre det. Men det var en god følelse og helt vildt – pludselig at svæve dér i luften,« fortæller Tobias Jensen. Sådan ser det mekaniske skelet ud, når der ikke er et menneske inden i. Foto: Henning BaggerFold sammenLæs mereFoto: Henning Bagger. Han sad for fire et halvt år siden i sin bil på vej til arbejde. Hvad der skete den morgen, husker han ikke præcis. Måske skred han ud eller faldt i søvn. I hvert fald ramte han få øjeblikke senere en bil i nødsporet og blev kastet ud på en mark. Da han kom til bevidsthed var han følelsesløs i benene. Og da medicinen, han fik på hospitalet, et par dage senere aftog, var følelsesløsheden der stadig.  Tre brud på ryggen havde lammet Tobias Jensen fra brystet og ned. De seneste fem uger har han trænet i to timer om dagen hos Vestdansk Center for Rygmarvsskade i Viborg – og han er blevet så rutineret, at han nu har fået exoskelettet med hjem i en prøveperiode, så han kan øve sig i at gå på trapper og passere forskellige forhindringer.  Denne type exoskelet er det første, der bliver afprøvet i Danmark. Men teknologien har vi bestemt ikke set det sidste til, siger Lasse Thulstrup, overfysioterapeut ved Vestdansk Center for Rygmarvsskade. »Vi ser, hvordan funktionaliteten bliver bedre. Udstyret bliver lettere og nemmere at bevæge sig rundt med, og kravene til brugerne bliver mindre. Jeg tror, at det vil gøre teknologien mere og mere udbredt herhjemme,« siger Lasse Thulstrup. Mekaniske, udvendige skeletter, eller exoskeletter, er egentlig en teknologi, der stammer fra det amerikanske militær. Soldater overtrukket med robotteknologi skulle gå længere med mere oppakning på ryggen. Senere i Japan testede man exoskeletter på plejepersonale, der i deres daglige arbejde havde mange tunge løft. I Danmark er teknologien nu nået til mennesker med funktionsnedsættelser som Tobias. Mekanikken har dog stadig begrænsninger, understreger Lasse Thulstrup. Der er et godt stykke vej til naturlig gang, og man kan stadig ikke have udstyret på i en kørestol. Men for Tobias Jensen giver de mekaniske ben alligevel ny frihed. I sociale sammenhænge betyder det ikke så lidt at komme op at stå. Er man et par hoveder under den gennemsnitlige øjenhøjde, kan man hurtigt føle sig talt hen over hovedet på i et selskab, fortæller Tobias Jensen. »Er man sammen med en flok mennesker, der står op og taler sammen, er det let at føle sig en smule talt hen over. Der er bare ikke den samme kontakt, når man sidder ned,« siger han.  Samtidig følger en række fysiske fordele, som Lasse Thulstrup og hans fysioterapeut-kolleger gerne vil kortlægge nærmere. »Vi regner med, at blodgennemstrømningen bliver bedre, så hele kredsløbet kommer til at fungere bedre. Men det skal vi til at forske mere i,« siger Lasse Thulstrup. Hans patient har allerede mærket nogle af forandringerne: »Jeg får brugt min krop på en helt anden måde. Jeg får benene og kroppen strakt ud – mine indvolde fungerer bedre, mine knogler får mere tryk på og bliver styrket,« fortæller Tobias Jensen, manden i exoskelettet. Exoskelettet monteres uden på Tobias Jensens krop og hjælper ham med at gå. Foto: Henning BaggerFold sammenLæs mere",
        "metadata": {
            "source": "https://www.berlingske.dk/samfund/robotskelet-faar-tobias-til-at-gaa-igen",
            "image_url": "https://berlingske.bmcdn.dk/media/cache/resolve/image_x_large/image/12/127844/11794710-25indtobias-hannibal-jensenjpg.jpeg",
            "publication_time": "Fredag d. 25. december 2015, kl. 08.00",
            "author": "Mathias Nielsen",
            "related_links": [],
            "attachments": []
        }
    }
}