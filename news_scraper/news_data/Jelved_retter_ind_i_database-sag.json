{
    "version": "1.0",
    "document": {
        "id": 14340,
        "title": "Jelved retter ind i database-sag",
        "content": "Det langstrakte forløb omkring den ulovlige patientdatabase DAMD har tirsdag taget nok en ny drejning. Kulturminister Marianne Jelved (R), der hidtil har stået fast på, at databasen skulle arkiveres med henvisning til arkivloven, accepterer nu, at et flertal uden om regeringen vil have databasen slettet. »Da det ikke er muligt at finde et bredt flertal for den konstruktion, som jeg lagde ud med, så må jeg finde en anden,« siger kulturministeren til DR Nyheder. DAMD består af fortrolige helbredsoplysninger fra 4,5 millioner danskere. Oplysningerne blev ulovligt indhentet fra lægernes journaler af Region Syddanmark, og de ansvarlige syndere fra regionen bebudede selv, at man var parat til at slette databasen.  Så langt nåede man dog ikke, før Rigsarkivet meddelte, at man fandt databasen »bevaringsværdig«. Indledningsvist var Marianne Jelved tilhænger af, at databasen blev slettet, men efter Rigsarkivet meldte sig på banen, stod ministeren fast på, at Folketinget måtte acceptere, at databasen blev arkiveret trods sit ulovlige ophav. »Jeg kan godt forstå, at der er patienter, der føler sig virkelig dårligt behandlet, og jeg synes, registeret er en skandale af de store. Men nu kritiserer gode kræfter, at loven ikke er blevet holdt, og så vil de have, at jeg bryder loven, fordi andre har brudt loven. Det får ingen ende - det vil jeg ikke. Jeg er minister, jeg er ansvarlig for, at det, jeg gør, er inden for lovens rammer. Jeg må stå fast på, at loven skal holdes,« forklarede ministeren til Berlingske Nyhedsbureau i slutningen af marts.  Men den øvelse blev forhindret af SF og Enhedslisten, der på falderebet undsagde regeringen og støttede op om blå bloks krav om at slette databasen. Det fik ministeren til at påpege, at Folketinget var ved at »knægte« et vigtigt princip. »Jeg synes, vi trænger til en diskussion i Folketinget, for det er et væsentlig princip, der her pludselig knægtes,« lød det fra Marianne Jelved 8. april.  Men efter yderligere snak med de øvrige partier er kulturministeren nu af den opfattelse, at man må gøre en undtagelse. »Det er jo fordi, jeg har drøftet sagen endnu engang med partierne, og der er rejst et meget klart ønske om, at i dette ene tilfælde må vi gøre en undtagelse fra arkivloven om, at alle oplysninger fra offentlige myndigheder skal afleveres til Rigsarkivet,« siger Marianne Jelved nu til DR Nyheder. ",
        "metadata": {
            "source": "https://www.berlingske.dk/politik/jelved-retter-ind-i-database-sag",
            "image_url": "https://berlingske.bmcdn.dk/media/cache/resolve/image_x_large/image/31/314842/8724033-marianne-jelved-holder-mde-om-den-planlagte-lukning-af-drs-und.jpg",
            "publication_time": "Tirsdag d. 28. april 2015, kl. 13.24",
            "author": null,
            "related_links": [],
            "attachments": []
        }
    }
}