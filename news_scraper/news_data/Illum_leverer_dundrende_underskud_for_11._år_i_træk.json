{
    "version": "1.0",
    "document": {
        "id": 7258,
        "title": "Illum leverer dundrende underskud for 11. år i træk",
        "content": "Stormagasinet Illum holder fast i traditionen. Senest var det 88 millioner kroner, året forinden var det 100 millioner kroner og før det 120 millioner kroner. De seneste 11 år har stormagasinet i hjertet af København leveret kolossale underskud. I år er ingen undtagelse. 74 millioner kroner tabte virksomheden sidste år. Det viser Illums seneste årsregnskab. Af ledelsesberetningen fremgår det dog, at alt går efter planen. »Regnskabsåret var i overensstemmelse med forventningerne og den planlagte strategi,« står der. Underskuddet er da også 14 millioner kroner mindre end sidste år, og bruttofortjenesten er vokset med knap 14 millioner kroner. Sidste år kom bruttofortjenesten op på 800.000 kroner efter en årrække at have ligget på negative millionbeløb. »Vi fortsætter udviklingen af Illum, som forventeligt vil pågå de næste fem år med masser af nyåbninger i alle kategorier,« lød det sidste år i et skriftligt svar til Berlingske fra Jeanette Aaen, der er administrerende direktør i Illum. Illum blev i 2013 overtaget af thailandske Central Group, der i et andet firma også ejer stormagasinets bygningerFold sammenLæs mereFoto: Liselotte Sabroe. Den røde bundlinje har dog kostet på egenkapitalen, der er faldet til 58 millioner kroner fra 132 millioner kroner. Forrige år tilførte Illums thailandske ejere mere end 430 millioner kroner i frisk kapital ved at konvertere gæld. Det betød, at egenkapitalen dengang blev retableret, men med det seneste årsregnskab har den fået skåret endnu en luns af sig. Samlet har de nuværende ejere siden 2017 pumpet næsten 900 millioner kroner ind i det kronisk tabsgivende stormagasin. Illums administrerende direktør, Jeanette Aaen kaldte det i 2018 »en udbredt misforståelse«, at de dundrende millionunderskud er ensbetydende med, at det går dårligt for Illum. Illum er ejet af den thailandske familievirksomhed Central Group, hvis stifter Tiang Chirathivat, åbnede sin første butik i Bangkok i 1950erne, og som ejer shoppingcentre verden over. Central Group købte Illum i 2013 og ejer gennem firmaet CRC Luxembourg S.à r.l driftsselskabet Illum A/S og ejendommen på 40.298 kvadratmeter, der blev købt i 2015. Og det er vigtig at skelne mellem Illums tabsgivende driftsselskab og det ejendomsselskab, der ejer Illum-bygningen på hjørnet af Strøget. Mens driftsselskabet Illum A/S de seneste 11 år har tabt millioner, har de thailandske ejere ligeledes tjent millioner på lejeindtægter i ejendomsselskabet. De forgangne år har overskuddet ligget på knap 90 millioner kroner, mens det i 2023 kun nåede 54 millioner. »Fra driftsselskabet til ejendomsselskabet betaler man husleje, og jo større husleje, Illum betaler, jo større underskud får man i driftsselskabet,« sagde Jeanette Aaen i 2018, som forklaring på de konsekvente millionunderskud. Ifølge ejendomsselskabets regnskab sidste år var Illum-bygningen ved udgangen af 2022 3,1 milliarder værd. Berlingske ville gerne have spurgt virksomhedens administrerende direktør, Jeanette Aaen, om en kommentar til dette års millionunderskud, og om hun forventer, at ejerne skal tilføre yderligere kapital til Illum, men hun er ikke vendt tilbage på Berlingskes henvendelse.",
        "metadata": {
            "source": "https://www.berlingske.dk/virksomheder/illum-leverer-dundrende-underskud-for-11-aar-i-traek",
            "image_url": "https://berlingske.bmcdn.dk/media/cache/resolve/image_x_large/image/180/1804274/24724285-jeanette-aaen-er-administerende-direktr-i-illum.jpg",
            "publication_time": "Tirsdag d. 11. juni 2024, kl. 10.48",
            "author": null,
            "related_links": [],
            "attachments": []
        }
    }
}