{
    "version": "1.0",
    "document": {
        "id": 9637,
        "title": "Farvel til 2010erne: Her er årtiets bedste – og værste – investeringer",
        "content": "2010erne har på finansmarkedet været et vanvittigt årti. Det har budt på verdenshistoriens længste aktieoptur i USA. En eksplosion i prisen på den udskældte kryptovaluta bitcoin. Et kollaps i olieprisen. Og ikke mindst negative renter i en lang række lande – herunder Danmark. Ved udgangen af det sidste år i 2010erne har Berlingske – med hjælp fra en opgørelse fra Bank of America – udarbejdet en oversigt over, hvad der har vist sig at være årtiets bedste og værste investeringer. Listen har ingen forudsigelser for det kommende årti, men du kan læse mere om investeringsverdenens megatrends i 2020erneher. Og vinderen er ... bitcoin! Bitcoin blev opfundet i 2008, men det var først i 2013, at investorerne begyndte at vise interesse for kryptovalutaen. I 2017 tog interessen for alvor fart, og under et vildt bitcoinmania steg den til næsten 20.000 dollar svarende til 135.000 kroner. På bare 11 måneder eksploderede valutaen knap 2.000 pct.,før den i 2018 dykkedeog i starten af januar 2019 faldt tilbage til godt 3.200 dollar. I slutningen af 2019 blev bitcoin handlet til en kurs på 7.500 dollar, og trods nedturen fra euforien i 2017 er det stadig årtiets allerbedste investering. Én dollar investeret i 2010 er cirka 90.000 dollar værd i dag ifølge Bank of Americas data. Usikkerheden om handelskrigen har blandt andet fået investorer til atsøge over i bitcoin som et alternativ til andre »sikre« havne. I den anden ende af skalaen finder vi Myanmars valuta kyat. Den lander på pladsen som årtiets dårligste aktivklasse med et fald på 99,6 pct. Det svarer til, at én dollar investeret i kyat i 2010 kun er 0,004 dollar værd i dag.  2019 har været et stærkt aktieår over hele linjen, men for hele årtiet er det et mere broget billede, der tegner sig. Amerikanske aktier kommer ud som verdens stærkeste marked i 2010erne med en stigning på 246 pct., ifølge Bank of America. Det svarer til, at én dollar investeret i 2010 nu er 3,46 dollar værd. Til sammenligning er det samlede danske aktiemarked steget 214 pct., mens det fælleseuropæiske Stoxx Europe 600-indeks »kun« er oppe med 65 pct. Amerikanernes fordel har været, at deres aktiemarked er drevet af store IT-virksomheder som Microsoft, Apple, Amazon, Google, Facebook og Netflix, som er stukket fuldstændigt af på børsen gennem årtiet. I Europa fylder bankaktier langt mere, og siden finanskrisen har særligt de europæiske banker kæmpet med en omfattende, lokal gældskrise og negative renter, der har tynget finanshusenes indtjening. Og apropos gældskrise er årtiets dårligste aktiemarked det græske, der er faldet 93 pct. Netop Grækenland blev stjerneeksemplet på Europas gældsproblemer og fik allerede sin første hjælpepakke i 2010. Med stigninger på henholdsvis 490 pct., 778 pct. og 1.969 pct. er der ingen tvivl om, at Novo Nordisk, Coloplast og Ambu har været nogle af 2010ernes bedste aktieinvesteringer. Men det er ikke nok til at sikre dem den absolutte førertrøje. Den hæder går nemlig til RTX, en elektronikproducent fra Nørresundby, der lukker årtiet med en stigning på 3.135 pct. Aktien er steget fra 5,75 kroner til 186 kroner. Den er dog stadig et stykke fra sit topniveau i de glade dotcom-dage. I 2000 blev den handlet i en kurs på over 500 kroner, men dykkede voldsomt, da dotcom-boblen brast. Ledelsen har formået at vende virksomheden, og ifølge Dansk Aktionærforening har virksomheden de seneste fem år leveret omsætningsvækst på 15 pct. om året. Blandt C25-selskaberne er det Royal Unibrew, der ender som årtiets bedste danske aktie. Den er steget 2.104 pct. I den mindre flatterende ende af skalaen dukker EAC Invest op. EAC Invest hed fra 2015 til november 2019 Santa Fe Group, og før det Det Østasiatiske Kompagni eller ØK. Aktien er dykket 99,1 pct. de seneste ti år. ØK var engang en af kronjuvelerne i dansk erhvervslivog var tilbage i 1970erne målt på omsætning og ansatte den største virksomhed i Norden – større end Volvo og A.P. Møller - Mærsk. Resterne af virksomheden består efter frasalget af sin flytteforretning nu blot af tre minoritetsposter i asiatiske selskaber. Ingen havde kunnet forudsige, hvad der skulle ske for obligationer i 2010erne. Da vi kom ind i årtiet, eksistererede negative renter ikke, og ved udgangen er der nu obligationer for 17.000 mia. dollar, der har negative renter ifølge Bank of America. Det betyder samtidig, at prisen på obligationer er skudt i vejret. De såkaldte amerikansketreasuryser steget mest – 108 pct. – hvilket gør dem til 2010ernes bedste statsobligation. Værst er det gået for Tyrkiets statspapirer, hvor én dollar investeret i 2010 kun er 61 cent værd i dag. Diamanter er godt nok en piges bedste ven, men ikke den bedste investering. Kvinder (og mænd) med hang til guld er i stedet blevet forgyldte i 2010erne ifølge Bank of Americas data. Med en stigning på 34 pct. indtager guld nemlig pladsen som årtiets bedste råvare. Lave renter, obligationsopkøb fra centralbanker og geopolitisk ballade har været med til at gøre guld attraktivt for investorerne, og særligt handelskrigen de seneste knap to år har været med til at cementere metallets status som en »sikker« havn. Olie derimod har haft et elendigt årti. Prisen på en tønde olie er faldet over 20 pct. efter et kollaps i prisen i 2014. Kombinationen af stigende produktion i USA – særligt skiferolie – og bekymringer om fremtidig efterspørgsel har været med til at sætte olieprisen under pres. Oliekartellet OPEC, The Organization of Petroleum Exporting Countries, har sammen med Rusland, der er en af verdens største olieproducenter, skåret kraftigt i deres produktion, men prisen er stadig ikke tilbage, hvor den var. Den amerikanske olie-benchmark, West Texas Intermediate, gik ind i 2010erne med en pris på 80 dollar, steg til over 110 dollar i 2013 og er nu faldet til 62 dollar. Læs:Verdens dyreste virksomhed brager frem i børsdebut: Er nu 12.683 mia. kroner værd. ",
        "metadata": {
            "source": "https://www.berlingske.dk/aktier/farvel-til-2010erne-her-er-aartiets-bedste-og-vaerste-investeringer",
            "image_url": "https://berlingske.bmcdn.dk/media/cache/resolve/image_x_large/image/124/1242260/23302534-enormt-bitcoin-svindelnummer-trkker-trde-til-danmark.jpg",
            "publication_time": "Tirsdag d. 31. december 2019, kl. 11.45",
            "author": "Sara Sjølin",
            "related_links": [],
            "attachments": []
        }
    }
}