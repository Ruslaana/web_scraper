{
    "version": "1.0",
    "document": {
        "id": 10480,
        "title": "Guldsmeden der selv vil bestemme",
        "content": "»Men det kan du ikke skrive om endnu.« Et besøg i Ole Lynggaards værksted i huset i Hellerup, hvor firmaet, der bærer hans navn, holder til, er også et besøg i et kreativt univers, hvor der konstant nytænkes i håb om at udvikle det næste smukke smykke. Og det betyder, at kontoret altid indeholder både skitser og modeller af noget, der måske, måske ikke, bliver til kommende kollektioner. Og som derfor kræver skriveforbud. Der er jo ingen grund til at give sine bedste ideer væk.  Ole Lynggaard, der 1. maj fylder 80 år, blev uddannet guldsmed i 1957 og rejste de følgende fem år verden rundt for at blive klogere på sit fag, blandt andet i Paris. Da han kom hjem, åbnede han en butik med værksted i Hellerup, der i løbet af de sidste 50 år er vokset til et firma med mange ansatte i hovedsædet i Hellerup, fem egne butikker, både i Europa og i Australien, og salg i talrige prestigefyldte smykkebutikker verden over samt status som kongelig hofleverandør og som så stor favorit på Amalienborg, at det var Kronprinsessen, der åbnede butikken i Sydney i 2013. Hans design erofte inspireret af arkitektoniske linjer – et besøg hos Jørn Utzon, da Ole Lynggaard var ganske ung, gjorde et uudsletteligt indtryk – og af naturen. Et af hans nyere design er slangeserien, som han skabte inspireret af et armbånd, han tidligere havde kreeret til sin kone. Det blev en særdeles populær serie, selvom Ole Lynggaard internt blev mødt af lidt trætte miner, da han insisterede på ændre overfladen på smykket langt inde i processen. Det så ikke rigtigt ud, mente han. Og så hellere lave det om, selvom det ikke passede ind i alle planer, end at sende noget halvgodt på gaden.  Den frihed til selv at vælge har Ole Lynggaard, fordi firmaet er et familiefirma. Ole Lynggaard stod alene ved roret i 25 år, men begge hans børn er nu en del af firmaet. Datteren Charlotte er kreativ chef, mens sønnen Søren er administrerende direktør. Når Ole Lynggaard ikke arbejder, interesserer han sig for arkitektur, natur og kunst – og for sin have i Nordsjælland. Dagen fejres med familie og venner.",
        "metadata": {
            "source": "https://www.berlingske.dk/navne/guldsmeden-der-selv-vil-bestemme",
            "image_url": "https://berlingske.bmcdn.dk/media/cache/resolve/image_x_large/image/11/117136/13152116-30navole-lynggaard-103720jpg.jpeg",
            "publication_time": "Lørdag d. 30. april 2016, kl. 12.00",
            "author": "Sarah Skarum",
            "related_links": [],
            "attachments": []
        }
    }
}