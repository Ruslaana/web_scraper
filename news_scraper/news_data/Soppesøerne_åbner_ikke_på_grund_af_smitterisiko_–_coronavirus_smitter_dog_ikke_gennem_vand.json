{
    "version": "1.0",
    "document": {
        "id": 18238,
        "title": "Soppesøerne åbner ikke på grund af smitterisiko – coronavirus smitter dog ikke gennem vand",
        "content": "Sommeren er kommet til København, ogvejrudsigtenser lovende ud. Desværre er udsigten til at kunne køle sine sommervarme fødder ikke videre god, idet børn og barnlige sjæle ikke vil kunne køle fødderne i de syv soppesøer i kommunen, ligesom vandlegepladsen i Fælledparken heller ikke bliver åbnet denne sommer. Det skriver Københavns Kommune i et Facebook-opslag, som kan læses herunder. Det skyldes ifølge opslaget, at kommunen ikke kan rense vandet ved hjælp af klor, fordi kommunen ikke har den tekniske løsning, der skal til. Derfor, skriver kommunen, kan vandet bære smitte videre.  Over forTV 2 Lorrybekræfter Jakob Hjuler Tamsmark, der er chef for Teknik- og Miljøforvaltningens coronateam, at beslutningen er truffet af kommunen, og at det er afgørende, at man ikke kan rense vandet med klor. »Det er desværre sådan, at vi ikke åbner på grund af smitterisikoen i vandet og den aktivitet, der er forbundet med det. Det har vi besluttet at gøre ud fra et forsigtighedsprincip,« siger Jakob Hjuler Tamsmark til TV 2 Lorry. Helle Krogh Johansen, der er overlæge på klinisk mikrobiologisk afdeling på Rigshospitalet og professor i klinisk mikrobiologi ved Københavns Universitet, mener dog ikke, at klorforklaringen giver mening. »Beslutningen lyder i højere grad som en del af den overforsigtighed, der generelt er over for folkemængder. Coronavirus smitter ikke gennem soppevand, medmindre man drikker vandet, men det tænker jeg ikke, at folk har lyst til – coronavirus smitter via dråber fra luftvejene og ved tæt kontakt,« forklarer Helle Krogh Johansen til Berlingske. Andet end coronavirus har dog tidligere lukket søerne. I 2015 blev samtlige soppesøer lukket, efter at en række børn blev syge som følge af leg i Fælledparkens soppesø. Dengang mente man ifølgeØsterbroLiv, at det skyldtes afføring i vandet. Desuden blev soppesøerne i 2018 lukket på grund af tørken. Jakob Hjuler Tamsmark fra Københavns Kommunes Teknik- og Miljøforvaltning siger til Berlingske, at den nuværende lukning af soppesøerne blev anbefalet af sundhedsmyndighederne. »Vi har truffet beslutningen om at lukke soppesøerne på baggrund af anbefalinger fra sundhedsmyndighederne. Det skyldes – uden at jeg er ekspert – at vand kan blive til små dråber, og at der ved soppesøerne derfor er en vis smitterisiko,« siger Tamsmark. Jakob Hjuler Tamsmark, tidligere er soppebassinerne blevet lukket på grund af afføring i vandet. Skulle der ikke fra starten bare have været kloranlæg, så soppesøerne ikke er så store smittespredere? »Jo, måske. Vi håber selvfølgelig, at coronasituationen snart aftager, men selv når den gør det, skal man stadig være påpasselig og kun dyppe fødderne i soppesøerne, for at undgå dårlig mave. Det er den manglende klorbehandling af vandet, der gør, at det potentielt kan være smittebærende. Men hvis der skal bruges penge på klorvandanlæg, skal det besluttes politisk.« Opdateret 7. juni kl. 12:05 med svar fra Københavns Kommune.",
        "metadata": {
            "source": "https://www.berlingske.dk/kultur/soppesoeerne-aabner-ikke-paa-grund-af-smitterisiko-coronavirus-smitter-dog",
            "image_url": "https://berlingske.bmcdn.dk/media/cache/resolve/image_x_large/image/143/1430129/23767185-til-bm-sh-36-soppebassinet.jpg",
            "publication_time": "Mandag d. 07. juni 2021, kl. 10.25",
            "author": "Joachim Talbro Paulsen",
            "related_links": [],
            "attachments": []
        }
    }
}