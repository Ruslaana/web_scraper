{
    "version": "1.0",
    "document": {
        "id": 7503,
        "title": "Sexisme afholder os fra at hylde Europas bedste kvindelige fodboldspiller",
        "content": "Europas bedste kvindelige fodboldspiller 2020 er danske Pernille Harder. Hun er dermed den første kvinde, der nogensinde har vundet prisen to gange. Det var en kæmpe præstation at vinde den første gang, som hun gjorde i 2018. Men at vinde den igen er fænomenalt. Faktisk var præmien prikken over i´et på en fantastisk sæson for Pernille Harder. Hun har i 2020 vundet The Triple med VfL Wolfsburg og skiftet til Chelsea for et beløb, som aldrig er set før i kvindefodbold. Dermed kan hun, ved siden af al den hæder, kalde sig for verdens dyreste kvindelige fodboldspiller. Alligevel skal man kigge grundigt efter artikler, interviews eller bare en simpel hyldest af Europas bedste kvindelige fodboldspiller de seneste tre år i det danske mediebillede. Hvis du spørger mig, så er grunden til dette kun, at hun er en kvinde. »Men, Ali,« vil kritikerne sige. »Der er fordi, hun er en kvinde, og kvindefodbold er ikke så attraktivt, så hurtigt og så underholdende at se på som ’mandefodbold’«. Men seriøst, det er noget vrøvl. Superligaen i sig selv er vel okay, men hvis du ser et par kampe i træk, så falder du dælme også i søvn, eller griner over rablende aktioner. Jeg kan nemt pege på et par scenarier i superligaen eller for den sags skyld i FC Københavns kamp mod Rijka. Jo, »kvindefodbold« og »mandefodbold« er svært at sammenligne. Men det er Manchester Citys kampe også, hvis du sammenligner dem én til én med FC Nordsjælland. Problemet er ikke den forskel. Problemet er, at »kvindefodbold« reelt bliver udsat for en form for sexisme, som vi alle har været bevidst om i flere årtier. En form for sexisme, der aldrig giver »kvindefodbolden« og Pernille Harder en mulighed for bare at stikke snuden frem og sige »Hej, det går faktisk ret godt her«. Det er den form for sexisme, der gør, at medierne ikke tænker, at kåringen af Pernille Harder er breaking news nok i sig selv. Og det siger meget, for hold op, hvor bliver det breaking news-fænomen brugt ofte. Men det er også en form for sexisme, når FC Nordsjællands Mads Døhr Tychosen siger; »Vi er et pigehold i første halvleg«, når han forklarer, hvorfor deres indsats haltede mod FCK i weekendens kamp. En hovedrystende udmelding, som Amalie Bremer, radiovært så fint udstiller i et tweet søndag aften.  FCNs kvinder er i øvrigt mega seje og vandt både bronze og pokaltitel i holdets første sæson sidste år. Hvor er det dog dræbende at sådan en udtalelse åbenbart stadig sidder på rygraden hos nogle herrespillere. Pinligt, ærligt talt.https://t.co/tkmKP0Cio0 Så, hvad med, at vi tager en god og grundig snak med os selv. Det har vi alle mulighed for i disse tider, hvor sexisme er blevet en dagsorden. For kvindefodbold er en ligestillingskamp. Især hvis du tænker over, hvordan andre lande håndterer den stigende interesse, der er for sporten. I Brasilien har man besluttet at implementere ligeløn i landsholdregi. I Sverige, Holland, Norge og andre lande har man massivt investeret i TV-tid og eksponering af kvindefodbold og landsholdets »piger«. Men i Danmark står vi stille. Også selvom vi havde muligheden for at tale det op efter den fantastiske indsats, kvinderne viste med sølvmedaljen i 2017. Så skal vi ikke lige, og her tænker jeg især på os fodboldelskere, tage os sammen og hylde Pernille Harder. Og næste gang vi ser, kvindelandsholdet skal spille, så »tune in« og heppe lige så højt, som vi gør, når drengene løber på banen. Det kan være, at vores interesse sætter lidt gang i en ligestillingskamp på grønsværen. Ali Aminali er radiovært, socialrådgiver, forfatter og borgerlig",
        "metadata": {
            "source": "https://www.berlingske.dk/kommentatorer/sexisme-afholder-os-fra-at-hylde-europas-bedste-kvindelige",
            "image_url": "https://berlingske.bmcdn.dk/media/cache/resolve/image_x_large/image/134/1341700/23541418-pernille.jpg",
            "publication_time": "Tirsdag d. 06. oktober 2020, kl. 09.00",
            "author": "Ali Aminali",
            "related_links": [],
            "attachments": []
        }
    }
}