{
    "version": "1.0",
    "document": {
        "id": 9963,
        "title": "Socialrådgivernes vejledningspligt er så absurd, at den også rammer »kartoffeldanskere«",
        "content": "Ifølgeen rapportudarbejdet af Udlændinge- og Integrationsministeriet lever under halvdelen af kommunerneikke op til den systematiske vejledningspligtmed henblik på tilbud om repatriering til flygtninge og indvandrere. Det mener jeg, at der kan være en god grund til. Jeg har haft fire års erfaring med integration af flygtninge og har for nylig foretaget en undersøgelse af socialrådgivernes holdning til den systematiske vejledningspligt. Situationen er dybt problematisk og kræver, at regeringen revurderer den gældende lovgivning. I februar 2019 blevden såkaldte L140, også kendt som paradigmeskifteloven, vedtaget. Loven omfatter over 100 ændringer i bl.a. ulændingeloven, integrationsloven og repatrieringsloven. Som nogle få eksempler kan nævnes integrationsprogrammet, der blev omdøbt til hjemrejseprogrammet, og integrationsydelsen, som nu hedder hjemrejseydelse. Den systematiske vejledningspligt blev indført. Det betyder, at socialrådgivere – til hvert eneste møde med borgeren – harpligt til at vejlede om muligheden for repatriering. Ændringerne har været et stærkt signal fra regeringens side om et øget fokus på »midlertidighed« af flygtninge og indvandrere. Udøvelsen af de gældende ændringer praktiseres af socialrådgivere – en profession der beror på en professionel dannelse om at hjælpe udsatte og sårbare mennesker. Socialrådgivere bidrager dermed til at løfte en vigtig samfundsopgave – en opgave, der løftes i overensstemmelse med lovens rammer, men også i harmoni med de etiske grundværdier i professionen. Ifølge Dansk Socialrådgiverforening er derfire etiske grundværdier: Individets værdighed, professionel integritet, medmenneskelig ansvar og social retfærdighed – grundværdier som spiller en central rolle i forhold til at forme socialrådgivere. Socialrådgivere har bl.a. i kraft af deres profession et »særligt ansvar for at fremme den sociale retfærdighed« og skal gøre politikerne opmærksomme på, »når den sociale praksis virker undertrykkende, uforsvarlig eller skadelig«. Socialrådgivere bliver taget som gidsler, da de befinder sig i skærsilden mellem den eksisterende politiske retorik om, at flygtninge og indvandrere konstant skal mindes om, at de kan tage hjem, og etikkens formål i professionen. Det er her, at det bliver enormt udfordrende for landets socialrådgivere, da det resulterer i enten en usikkerhed eller uvillighed i forhold til at følge loven om repatriering. Den systematiske vejledningspligt bliver nemlig, for nogle socialrådgivere, betragtet som et angreb på fagligheden og på de etiske byggesten omkring professionen. Skal man vælge loven? Eller de etiske principper, man er underlagt? Skal moralen bestemme over loven og den politiske retorik, som er så fjern fra professionens etiske ånd? Komplekse spørgsmål som socialrådgivere skal tage stilling til. Udfaldet af Udlændinge- og Integrationsministeriets rapport er ikke overraskende, da lovgivningen deler vandene blandt socialrådgivere: Nogle følger loven om den systematiske vejledningspligt, andre bryder den, og så er der de helt tredje, der prøver at finde en gylden middelvej ved blot at journalisere vejledningspligten uden dog reelt at have vejledt om det. Loven rammer skævt og gavner hverken socialrådgivere eller målgruppen. Den systematiske vejledningspligt resulterer i, at flygtninge og indvandrere ikke føler sig velkomne. Det skaber mistillid og had til de »ondskabsfulde« socialrådgivere og til det land, som mange indvandrere er født og opvokset i. Det rammer så skævt, atordningen også omfatter »etniske danskere«med dobbelt statsborgerskab fra f.eks. USA eller Canada eller for den sags skyld England. Tænk at skulle spørge en etnisk dansker, der er født i Danmark og opdraget med stegt flæsk og boller i karry, om vedkommende vil hjem? Hvilket hjem? Det er jo dybt absurd. Kære politikere, fjern den systematiske vejledningspligt. Det gør mere skade end gavn og bidrager ikke til flygtninge og indvandreres motivation for at være en del af det danske samfund og arbejdsmarked. Stol på socialrådgivernes faglighed. Jeg er sikker på, at socialrådgiverne har erfaring og kompetence nok til at vurdere, hvem der kan få gavn af tilbuddet om repatriering – om det så er en flygtning, indvandrer eller en »kartoffeldansker«. Murat Can er international socialrådgiver, kandidatstuderende i Global Refugee Studies og praktikant i Folketinget",
        "metadata": {
            "source": "https://www.berlingske.dk/kommentarer/socialraadgivernes-vejledningspligt-er-saa-absurd-at-den-ogsaa-rammer",
            "image_url": "https://berlingske.bmcdn.dk/media/cache/resolve/image_x_large/image/135/1359093/23586718-mt.jpg",
            "publication_time": "Mandag d. 23. november 2020, kl. 13.57",
            "author": null,
            "related_links": [],
            "attachments": []
        }
    }
}