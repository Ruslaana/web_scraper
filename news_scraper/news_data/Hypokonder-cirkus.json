{
    "version": "1.0",
    "document": {
        "id": 18149,
        "title": "Hypokonder-cirkus",
        "content": "Både børn og voksne klukker af grin lige fra starten af »Den indbildt syge«, hvor hypokonderen, Monsieur Argang, sidder på scenen i sin rullestol med hvid nathue og termometer stukket i munden, mens vi hører om alle de besynderlige sygdomme, den i virkeligheden helt raske og rørige Argan tror, han har. Han betaler læger i dyre domme for at blive behandlet samtidig med, at konen forsøger at malke ham for penge. Og det er ikke så få lavementer med den store sprøjte, der bliver lagt an til i Grønnegårds Teatrets herlige, cirkusinspirerede iscenesættelse af Molières klassiske komedie om menneskets griskhed og dårskab. Publikum bliver både ønsket »god fordøjelse« og mindet om »læger uden bremser« i Gitte Siems fornøjelige tekstbearbejdelse, der er fyldt med rappe replikker og sjove ordspil. Og Nina Flagstads opfindsomme tegneserieinspirerede kostumer er en hel festforestilling og historiefortælling i sig selv. Argans datter, Angélique, tripper f.eks. rundt i en hjerteformet kjole, fordi hun er smaskforelsket i den Elvis-lignende sanger. Men uheldigvis synes hendes far, det vil være mere praktisk, hvis hun bliver gift med en læge. Det medfører selvfølgelig forviklinger og forklædninger i den tempofyldte komedie, hvor Morten Hauch-Fausbøll er eminent i den centrale rolle som Argan i tæt samspil med de fire andre glimrende skuespillere, der udfylder i alt 11 forskellige roller. Vidunderlig er Bolette Schrøder som skiftevis Angélique med følelserne helt uden på tøjet og intrigant og fræk hustru med både til gården og gaden. Der er power i Jeanette Lindbæk Larsen som snu tjenestepige, og Casper Crum sprudler som både grisk læge og pukkelrygget notar. Jacob Weble er herlig som Argans tykke bror, lægesøn på frierfødder og tilbeder med fynsk dialekt, der oplagt synger det gamle grandprix-hit, »Angélique«. Yderst prisværdigt er det, at Grønnegårds Teatret ikke bare spiller Molière (»Tartuffe«) for det voksne publikum, men også plejer fødekæden ved at give det unge publikum smag for kvalitetskomedie med »Den indbildt syge«.",
        "metadata": {
            "source": "https://www.berlingske.dk/sceneanmeldelser/hypokonder-cirkus",
            "image_url": "https://berlingske.bmcdn.dk/media/cache/resolve/image_x_large/image/62/627993/5482224-hypokonder-cirkus---1.jpg",
            "publication_time": "Tirsdag d. 14. august 2012, kl. 22.30",
            "author": null,
            "related_links": [],
            "attachments": []
        }
    }
}