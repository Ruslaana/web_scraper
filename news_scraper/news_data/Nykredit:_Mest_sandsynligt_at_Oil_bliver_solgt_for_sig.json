{
    "version": "1.0",
    "document": {
        "id": 9433,
        "title": "Nykredit: Mest sandsynligt at Oil bliver solgt for sig",
        "content": "Når A.P. Møller-Mærsk bliver delt i to selskaber med fokus på henholdsvis transport og energi, så er det helt store spørgsmål, hvad der kommer til at ske med energidelen. Mærsk har til hensigt at skille sig af med de olierelaterede aktiviteter, og ifølge analytiker ved Nykredit Ricky Steen Rasmussen er det mest sandsynlige, at Mærsk sælger Oil og Drilling fra hver for sig. »Jeg tror, at alle muligheder er åbne i det her. Kommer der nogen og siger, at de godt kunne tænke sig en fusion, kunne Mærsk godt overveje det. Alternativt hvis der kommer et tilbud på hele energidivisionen, kunne man også overveje det, men det er ikke det mest sandsynlige,« siger analytikeren. »Det mest sandsynlige er, hvis man kigger på strukturen i markedet, at der kommer et olieselskab og kigger på Oil og Oils aktiviteter herunder Johan Sverdrup-feltet, der udgør en væsentlig del af værdien af Oil, og så kommer med et bud på Maersk Oil-benet«, fortsætter Ricky Steen Rasmussen.  Hvis ikke det lykkes Mærsk inden for 24 måneder at skille sig af med Maersk Oil, ser han i stedet en selvstændig børsnotering af Mærsk Oil. ",
        "metadata": {
            "source": "https://www.berlingske.dk/virksomheder/nykredit-mest-sandsynligt-at-oil-bliver-solgt-for-sig",
            "image_url": "https://berlingske.bmcdn.dk/media/cache/resolve/image_x_large/image/11/112422/14833843-.jpg",
            "publication_time": "Torsdag d. 22. september 2016, kl. 10.18",
            "author": null,
            "related_links": [],
            "attachments": []
        }
    }
}