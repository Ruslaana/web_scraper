{
    "version": "1.0",
    "document": {
        "id": 17856,
        "title": "Rygeloven – videre mod helvede?",
        "content": "Det skete, da Lars Løkke ved sin fars begravelse sagde, at rygeloven er blevet for stram. (Berl. 20. okt.) Når danske hospitaler og plejehjem smider syge og gamle rygere på gaden for at beskytte personalet imod en ubetydelig sygdomsrisiko, så er det svært at være uenig med ham. Der er intet galt i at beskytte folk mod røggener – men for enhver pris? Også hvis man gør mennesker ondt? Hvor er lægerne med deres lægeløfte? Hvor er de akademikere, der ved, at passiv rygning ikke er en reel sundhedsfare? Hvorfor protesterer ingen mod alle de andre ydmygelser, rygere udsættes for? Enkelte pensionerede danske læger har taget afstand fra teorien om passiv rygning-faren. Men det sker netop først, når de er pensionerede. I Frankrig har to respekterede eks-lægechefer kritiseret rygelovene for at bygge på falskneri. De siger, at teorien om passiv rygning betyder, at man beskylder rygerne for en forbrydelse, de ikke har begået. Professor Philippe Even offentliggjorde sin kritik den dag, han blev pensioneret: »Nu er jeg en fri mand og kan sige sandheden: Rygelovene bygger på luft. Sygdomsrisikoen ved passiv rygning ligger et sted mellem ubetydelig og ikke-eksisterende.« Hvor er de danske læger og eksperter? Det er naivt at forvente sandheden fra de læger, der modtager honorar fra Nicorette-producenterne og anbefaler nye forbud hele tiden. Og også fra fanatikerne i Kræftens Bekæmpelse, der ser ud til at mene, at selv lugten af tobaksrøg er skadelig. Men hvad med alle de tavse akademikere, der udmærket ved, at rygeloven bygger på en falsk præmis: At andre folks røg skulle være skadelig. Er systemet virkelig så intolerant, at ingen tør sige sandheden offentligt? Hvis det er tilfældet, kan vi forvente enorme problemer forude. For rygeloven er et Catch-22: Den holder rygningen oppe. Det viser endnu en undersøgelse fra USA (Federal Reserve, aug. 2012). Årsagen er, at rygere bruger cigaretter som lindring for det pres, loven udsætter dem for. Samtidig fremelsker rygeloven på femte år had mod rygerne i dele af befolkningen. Årsag? Rygelovens propagandaeffekt har bibragt nogle nervøse danskere den opfattelse, at selv kortvarigt ophold i røg kan gøre dem syge. Staten har hældt benzin på hadets bål: Man hævder, at rygerne koster staten ekstra, selv om alle økonomer ved, at det forholder sig omvendt. Rygere kan ikke koste ekstra, når de både lever kortere end gennemsnittet og betaler mere i skat - tobaksafgiften. Det viser alle reelle beregninger. Det er en uværdig og farlig måde at behandle et mindretal på. Derfor må kloge og samvittighedsfulde folk nu stå frem. Alle, der har læst de underliggende studier, kender sandheden: Passiv rygning udgør ingen sundhedsfare. Det er et trick, skabt for at motivere rygerne til rygestop. WHO og medicinalindustriens Nicorette-giganter er de ansvarlige. Fortsætter vi med at hetze mod rygerne, ender vi et sted, som ingen ønsker at gense. Derfor er det vigtigt, at rygeloven løsnes. I Schweiz har et stort flertal af borgerne stemt imod flere rygeforbud. Straf og undertrykkelse gavner ingen. Tolerance og respekt for mindretals valg skal være grundlaget i et demokrati. Ellers fortsætter vi vejen videre mod helvede.",
        "metadata": {
            "source": "https://www.berlingske.dk/kommentatorer/rygeloven-videre-mod-helvede",
            "image_url": "https://berlingske.bmcdn.dk/media/cache/resolve/image_x_large/image/59/594890/5772283-klaus-kjellerup.jpg",
            "publication_time": "Torsdag d. 01. november 2012, kl. 22.30",
            "author": null,
            "related_links": [],
            "attachments": []
        }
    }
}