{
    "version": "1.0",
    "document": {
        "id": 14686,
        "title": "Milliardinvesteringer i butikscentre halter",
        "content": "Der er lige nu gang i 30 projekter med butikscentre over hele landet, men om de bliver realiseret er endnu uvist. For lejerne holder sig væk, og det gør det usikkert at investere i de dyre centre. Det skriverBørsen. Tilbage i oktober sidste år skulle butikscenteret Viva i Odense have haft »grand opening« af sine 100 butikker, men det skete ikke. Åbningen blev udskudt til 2016, men nu tyder det på, at det først bliver en realitet i 2018, lyder det fra ejeren, Steen & Strøm.  »Vi tror på, at det lykkedes, men der er nogle faktorer, der skal falde på plads. Vi skal have en ankerbutik (typisk et stort supermarked som Kvickly eller Føtex, red.), for den er fundament for at få udlejet til udsalgsvarebutikkerne, som løbende spørger os om, hvordan det går med Viva,« siger Claus Tüchsen, marketingsdirektør i Steen & Strøm, til Børsen. Institut for Center Planlægning har lige nu 30 byggeprojekter på sin liste med byggerier på over 550.000 kvm og en kvadratmeterpris på 20.000 kroner. Det svarer til investeringer på 11 miliarder kroner, hvor de fleste er usikre.   ",
        "metadata": {
            "source": "https://www.berlingske.dk/virksomheder/milliardinvesteringer-i-butikscentre-halter",
            "image_url": "https://berlingske.bmcdn.dk/media/cache/resolve/image_x_large/image/25/256329/8140420-butikscentre.jpg",
            "publication_time": "Torsdag d. 08. januar 2015, kl. 07.59",
            "author": "Christina Jul Nielsen",
            "related_links": [],
            "attachments": []
        }
    }
}