{
    "version": "1.0",
    "document": {
        "id": 921,
        "title": "Det håndskrevne manuskript blev stjålet i 1944. Det er en sensation, at du nu kan læse det",
        "content": "»Lunar er serien for de skæve, de dystre, de vilde, de dunkle og grænsebrydende værker!« Så er scenen i hvert tilfælde sat, og seriens karakter fastslået. Og medLouis-Ferdinand Celinesroman »Krig«, publiceret så sent som 2022, lægger Gyldendal overbevisende ud med sit »Lunar«-projekt. Som mørk eller måske snarere som skæv og grænsebrydende klassiker har »Krig« ikke så mange sidestykker. Celine holder næsen strikt i sporet, og oversætteren Troels Hughes Hansen følger godt med: »Jeg så hende forsvinde over place Majeure. Hun passerede mellem de hvilende bataljoner som selve nydelsens og lykkens ånd. Hendes balder trak et yndefuldt spor gennem de hundred tusind kilo stank og træthed klistret fast på tyve tusind halvfordærvede mænd.« Mellem krigens rædsler og liderlighedens lyster følger »Krig« sin klokkeklare bane på tværs af slagmarker og feltlazaretter og hele tiden igennem et inferno af støj, der stammer både fra frontens eksplosioner og fra indre skader: »Jeg begyndte efterhånden at få lidt orden i mit bulder, der var tromboner i den ene side, orglerne blæste kun, når jeg lukkede øjnene, og stortrommen bankede i takt med hjertet.« Det er Celines egne oplevelser fra Første Verdenskrig, der danner grundlag for romanen. Det håndskrevne manuskript blev stjålet fra den lejlighed, han i 1944 flygtede fra sammen med sin hustru, og det var en regulær sensation, da det dukkede op mange år senere og blev overdraget til hans arvinger. Det sprog, der vælter frem på siderne eller ud af munden på den hårdt sårede soldat, er et sprog på kanten af opløsningen: Den særlige kvalitet ved »Krig« er den tumultariske og vildt energiske sprogblanding, hvor blodet flyder, de løsrevne legemsdele blandes, og eksplosionerne buldrer fra alle sider. Det er et vaskeægte anarki i sprog og stil.Fold sammenLæs mereFoto: Gyldendal. »Smerterne, larmen, sækkepiberne, slagtøjsorkestret, det hele var straks vendt tilbage i hopla sammen med bevidstheden, men det var tåleligt. Kort sagt foretrak jeg det store sammenbrud fra tidligere, hvor jeg nærmest var død, og det eneste, der var tilbage, var en lortet pærevælling af smerte, musik og flyvetanker.« Handlingen i »Krig« er henlagt til en fiktiv by med det idyllisk-klingende navn Perdu-sur-la-Lys«, hvor Ferdinand bliver indlagt på felthospitalet. Herfra foretager han sammen med stuekammeraten Bébert eller Cascade udflugter i byen, hvor de hænger ud sammen med de prostituerede på café Hyperbole, der karakteristisk nok deler navn med betegnelsen for overdrivelsens stilfigur. I scenerne med Angèle, Cascades enke, og en potent skotte udløses det pornografiske potentiale fuldt ud i »Krig«, og også hattedamen frøken L’Espinasse bidrager med sin energiske håndtering af den sårede soldats lem til den grænseoverskridende komik. I krydsfeltet mellem »halløj på sengekanten«-løjerne og den Samuel Beckettske »vi venter på Godot«-humor folder Celine sig suverænt ud. En stor del af komikken i »Krig« er hængt op på de voldsomme sammenstød mellem forskellige sprogtoner. Den rene poesi grænser op til de mere rå og brutale toner, og de groteske overdrivelser står side om side med de diskrete antydninger: »Man kunne næsten ikke høre kanonen her. Vandet var roligt, der var næsten ingen trafik. Vinden puslede i poppeltræerne som en dæmpet latter … Der gik ingen tropper forbi på trækstien. Al trafik var standset. Vandet lå sort og roligt med åkander på overfladen.« Og som kontrast til stilheden i sådan en sekvens bevæger Celine sig fra sprogets mere tyste hjørner direkte ind i den pulserende bys midte og den infernalske støj: »Det var byens hjerte, og herfra blev granater, gulerødder og soldater pumpet ud i alle retninger.« Den særlige kvalitet ved »Krig« er den tumultariske og vildt energiske sprogblanding, hvor blodet flyder, de løsrevne legemsdele blandes og eksplosionerne buldrer fra alle sider. Det er et vaskeægte anarki i sprog og stil. Celine slipper løs. Krig Forfatter: Louis-Ferdinand Celine.Oversætter: Troels Hughes Hansen.Forord: Lilian Munk Rösing.Sider: 170.Pris: 250 kroner.Forlag: Gyldendal",
        "metadata": {
            "source": "https://www.berlingske.dk/litteratur/det-haandskrevne-manuskript-blev-stjaalet-i-1944-det-er-en-sensation-at",
            "image_url": "https://berlingske.bmcdn.dk/media/cache/resolve/image_x_large/image/172/1724270/24544831-ccc.jpg",
            "publication_time": "Fredag d. 13. oktober 2023, kl. 09.24",
            "author": null,
            "related_links": [],
            "attachments": []
        }
    }
}