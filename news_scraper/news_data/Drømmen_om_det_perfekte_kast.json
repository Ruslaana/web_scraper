{
    "version": "1.0",
    "document": {
        "id": 15347,
        "title": "Drømmen om det perfekte kast",
        "content": "I »Million Dollar Arm« går forretningen dårligt for sportsagenten JB Bernstein (Jon Hamm). I afmagt får han en uortodoks idé: Han vil finde den første professionelle indiske kaster i amerikansk baseball. JB får en asiatisk pengemand med på idéen, men han får kun ét år til at skabe miraklet. Bernstein er hård udenpå og blød indeni, og det har Jon Hamm fysik og øjne til at formidle. Vi holder med ham i kampen mod overmagten, og vi ved, at han kommer i mål til sidst, fordi filmen er baseret på en sand historie og produceret af Disney.  Som minimum vil han vinde sig selv og sin udkårne. Filmen er knap så overskruet, som den slags ofte kan være, og de to unge indiske skuespillere fra »Slumdog Millionaire« og »Life of Pi« dyrker noget så sjældent som indisk underspil. »Million Dollar Arm« er derfor medrivende og meget sympatisk. Men det er også en film, der er i fare for at blive for sentimental med en meget lang dobbelt udtoning. Den indre kyniker og den glade nostalgiker har kæmpet hårdt om at få lov til at uddele stjerner. Nostalgikeren vandt.  Hvad: »Million Dollar Arm«. Hvem: Instruktør: Craig Gillespie. Medvirkende: Jon Hamm, Aasif Mandvi, Bill Paxton, Suraj Sharma, Lake Bell, Alan Arkin. Hvor: Premiere over hele landet.",
        "metadata": {
            "source": "https://www.berlingske.dk/filmanmeldelser/droemmen-om-det-perfekte-kast",
            "image_url": "https://berlingske.bmcdn.dk/media/cache/resolve/image_x_large/image/37/373308/7668786-jon-hamm.jpg",
            "publication_time": "Onsdag d. 17. september 2014, kl. 22.30",
            "author": "Jacob Wendt Jensen",
            "related_links": [],
            "attachments": []
        }
    }
}