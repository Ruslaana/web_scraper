{
    "version": "1.0",
    "document": {
        "id": 17943,
        "title": "Anholdt mand er ven med Aprils far",
        "content": "Lørdag sigtede politiet i Wales den 46-årige Mark Bridger for mordet på den femårige April Jones, der har været forsvundet siden mandag, hvor hun legede med nogle venner. Det viser sig nu, at Mark Bridger er ven med pigens far, Paul Jones. Det skriver thedailymail.co.uk. »Paul var en temmelig nær ven - Mark var ofte i nærheden,« siger en af en af Bridgers tidligere venner, som er anonym. Endnu en ven af Jones-familien tilføjer: »Mark var ofte i deres hus. Ham og Paul plejede at reparere motorcykler i Pauls garage.« Bliver afhørt mandag Mandag skal Bridger, som er tidligere soldat, afhøres i retten i Aberystwyth Magistrates. Her vil han blive sigtet for bortførelsen af April Jones og for at fordreje rettens gang. Mark Bridger blev arresteret tirsdag, da han blev stoppet af to politimænd. Fredag nat gennemsøgte et hold for anden gang Bridgers hytte i landsbyen Ceinws, der ligger nord for April Jones' hjemby Machynlleth. April Jones forsvandt mandag, da hun legede uden for familiens hus med nogle venner. Hun er blevet set i en varevogn, som Mark Bridger angiveligt skulle have givet hende et lift i.",
        "metadata": {
            "source": "https://www.berlingske.dk/internationalt/anholdt-mand-er-ven-med-aprils-far",
            "image_url": "https://berlingske.bmcdn.dk/media/cache/resolve/image_x_large_vertical/image/60/601230/5683173-britain-missing-child-police.jpg",
            "publication_time": "Søndag d. 07. oktober 2012, kl. 11.23",
            "author": "Nynne Hein Møller",
            "related_links": [],
            "attachments": []
        }
    }
}