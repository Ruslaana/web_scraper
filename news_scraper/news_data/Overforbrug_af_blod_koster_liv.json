{
    "version": "1.0",
    "document": {
        "id": 15758,
        "title": "Overforbrug af blod koster liv",
        "content": "Det viser erfaringer fra et projekt på Rigshospitalet, hvor en såkaldt blodmanager er sat i spidsen for et projekt, som har haft til formål at reducere det rekordstore danske blodforbrug. Det har betydet, at brugen af donorblod er faldet med 35 pct., og i et af de centre på hospitalet, som er indgået i projektet, er der i den pågældende periode sket et fald i dødeligheden fra 20 til 16 pct., fremgår det af en rapport. »Vi har en meget liberal holdning til donorblod. Både blandt læger, sygeplejersker og i befolkningen opfatter man nærmest blod som en slags vitamintilskud eller ernæringsvæske på linje med proteindrik til ældre eller saltvandsindsprøjtninger. Men i virkeligheden bør blod opfattes som et ret stærkt lægemiddel, som man bør være langt mere tilbageholdende med at bruge,« siger projektleder, overlæge Astrid Nørgaard. Hun henviser til, at danske sygehuse bruger 50-100 pct. mere donorblod end f.eks. Frankrig, Holland og Norge, hvilket i rapporten kaldes »bekymrende«. Flere undersøgelser dokumenterer således alvorlige bivirkninger som øget dødelighed, øget tendens til infektioner og forlænget indlæggelsestid. F.eks. bruges donorblod herhjemme i stor udstrækning ved planlagte operationer for ikke-livstruende lidelser som hoftebrud for at bringe blodprocenten i vejret, selv om Sundhedsstyrelsen har opfordret sygehusene til at udvise tilbageholdenhed. Men projektet på Rigshos­pitalet, som er gennemført med støtte fra Tryg Fonden, viser også, at det er muligt ved hjælp af en blodmanager at ændre vanerne. Det er sket ved i højere grad at involvere sygeplejersker i arbejdet med at holde igen, ved at undervise og slå på den videnskabelige dokumentation og ved at fodre de forskellige afdelinger med data om deres forbrug af blod sammenlignet med andre afdelinger. Overflødig transfusion Ifølge Astrid Nørgaard bør det være undtagelsen, at der anvendes blod ved planlagte, ikke-livstruende operationer. I mange tilfælde vil f.eks. jern, vitaminer og væske op til en operation gøre en blodtransfusion overflødig. »Budskabet skal udbredes på de indre linjer, men der skal også bredere fokus på det i forhold til patienterne og befolkningen. Men det er selvfølgelig også en balanceakt, hvor vi skal passe på, at vi ikke havner i den anden grøft, så blod opfattes som noget vederstyggeligt i alle situationer. Donorblod er stadig livsreddende og den eneste rigtige behandling ved akutte, større blødninger,« siger Astrid Nørgaard. Erfaringerne fra Rigshospitalet fører nu til, at konceptet med blodmanagement udbredes til de øvrige hospitaler i Region Hovedstaden, og at der tages initiativ til at give emnet en mere fremtrædende placering i læge- og sygeplejerskeuddannelserne. Lægeforeningen kan også se store fordele i en øget bevidsthed om emnet. »Det høje danske forbrug hænger sammen med, at vi traditionelt har haft nem og billig adgang til donorblod, og at vi har en meget høj sikkerhed sammenlignet med andre lande. Men selvfølgelig skal anbefalingerne følges, og derfor er det vigtigt at få gang i et samarbejde om at være mere restriktive med brugen af donorblod,« siger formand Mads Koch Hansen.",
        "metadata": {
            "source": "https://www.berlingske.dk/samfund/overforbrug-af-blod-koster-liv",
            "image_url": "https://berlingske.bmcdn.dk/media/cache/resolve/image_x_large/image/80/802789/3450811-donorblod.jpg",
            "publication_time": "Onsdag d. 29. december 2010, kl. 06.37",
            "author": "Flemming Steen Pedersen",
            "related_links": [],
            "attachments": []
        }
    }
}