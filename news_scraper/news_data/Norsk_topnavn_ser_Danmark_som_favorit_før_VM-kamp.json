{
    "version": "1.0",
    "document": {
        "id": 20162,
        "title": "Norsk topnavn ser Danmark som favorit før VM-kamp",
        "content": "Selv om Danmark har tabt de sidste fire VM-kampe mod Norge, betragter den norske back Jonas Holos de danske spillere som favoritter i søndagens nordiske vinterkrig i Minsk. - Danmark er et stærkt hold, og det vejer tungt, at man har fem mand med fra NHL, siger han. - Desuden er det et vanskeligt hold at møde. Vi spiller altid hårde, fysiske kampe. Jonas Holos, der spiller for russiske Lokomotiv Yaroslavl, pointerer, at Danmark var bedst og vandt de to kampe i november i Stavanger. Norge vandt lørdag over Italien 3-0 med et mål i hvert periode. Det er svært at se, hvordan italienerne skal få point i puljen. - Vi sparede måske lidt på kræfterne. Der kommer mange kampe på kort tid, siger Jonas Holos. På grund af flere afbud har Norge ikke de store forventninger til VM. Det er mærkbart, at man er uden New York Rangers-forwarden Mats Zuccarello og backen og kaptajnen Ole-Kristian Tollefsen. Zuccarello er optaget af playoffkampen mod Pittsburgh Penguins, og Jannik Hansens \"gode\" ven, Tollefsen er skadet.",
        "metadata": {
            "source": "https://www.berlingske.dk/sport/norsk-topnavn-ser-danmark-som-favorit-foer-vm-kamp",
            "image_url": "https://berlingske.bmcdn.dk/media/cache/resolve/image_x_large/image/85/858776/7363906-russia-sochi-2014-olympic-game.jpeg",
            "publication_time": "Lørdag d. 10. maj 2014, kl. 16.56",
            "author": null,
            "related_links": [],
            "attachments": []
        }
    }
}