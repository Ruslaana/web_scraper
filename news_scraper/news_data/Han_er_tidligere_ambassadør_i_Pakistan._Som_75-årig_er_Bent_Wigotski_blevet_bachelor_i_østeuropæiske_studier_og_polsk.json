{
    "version": "1.0",
    "document": {
        "id": 7477,
        "title": "Han er tidligere ambassadør i Pakistan. Som 75-årig er Bent Wigotski blevet bachelor i østeuropæiske studier og polsk",
        "content": "»Du har under fem minutter til at udvælge de personlige ejendele, som du vil have med.« Det var nogenlunde den besked, som Danmarks daværende ambassadør i Pakistan, Bent Wigotski, fik, da han i februar 2006 blev evakueret, bistået af den amerikanske ambassade, og sammen med sin hustru kørt med politieskorte til den amerikanske ambassadørbolig i Pakistans hovedstad, Islamabad. »I de få minutter, vi fik til at forlade vores bolig – en situation, vi havde forberedt os på – greb vi nogle fotoalbum sammen med vores personlige papirer, og hvad vi ellers lige kunne nå i farten. Det gik op for mig, at den dag, hvor det virkelig brænder, er der kun ét land, der kan hjælpe, og det er USA,« konstaterer Bent Wigotski. Bent Wigotski valgte at kombinere østeuropastudier med polsk, fordi historie er en af hans helt store interesser og altid har været det – sammen med sprog.Fold sammenLæs mereFoto: Claus Bjørn Larsen. »Jeg vil undlade at komme ind på de andre nordiske lande og de fleste af de europæiske lande, herunder UK.« Årsagen til evakueringen var den krise, der i forbindelse medJyllands-Postens tegninger af profeten Muhammedgradvist var eskaleret, og som havde udviklet sig til så farlig en situation, at den danske ambassade måtte lukkes efter gentagne trusler. Den blev dog senere genåbnet. »Der er ting, man ikke kan sige, mens man er udstationeret, men i dag kan jeg godt sige, at jeg allerede efter de første to-tre måneder af min udstationering i Pakistan tænkte: Her kanaltske. Alt!« Efter mere end 22 år i udenrigstjenesten og med udstationeringer i Tyrkiet, Bruxelles, Pakistan, Chile, New York og til sidst Cypern blev Bent Wigotski pensioneret i 2011. Siden har han levet, hvad han selv beskriver som et helt almindeligt liv sammen med sin familie, skiftevis i sommerhuset i Thy og i lejligheden på Christianshavn, hvor vi mødes denne formiddag. Helt almindeligt er det dog næppe, at man begynder som studerende på Københavns Universitet som 72-årig, men i januar i år fik Bent Wigotski papir på, at han er bachelor i østeuropæiske studier og polsk. Helt præcist en måned efter, at han i december var fyldt 75 år. Og hvis det ikke var, fordi han havde ombestemt sig, skulle han efter sommerferien være begyndt på kandidaten. »Jeg var blevetoptaget på kandidatstudiet, men tænkte senere, at det nok ville være lidt for omfattende, og derfor meldte jeg fra.« Hvorfor fik du lyst til at studere igen i så høj en alder? Bent Wigotski giver sig god tid, inden han svarer: »Kender du i filmen 'Det syvende segl' af Ingmar Bergman? Ridderen sidder og spiller skak med døden. Ridderen ved selvfølgelig godt, at han taber til sidst, men så længe han spiller skak, kan han holde sig i live. Det er nok lidt det samme for mig. Jeg skal helst være i gang, for jeg har set folk gå helt i stå, når de bliver pensioneret. Man bliver nødt til at finde på noget, og jeg trives med at have noget fast at give mig til. Noget nyttigt, som kan optage mig. Jeg har altid godt kunnet lide at skrive opgaver og vide, at nu bruger jeg tiden på dét og dét. Så da jeg begyndte på universitetet, var det ikke nyt for mig. Måske kommer man ligefrem til at leve længere, hvis man er i gang med noget, der virkelig interesserer én? Jeg ved det ikke. Det dér med at gå til motion, det er meget fint, rigtig fint, men det er jo ikke noget, der kan udfylde al ens tid. Man kan heller ikke læse avis og følge med i nyhederne hele dagen eller være på nettet i timevis. Det kan man måskede første to måneder efter pensioneringen, men derefter skal der nok til at ske noget mere.« Da han som yngre arbejdede lige ovre i Udenrigsministeriet kun et stenkast fra, hvor han bor i dag sammen med hustruen, Birgit, kom pensionerede ambassadører jævnligt ind for at drikke en kop kaffe. Bent Wigotski begyndte som studerende på Københavns Universitet, da han var 72 år, og i januar i år fik han papir på, at han er bachelor i østeuropæiske studier og polsk – en måned efter, at han i december var fyldt 75 år.Fold sammenLæs mereFoto: Claus Bjørn Larsen. »De havde rigtig god tid, men når man selv har travlt med sit arbejde, virker det helt malplaceret, at der sidder en pensioneret kollega, som gerne vil have en sludder og enupdatepå, hvad der sker på Asiatisk Plads lige for øjeblikket. Allerede dengang tænkte jeg: Det kommer ikke til at ske for mig. Det vil jeg ikke udsætte mig selv for. Når jeg har afsluttet mit arbejdsliv, vender jeg ikke tilbage for at drikke kaffe og forstyrre mine tidligere kolleger. Man skal videre med sit liv, når man er pensioneret. Noget andet, jeg har været opmærksom på, efter at jeg er gået på pension, er, at man skal undgå at tale for meget om sygdom. Alle døjer med et eller andet, men der er ingen grund til at sidde og underholde andre med det, i hvert fald ikke hele tiden. Når jeg er sammen med jævnaldrende, kan jeg godt finde på at sige: 'I dag skal vi kun tale om én sygdom og om ét barnebarn.' Ellers sidder vi jo med mobiltelefonen og viserbilleder af vores børnebørnog siger: 'Neej og ihh og åhh …' Det er fint nok, men man må også kunne tale om andet end sygdom og børnebørn.« Sygdom og børnebørn var ikke lige det, der blev talt mest om på østeuropastudier i Njalsgade. »Jeg havde nogle ret fine samtaler med flere af de unge studerende, hvor jeg også fik lejlighed til at spørge lidt mere ind til #metoo, og hvordan de ellers så på forskellige omgangsformer. Det var ret interessant at høre. Indimellem var problemet bare, at hver gang der var en pause, tog de deres mobiltelefoner frem, og så var det lidt svært at fortsætte samtalen.« Han fandt også ud af, at han måtte være lidt forsigtig med at henvende sig til unge kvindelige studerende. Tiden var lidt anderledes, siger han, dengang han som helt ung var indskrevet på Københavns Universitet, hvor han læste samfundsfag. »I dag kan det jo let misforstås, for man ved aldrig, hvordan ens henvendelse bliver opfattet, hvis man henvender sig til en kvindelig studerende.« Hvordan reagerede dine nye, unge medstuderende, da du mødte dem første gang på studiet? »Der var nogle af dem, som lige i begyndelsen var lettere imponerede og ret overraskede over, at de skulle læse med sådan en gammel gubbe som mig. Men generelt synes jeg, at jeg havde det fint med de unge studerende, og jeg blev også ret gode venner med nogle af dem. »Man bliver nødt til at finde på noget, og jeg trives med at have noget fast at give mig til. Noget nyttigt, som kan optage mig. Måske kommer man ligefrem til at leve længere, hvis man er i gang med noget, der virkelig interesserer én? Jeg ved det ikke.«Fold sammenLæs mereFoto: Claus Bjørn Larsen. Festerne sprang jeg nu over, det samme med fredagsbaren. Det ville trods alt have været temmelig malplaceret, og rusturen meldte jeg også fra til.« Hvad lærerne angik, fornemmede han, at hans lærere i polsk »var ret glade for mig«, som han udtrykker det. »Jo, for så havdede en studerende, som kunne grammatik. Det var ikke alle på studiet, der var bekendt med det allermest elementære grammatik, hvis man nu skal sige det på en ualmindelig pæn måde.« Bent Wigotski valgte at kombinere østeuropastudier med polsk, fordi historie er en af hans helt store interesser og altid har været det – sammen med sprog. Han taler og skriver tysk, fransk, engelsk, tyrkisk og spansk. Græsk opgav han. Det var for svært. Men polsk var han begyndt på tilbage i 2015, hvor han meldte sig til et kursus på Studieskolen. »Der kan du komme et stykke af vejen, men det er jo frivilligt, og man kunne tydeligt mærke på læreren, at det var lidt frustrerende, for de fleste af deltagerne gad i virkeligheden ikke, når det kom til stykket. Polsk er et vanskeligt sprog at lære, så det kræver en vis indsats.« Det var som ambassadør i Ankara, at Bent Wigotski begyndte at lære tyrkisk. Ambitionen var at kunne læse landets aviser på originalsproget. »Tyrkisk er relativt nemt at udtale for en dansker, og jeg har altid ment, at du kommer meget længere, hvis du behersker det lokale sprog, der tales i det land, du arbejder i. Man skal også kunne historien, for hvis du ikke kender landets historie, kan du ikke forstå baggrunden ordentligt for det, der sker i det pågældende land.« Og historie var også, hvad Wigotski valgte at arbejde med i sit afsluttende bachelorprojekt, som handlede omHolocaustog forholdet mellem polske bønder og jøder. En stærkt kontroversiel del af historieskrivningen, forklarer Bent Wigotski, for det har senere vist sig, at hovedparten af de jøder, som undgik at blive deporteret til dødslejrene under Anden Verdenskrig, blev angivet eller myrdet af polske bønder og af det polske politi. I nogle tilfælde endda af den polske modstandsbevægelse. »Den polske historieskrivning om Anden Verdenskrig er, at de var helte, og at de ikke samarbejdede med Tyskland. Men et stort historisk og meget veldokumenteret værk af polske historikere, som blev udgivet for fire-fem år siden, har vist, at det forholder sig anderledes, og det er dét, jeg har skrevet om.« Hvilken karakter han fik, vil han gerne holde for sig selv. Døren til altanen står åben hjemme i lejligheden hos Bent Wigotski. Der er stille nede på gaden. Ikke en lyd, bortset fra en hund, der gør et stykke væk. »Her er rart og fredeligt i Danmark,« konstaterer Bent Wigotski. Selvom det på tidspunktet forstudiestart på Københavns Universitetvar flere år siden, Bent Wigotski var vendt hjem til København, var kontrasten mellem en tryg hverdag som universitetsstuderende i et retssamfund som Danmark og det at være diplomat i et af verdens brændpunkter i en tid, der er gået over i historien, meget voldsom. »I Pakistan skulle man overalt uden for boligen tænke: Er dette sted sikkert mod bombeattentater? I lobbyen på et stort hotel, vi en dag kom ind på, stod der et skilt med teksten: The carrying of firearms in this hotel is prohibited. Til sammenligning kan Danmark kun beskrives med det helt banale udtryk: et fredeligt land, hvor man ikke behøver at se sig tilbage.« Der skulle ikke meget til i Pakistan, siger han, før der var uro. »Bare dét at folk vaskede deres hænder på en forkert måde før fredagsbønnen kunne få en situation til at eskalere. Når forskellige grupper samledes, var der ofte bombeattentater, hvor en masse blev slået ihjel.« To år efter at Bent Wigotski havde været tvunget til at forlade ambassadørposten i Islamabad,eksploderede en bilbombe den 2. juni 2008foran den danske ambassade og sprængte porten. Eksplosionen efterlod et bombekrater. Mindst otte mennesker blev dræbt. »Vi boede i Islamabad i halvandet år, og jeg kan huske, at jeg tænkte: Du skal være glad, den dag du er ude af det, for alt kan virkelig ske, og man ved aldrig, hvem det går ud over. Når man mødte folk, var de meget venlige, men den almindelige stemning var jo antivestlig.« På en tryghedsskala fra nul til ti med nul som meget utryg vurderer Wigotski, at hans oplevelse af tryghed dengang nok ville have ligget et sted i midten af skalaen. »Det kan være virkelig vanskeligt at forstå, hvad Pakistan er for et land, hvis man aldrig nogensinde har været der,« mener han. Bent Wigotski er efterkommer af polske jøder, og hans tre voksne børn har opfordret ham til at skrive familiens historie. »Mine børn kender ikke mine bedsteforældre, som udvandrede fra Polen før Første Verdenskrig, og vi har faktisk nogle meget interessante breve, som min mormor skrev lige efter sin flugt til Sverige i 1943.«Fold sammenLæs mereFoto: Claus Bjørn Larsen. »Sådan noget som korruption – det er ikke bare, at nogle skal have noget ekstra for noget eller kan købe sig til et embede. Det er et samfund, som er gennemsyret af korruption overalt. Mange steder i Pakistan kan myndigheder og politikere ikke begribe, at en minister i Danmark for eksempel ikke bare kan ringe til en journalist på et medie og sige, at hvis vedkommende ikke gør, som der bliver sagt, ryger han eller hun i spjældet. Jeg har ofte måttet forklare, at det ikke er sådan i Danmark. Jeg har også måttet forklare, at man heller ikke bare ringer til en dommer og siger, at nu skal den og den idømmes en ordentlig afklapsning.« Hvis man spørger Bent Wigotski, hvad han ikke synes lykkedes for ham som dansk ambassadør i Pakistan, falder svaret ham let: »At Danmark er et retssamfund, og hvad det helt grundlæggende betyder, var nok det sværeste for mig at få myndigheder og politikere i Pakistan til at begribe. Jeg tror aldrig, at det lykkedes. Jeg tror simpelthen ikke, at de forstod, hvad jeg mente.« Til efteråret skal Bent Wigotski ud på en længere rejse. En ufarlig rejse tilbage til fortiden. Hjemme i sin lejlighed på Christianshavn. For hvis man vil begribe nutiden, må man forstå fortiden, og man må skaffe sig en viden om, hvad der foregik. Også når det kommer helt tæt på. Bent Wigotski erefterkommer af polske jøder, og hans tre voksne børn har opfordret ham til at skrive familiens historie. »Mine børn kender ikke mine bedsteforældre, som udvandrede fra Polen før Første Verdenskrig, og vi har faktisk nogle meget interessante breve, som min mormor skrev lige efter sin flugt til Sverige i 1943. Der er en masse breve fra mine forældre, og især min mor har gemt rigtig mange fra sine forældre. For nogle år siden fik jeg ryddet op i en kasse med breve og dokumenter, og det er noget af det, jeg nu skal bruge efteråret på at gennemgå, skrive og få digitaliseret.« FAKTANår alder – næsten – bare er et talMød fire danskere, som nægter at bukke under for alderen og stadig er i fuld gang: Guitaristen Billy Cross, 77, modeskribent Lotte Freddie, 88, tidligere ambassadør Bent Wigotski, 75, og journalist og forfatter Niels Barfoed, 92.FOLD UD Mød fire danskere, som nægter at bukke under for alderen og stadig er i fuld gang: Guitaristen Billy Cross, 77, modeskribent Lotte Freddie, 88, tidligere ambassadør Bent Wigotski, 75, og journalist og forfatter Niels Barfoed, 92.  FAKTAOm Bent WigotskiFødt på FrederiksbergUddannet cand.phil. i samfundsfag fra Københavns Universitet i 1973Har været chef for Udenrigsministeriets Flygtningekontor og for Borgerservice.Udstationeret ved EU-repræsentationen i Bruxelles, siden i Tyrkiet, i Chile og ved Danmarks FN-mission i New York.Tiltrådte ambassadørposten i Pakistan i 2005, men blev tvunget til at trække sig tilbage under Muhammedkrisen året efter.Bachelor i østeuropastudier og polsk fra Københavns Universitet, januar 2023.Gift og far til tre voksne børn.FOLD UD Født på Frederiksberg Uddannet cand.phil. i samfundsfag fra Københavns Universitet i 1973 Har været chef for Udenrigsministeriets Flygtningekontor og for Borgerservice. Udstationeret ved EU-repræsentationen i Bruxelles, siden i Tyrkiet, i Chile og ved Danmarks FN-mission i New York.Tiltrådte ambassadørposten i Pakistan i 2005, men blev tvunget til at trække sig tilbage under Muhammedkrisen året efter. Bachelor i østeuropastudier og polsk fra Københavns Universitet, januar 2023. Gift og far til tre voksne børn.",
        "metadata": {
            "source": "https://www.berlingske.dk/eksistens/han-er-tidligere-ambassadoer-i-pakistan-som-75-aarig-er-bent-wigotski",
            "image_url": "https://berlingske.bmcdn.dk/media/cache/resolve/image_x_large/image/169/1696993/24480432-.jpg",
            "publication_time": "Lørdag d. 22. juli 2023, kl. 18.10",
            "author": "Anne Funch",
            "related_links": [],
            "attachments": []
        }
    }
}