{
    "version": "1.0",
    "document": {
        "id": 1252,
        "title": "Ngo advarer om markant flere henrettelser i Iran",
        "content": "I løbet af årets første seks måneder blev 354 personer henrettet i Iran. Det er en stigning sammenlignet med samme periode i 2022, viser en opgørelse foretaget af Iran Human Rights Organization, der er en menneskerettighedsorganisation med base i Norge. Det skriver nyhedsbureauet dpa. Sidste år blev 261 personer henrettet af det iranske regime fra januar til juni. Blandt dem, der er blevet henrettet i år, er syv personer, som blev anholdt i forbindelse med demonstrationer, som brød ud i Iran sidste efterår. Her gik demonstranter på gaden mange steder i landet for at vise deres sympati med den unge kvinde Mahsa Amini, der i september 2022 døde i det iranske moralpolitis varetægt. »Dødsstraf bliver brugt til at skabe frygt i samfundet og til at forebygge nye protester,« siger Mahmood Amiry-Moghaddam, der er direktør i Iran Human Rights Organization. De iranske myndigheder har desuden henrettet 206 personer, som er kendt skyldige i forskellige former for narkokriminalitet, oplyser organisationen. »Størstedelen af dem, der er blevet slået ihjel, er lette ofre for dræbermaskinen – narkodømte, som kommer fra de mest marginaliserede dele af samfundet,« siger Mahmood Amiry-Moghaddam. Ifølge organisationen er etniske minoriteter overrepræsenteret blandt dem, der bliver henrettet i Iran. Det er langtfra første gang, at der sættes fokus på det iranske styres henrettelser. Udenlandske organisationer har gentagne gange problematiseret landets brug af dødsstraf. I maj fik en pludselig stigning i antallet af henrettelser Human Rights Watch til at efterlyse en reaktion fra det internationale samfund. I løbet af bare to uger var flere end 60 personer blevet henrettet i Iran. I den forbindelse beskrev Human Rights Watch i en udtalelse henrettelserne som en måde, hvorpå det iranske styre forsøger at »vise dets magt over for dets egen befolkning, som kræver grundlæggende forandringer«. Mahsa Amini, hvis død antændte landsdækkende demonstrationer i Iran, blev 22 år. Hun blev pågrebet af moralpolitiet, angiveligt fordi hendes tøj og tørklæde ikke dækkede hendes krop og hår tilstrækkeligt. /ritzau/ ",
        "metadata": {
            "source": "https://www.berlingske.dk/internationalt/ngo-advarer-om-markant-flere-henrettelser-i-iran",
            "image_url": "https://berlingske.bmcdn.dk/media/cache/resolve/image_x_large/image/169/1693091/24470525-files-world-women-rights-polit.jpeg",
            "publication_time": "Tirsdag d. 04. juli 2023, kl. 03.07",
            "author": null,
            "related_links": [],
            "attachments": []
        }
    }
}