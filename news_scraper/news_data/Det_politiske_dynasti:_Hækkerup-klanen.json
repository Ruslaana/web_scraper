{
    "version": "1.0",
    "document": {
        "id": 17470,
        "title": "Det politiske dynasti: Hækkerup-klanen",
        "content": "I årtier har medlemmer af Hækkerup-klanen haft betydningsfulde poster i Socialdemokratiet, således også Hans Hækkerup, der var forsvarsminister i perioden 1993-2000 under Poul Nyrup Rasmussen. Hans Hækkerups forældre var begge politisk aktive. Faderen Per Hækkerup besad i 1960erne og 1970erne adskillige ministerposter, heriblandt udenrigsminister- og økonomiministerposten, under Jens Otto Krag og Anker Jørgensen. Moderen, Grete Hækkerup, var medlem af Folketinget for Socialdemokratiet af to omgange, i 1964-1966 samt 1970-1981, hvor hun blandt andet agerede Folketingets næstformand. Også Hans Hækkerups onkel, Hans Erling Hækkerup, bestred ministerposter af flere omgange. Således var han justitsminister i diverse regeringer i perioden 1953-1964 og siden hen indenrigsminister i 1964-1968 under Jens Otto Krag.  Per Hækkerup og Hans Erling Hækkerups far, altså farfaderen til Hans Hækkerup, Hans Kristen Hækkerup var også socialdemokratisk politiker og medlem af Folketinget fra 1920 frem til sin død i 1929. Et lille års tid inden sin død blev han desuden valgt til borgmester i Ringsted. Hans Hækkerups bror, Klaus Hækkerup, har også siddet i Folketinget for Socialdemokraterne. Det gjorde han fra 1988 frem til september 2011. Her var han blandt andet medlem af Finansudvalget og Trafikudvalget.  Klaus Hækkerup er far til to af Hækkerup’erne i det nuværende folketing samt svigerfar til den tredje. Den ene søn er Nick Hækkerup, der tidligere i år skiftede posten som forsvarsminister ud med posten som handels- og europaminister, mens den anden søn, Ole Hækkerup, er Socialdemokraternes udlændinge- og integrationsordfører. Justitsminister Karen Hækkerup (S) har giftet sig ind i Hækkerup-familien via sit ægteskab med Ole Hækkerup. Hans Hækkerup selv nåede at få fem børn; Tue, Lau og Heine, som han fik med eks-konen Lise Hækkerup, samt Nikolaj og Johannes som han fik med sin anden hustru Susanne Rumohr Hækkerup, der er Danmarks ambassadør i Mexico. 38-årige Tue Hækkerup stillede ved kommunalvalget i november 2013 op for Socialdemokraterne i Københavns Kommune. Det lykkedes ham dog ikke at blive valgt ind.  ",
        "metadata": {
            "source": "https://www.berlingske.dk/politik/det-politiske-dynasti-haekkerup-klanen",
            "image_url": "https://berlingske.bmcdn.dk/media/cache/resolve/image_x_large/image/97/974533/7067662-henrik-sass-larsen-ole-hkkerup-og-nick-hkkerup.jpg",
            "publication_time": "Mandag d. 30. december 2013, kl. 16.52",
            "author": "Jens Grønbech",
            "related_links": [],
            "attachments": []
        }
    }
}