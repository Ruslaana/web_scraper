{
    "version": "1.0",
    "document": {
        "id": 20824,
        "title": "Eriksen, Schmeichel, Axelsen og co. vinder milliondyr erstatningssag mod bettingfirma",
        "content": "Hvor går grænsen for bettingfirmaers brug af sportsstjerner uden at betale dem? Det har Sø- og Handelsretten nu slået fast. 23 danske sportsstjerner – herunder Christian Eriksen, Kasper Schmeichel, Pernille Harder, Mikkel Hansen og Victor Axelsen – havde gennem deres fagforeninger sagsøgt det maltesiske bettingfirma Bet365 og forlangt 4,8 millioner kroner i erstatning. Nu har Sø- og Handelsretten afsagt dom og slået fast, at 22 af de 23 fremsatte erstatningskrav var berettigede, og at bettingfirmaet skal betale 4,75 millioner kroner i erstatning til sportsudøverne. Retten har nemlig fundet det godtgjort, at samtlige 23 sportsudøverne kunne have fået 50.000 kroner for hvert af en lang række opslag på Bet365s Facebook og Twitter. På nær håndboldspiller Mikkel Hansen – der havde rejst krav om 75.000 kroner pr. opslag – var det således også et krav om 50.000 kroner pr. opslag, sportsudøverne havde rejst. Det største erstatningskrav på i alt 1,45 millioner kroner kom fra Manchester United-spilleren Christian Eriksen, der mener, at hans image er blevet brugt af Bet365 29 gange uden hans accept. »Det er et problem, at Bet365 har brugt hans billede og image, uden han har fået noget for det. Han ved ikke med sikkerhed, om Bet365 har tjent penge på det, men det ændrer ikke på, at Bet365 ikke har fået tilladelse. Det er noget andet, når aviser bruger hans billede, for de tjener ikke penge på det på samme måde,« mener Christian Eriksen ifølge Sø- og Handelsrettensdomsbog. De omstridte opslag fra Bet365 blev lavet mellem februar 2019 og marts 2021. Fagforeningerne rejste herefter erstatningskrav mod bettingfirmaet, som afviste at betale, men i stedet blot slettede opslagene. Bet365 havde ifølge Ritzau allerede anerkendt, at Christian Eriksen havde krav på erstatning, men ikke til 1,45 millioner kroner. Bet365 havde desuden også anerkendt fodboldspilleren Lasse Schönes erstatningskrav, men anket de resterende 21 sportsudøveres påstande til frifindelse og underordnet anmodet om at betale erstatning for mindre end de 4,8 millioner kroner. Af domsbogen fremgår det, at Bet365s advokat argumenterede for, at Bet365 havde købt rettigheder til en række billeder af sportsudøverne fra databasen Getty Images. Dertil argumenterede advokaten for, at der i opslagene på Facebook og Twitter var tale om »redaktionelt indhold« og ikke salgsopslag, da det kun var de rene produktopslag, der indeholdt links til bettingfirmaets hjemmeside. Advokaten mente også, at det ville være i strid med ytringsfriheden, grundloven og menneskerettighedskonventionen at forbyde Bet365 at bruge sportsudøvernes navne og billeder uden deres tilladelse. Sø- og Handelsretten fandt dog, at der samlet set var tale om »opslag som led i markedsføring af Bet365’s virksomhed og ikke om redaktionelt indhold«. »Krænkelsen begået af Bet365 er forsætlig, og sagsøgerne er berettiget til erstatning og vederlag i overensstemmelse med markedsføringsloven,« lyder det i domsafsigelsen. FAKTASå meget skal Bet365 betale de 23 sportsstjernerSø- og Handelssretten har afgjort, at de 23 sportsstjerner skal modtage følgende beløb i erstatning af Bet365 for krænkelse af imagerettigheder:1,45 millioner: Christian Eriksen.500.000: Kasper Schmeichel.350.000 hver: Pernille Harder og Peter Schmeichel.300.000: Simon Kjær.250.000: Lasse Schöne.200.000: Viktor Axelsen.150.000 hver: Daniel Wass, Yussuf Poulsen og Pierre-Emile Højbjerg.100.000 hver: Mikkel Hansen, Frederik Rønnow, Nicolai Jørgensen, Joachim Andersen og Thomas Delaney.50.000 hver: Mathias »Zanka« Jørgensen, Henrik Dalsgaard, Christian Nørgaard, Joakim Mæhle, Christian Poulsen, Jonas Lössl, Anders Christiansen og Jannik Vestergaard.Erstatningskravene skal desuden tillægges procesrenter.Kilde: Sø- og HandelsrettenFOLD UD Sø- og Handelssretten har afgjort, at de 23 sportsstjerner skal modtage følgende beløb i erstatning af Bet365 for krænkelse af imagerettigheder: Erstatningskravene skal desuden tillægges procesrenter. Kilde: Sø- og Handelsretten",
        "metadata": {
            "source": "https://www.berlingske.dk/business/eriksen-schmeichel-axelsen-og-co-vinder-milliondyr-erstatningssag-mod",
            "image_url": "https://berlingske.bmcdn.dk/media/cache/resolve/image_x_large_vertical/image/167/1674173/24422399-.jpg",
            "publication_time": "Mandag d. 08. maj 2023, kl. 10.19",
            "author": "Emil Bo Rask",
            "related_links": [],
            "attachments": []
        }
    }
}