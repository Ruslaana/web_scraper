{
    "version": "1.0",
    "document": {
        "id": 22450,
        "title": "Det kan have betydning for dit helbred. Denne videnskabelige test afslører, hvor introvert eller ekstrovert du er",
        "content": "Det er ikke ligegyldigt, om du er introvert eller ekstrovert. Videnskabelige studier peger på, at udadvendthed korrelerer med en række vigtige ting i livet. Det drejer sig blandt andet om det personlige helbred. Det forklarer Jesper Dammeyer, som er professor i psykologi ved Københavns Universitet. »Udadvendthed har en beskyttende faktor mod flere sygdomme,« siger han indledningsvis. Det er et område, som han og hans forskerkolleger ser meget på. Konklusionen er klar: »Udadvendte klarer sig lidt bedre, når det kommer til eksempelvis trivsel, lav risiko for angst og depression og høj tilfredshed i parforholdet,« siger forskeren. Teorien bag er, at man får mere social støtte og viden fra andre ved at være udadvendt og aktiv og derfor trives bedre. »Omvendt kan vi se, at der er en lille risiko for de meget introverte for en lang række både mentale og fysiske sygdomme,« siger Jesper Dammeyer. I en serie har Berlingske i de seneste uger beskæftiget sig med personlighedstræk. Vi har talt med erhvervspsykologen, der erekspert i at teste jobkandidatergennem personlighedstest. Vi har også talt med den introverte leder, der vil gøre op med forestillingen om, at man skal have store armbevægelser for at være engod chef. Senest er psykolog Rikke Papsøe kommet til orde. Hun mener, at samfundet i bund og grund erindrettet til ekstroverte. I mange job betyder graden af udadvendthed ikke noget. I stedet er det samvittighedsfuldhed – et af de fem andre overordnede personlighedstræk – der har mest betydning, forklarer psykologiprofessoren. »Men udadvendthed har eksempelvis en betydning, hvis du er sælger eller leder.« Her har forskere typisk målt på jobsucces, det vil sige, hvor længe man er ansat, og hvor meget man tjener ind til virksomheden. Graden af udadvendthed har allerede betydning for, hvordan børn i skolealderen klarer sig. Ekstroverte får højere karakterer i grundskolen end introverte. På universitetet er det omvendt. Her får de ekstroverte lavere karakterer, forklarer Jesper Dammeyer. Forklaringen kan være, at ekstroverte er bedre i gruppearbejde, men de er mere tilbøjelige til at gå til fest i stedet for at studere. Det hænger selvsagt også sammen med, hvor samvittighedsfuld man er – som et af de af de andre i alt fem overordnede personlighedstræk. Samvittighedsfuldhed har størst betydning for karakterer, da den handler om, om man kommer til timerne og laver sit hjemmearbejde. Der findes en række personlighedstest, som kan måle, i hvilken grad en person er ekstrovert eller introvert. Jesper Dammeyer har for Berlingske udvalgt en række relevante spørgsmål fra envidenskabeligt valideretog internationalt anerkendt test, som anvendes bredt i dansk psykologisk forskning. Desuden har han beregnet de scoringsintervaller, der bruges i nedenstående test, så den både passer til danske mænd og danske kvinder. Oprindeligt er testen udviklet i 90erne af et forskerhold bestående af blandt andre den tyske personlighedspsykolog Oliver Peter John, som er professor ved University of California, Berkeley, i USA. Langt størstedelen af befolkningen er hverken ekstremt introverte eller ekstroverte. Som meget andet i verden er fænomenet normalfordelt, og de fleste ligger omkring midten. »De fleste af os er heldigvis sammensat på den måde, at vi er begge dele. Og det giver jo god mening, for vi skal jo kunne begge dele i tilværelsen. Vi skal både kunne sætte os ned og koncentrere os om noget selv, og vi skal også kunne fungere i sociale sammenhænge,« siger Jesper Dammeyer. Folk kan således nemt tilpasse sig situationer, hvor der er behov for at være enten introvert eller ekstrovert, mener han. »Men mange af os hælder jo tydeligt til én af siderne.« »The Big Five«måler ud over udadvendthed følgende fire personlighedstræk hos en person: Åbenhed, samvittighedsfuldhed, venlighed/omgængelighed og følelsesmæssig stabilitet.   ",
        "metadata": {
            "source": "https://www.berlingske.dk/vores-liv/det-kan-have-betydning-for-dit-helbred-denne-videnskabelige-test",
            "image_url": "https://berlingske.bmcdn.dk/media/cache/resolve/image_x_large/image/189/1896489/24903677-grafik-kristian-stauning.jpg",
            "publication_time": "Torsdag d. 06. marts 2025, kl. 17.12",
            "author": "Philip Sune Dam",
            "related_links": [],
            "attachments": []
        }
    }
}