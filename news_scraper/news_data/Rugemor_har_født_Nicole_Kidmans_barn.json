{
    "version": "1.0",
    "document": {
        "id": 19551,
        "title": "Rugemor har født Nicole Kidmans barn",
        "content": "Skuespillerinden Nicole Kidman og countrystjernen Keith Urban er blevet forældre til en lille pige. Det afslører parret i en pressemeddelelse, der blev sendt ud mandag, skriver flere amerikanske medier. Pigen blev født d. 28. december i Nashville af en rugemor og hedder Faith Margaret Kidman Urban. Hun er parrets biologiske barn. »Vores familie er velsignet og så taknemmelig for den gave, lille Faith Margaret er,« siger de nybagte forældre i pressemeddelelsen. »Ingen ord kan passende give udtryk for den utrolige taknemmelighed, som vi føler for alle, der var så støttende under hele denne proces, især vores rugemor.« Det er ikke første gang en filmstjerne bruger en rugemor. Sex and the City-stjernen Sarah Jessica Parker blev i 2009 mor til tvillinger, som blev født af en rugemor. Frasier-stjernen Kelsey Grammar har også to børn født af en rugemor med sin hustru Camille. 43-årige Nicole Kidman og 43-årige Keith Urban er i forvejen forældre til to-årige Sunday Rose, som Kidman selv har født. Nicole Kidman har desuden to adopterede børn med sin eks-mand, skuespilleren Tom Cruise.",
        "metadata": {
            "source": "https://www.berlingske.dk/internationalt/rugemor-har-foedt-nicole-kidmans-barn",
            "image_url": "https://berlingske.bmcdn.dk/media/cache/resolve/image_x_large/image/79/795430/3686003-us-entertainment-cinema-golden-globe-arrivals.jpg",
            "publication_time": "Mandag d. 17. januar 2011, kl. 22.15",
            "author": "Louise Lyck Dreehsen",
            "related_links": [],
            "attachments": []
        }
    }
}