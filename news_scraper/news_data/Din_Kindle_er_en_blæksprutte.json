{
    "version": "1.0",
    "document": {
        "id": 14326,
        "title": "Din Kindle er en blæksprutte",
        "content": "Over millioner af år har dyr som kamæleonen og blæksprutten udviklet evnen til at skifte farve, både for at falde i et med omgivelserne og for at kommunikere med artsfæller. I de sidste to årtier har menneskelige opfindere udviklet \"det elektroniske papir\", såkaldt e-papirs-teknologi, der bruges til skærmene på ebogslæsere. Blækspruttens farveskift og sideskift på en e-bogs-læser fungerer efter samme principper, men ikke helt overraskende har blæksprutten med sit lange tidsmæssige forspring den langt overlegne teknologi. Så måske kan vi lære noget af den. Derfor har et hold af forskere fra University of Cincinatti undersøgt forskelle og ligheder imellem e-papirs-teknologien og farveskift hos biologiske organismer. \"Vi har arbejdet med tre mål. Udviklere af skærm-teknologi kan lære af millioner af års naturlig selektion og evolution. Biologer kan drage nytte af en forståelse af de typer af mekanismer, beskrivelser og målemetoder, der bruges til det menneskeskabte e-papir. Og alle videnskabsfolk kan få et tydeligere billede af de langsigtede perspektiver ved evnen til at skifte farve både til camouflering og til signalgivning\". Kamæleonen er nok det første dyr, vi forbinder med begreber som \"camouflagefarve og farveskift\".. Men de ubestridte verdensmestre i farveskift er cephalopoderne, bogstaveligt \"Hovedfødderne\", som er hele den biologiske klasse af blæksprutter, herunder de ottearmede og tiarmede. Både ebogs-læsernes skærme og blæksprutterne skifter farve ved hjælp af manipulation af farvede småpartikler. Dyrene bruger musker til at sprede eller samle pigmenter i huden, mens e-papiret bruger elektrisk ladning til at få bestemte farvepartikler til at lægge sig i øverste lag af  skærmen og dermed kunne ses af brugeren. Derfor bruger skærmen på en ebogslæser også kun strøm, når den skifter side. Og i modsætning til almindelige computerskærme kan en e-bogs-læser uden problemer bruges i solskin, fordi den ikke er baggrundslyst som både billedrørs- og fladskærmsteknologien. University of Cincinatti skriver selv om forskernes undersøgelse i pressemeddelelse:How Is a Kindle Like a Cuttlefish Den videnskabelig artikel er offentliggjort i \"Interface\", den særlige netudgave af det britiske videnskabernes selskabs tidsskrift, The Journal of The Royal Society:Biological versus electronic adaptive coloration: how can one inform the other?",
        "metadata": {
            "source": "https://www.berlingske.dk/videnskab/din-kindle-er-en-blaeksprutte",
            "image_url": "https://berlingske.bmcdn.dk/media/cache/resolve/image_x_large/image/23/239334/5640646-kindle.jpg",
            "publication_time": "Torsdag d. 27. september 2012, kl. 10.51",
            "author": "Marianne Fajstrup",
            "related_links": [],
            "attachments": []
        }
    }
}