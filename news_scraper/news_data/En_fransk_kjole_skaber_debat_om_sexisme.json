{
    "version": "1.0",
    "document": {
        "id": 14931,
        "title": "En fransk kjole skaber debat om sexisme",
        "content": "Da den 37-årige franske boligminister Cécile Duflot forleden holdt en tale i det franske parlament, var hun iført en blå og hvid blomstret kjole, og den er nu blevet et hedt debatemne i fransk politik. Da hun begyndte at tale, blev hun nemlig mødt med hujen og klappen, og kritikere har ikke udlagt reaktionen som et udslag af utilfredshed med hendes politik, men som sexisme. En video af optrinnet i parlamentet cirkulerer nu på nettet, og i franske aviser diskuter man emnet, som også var oppe i forbindelse med sagen om den franske socialist og direktør for Den Internationale Valutafond Dominique Strauss-Kahn, der blev anklaget for et sex-overgreb mod en stuepige på et hotel i New York. Cécile Duflot startede ifølge The Daily Telegraph sin tale i parlamentet med ordene: \"Mine damer og herrer - tilsyneladende flere herrer end damer...\" Efter mødet i parlamentet udtale hun, at hun både var en smule overrasket og fortørnet over reaktionen. - Jeg har arbejdet i byggebranchen, og jeg har aldrig der set noget lignende. Dette fortæller noget om visse af parlamentsmedlemmerne. Jeg tænker på deres koner, sagde Cécile Duflot. Reaktionerne kom ifølge flere aviser specielt fra den højre side af parlamentet, og udtalelser fra medlemmer af den tidligere præsident Nicolas Sarkozys parti UPM har ikke ligefrem lukket debatten. Patrick Balkany fra UPM har således udtalt, at han blot \"beundrede\" Duflot, som sandsynligvis havde taget kjolen på for at aflede opmærksomheden, \"så vi ikke ville høre, hvad hun sagde\". Et andet UPM-medlem, Jacques Myard, har sagt, at der var tale om \"en hyldest til denne kvindes skønhed\", hvilket må siges at være en usædvanlig politisk tilkendegivelse under en alvorlig debat i et parlament.- Det går mere og mere op for mig, at sexisme ikke har nogen grænser. Vi politikere burde være bedre eksempler, siger den franske ligestillingsminister Najat Vallaud-Belkacem ifølge Telegraph.Aviserne diskuterer nu \"la robe de Cécile Duflot\" - Cécilie Duflots kjole - eller rettere sagt kvindesynet i Frankrig. Se video fra Duflot og kjolen den omtalte dag (artiklen fortsætter)  På det amerikanske website Slate, der kører en meget direkte stil, konstaterer Daphnee Denis, at \"i Frankrig bliver mandlige politikere let distraherede. Eller måske er de bare nogle gamle grise\". Hun fortæller, at kvindelige politikere ofte må finde sig i sexistiske vittigheder og kommentarer til deres påklædning og adfærd a la: \"Er du ude for at få et knald, hver gang du forlader lokalet?\" Slate citerer en af de første kvindelige franske ministre, Francoise Giroud, for at have sagt: \"Mænd kan ikke bære, at tiltrækkende kvinder trænger sig ind på deres område, men de kan tage en kvinde med et moderligt image, fordi de er vant til deres mødres meninger og reprimander.\" Hovedpersonen Cécile Duflot ser tilsyneladende ikke helt så dystert på emnet. Til fransk radio sagde hun forleden: - Der er en masse mænd i politik, som ikke er sådan, og der er mange mænd, der ikke udøver politik på den måde.",
        "metadata": {
            "source": "https://www.berlingske.dk/internationalt/en-fransk-kjole-skaber-debat-om-sexisme",
            "image_url": "https://berlingske.bmcdn.dk/media/cache/resolve/image_x_large/image/26/268593/5376821-france-politics-assembly-questions.jpg",
            "publication_time": "Lørdag d. 21. juli 2012, kl. 17.41",
            "author": "Henrik Dannemand",
            "related_links": [],
            "attachments": []
        }
    }
}