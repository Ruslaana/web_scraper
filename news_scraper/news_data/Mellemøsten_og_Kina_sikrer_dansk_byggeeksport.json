{
    "version": "1.0",
    "document": {
        "id": 16536,
        "title": "Mellemøsten og Kina sikrer dansk byggeeksport",
        "content": "Flere års vækst i den internationale omsætning hos de danske entreprenører, arkitekter og rådgivende ingeniører er nu afløst af tilbagegang. Det viser årsopgørelsen for branchens eksport i 2009, der offentliggøres i dag. I alt eksporterede branchen for 16,3 milliarder kroner i 2009. Det er 300 millioner kroner mindre end året før - eller en tilbagegang på to procent. En tilbagegang der kommer efter flere år med konstant vækst.Se billederne:Så vilde er Henning Larsens projekter i mellemøstenTilbagegangen er især gået ud over de nordiske og europæiske markeder, og derfor er markeder som Mellemøsten, Asien og Nordamerika nu klart mere afgørende for arkitekterne og ingeniørerne end på noget tidligere tidspunkt. »Tallene viser tydeligt, at selv om Norden og traditionelle markeder som England og Tyskland stadig er afgørende for danske arkitektfirmaer, så fylder vækstmarkederne mere og mere. Blandt andet ser vi stigende aktivitet i Mellemøsten og i Canada, og det er min klare forventning, at den fremgang vil være endnu stærkere næste år,« siger Peter Theibel, international konsulent i Danske Arkitektvirksomheder. Energiløsninger trækker De internationale markeder uden for Europa gik i alt i 2009 frem til 38 procent af den samlede internationale omsætning for arkitekt-, ingeniør- og entreprenørvirksomheder. I 2008 udgjorde det marked 32 procent af selskabernes eksport. Entreprenørerne og de rådgivende ingeniører er blevet ramt mindre hårdt af tilbagegangen i eksporten end arkitekterne. Entreprenørerne oplevede et fald på ni procent, mens arkitekternes eksportomsætning faldt med 12 procent i 2009. Kun de rådgivende ingeniører oplevede en fremgang på otte procent i kraft af stigende omsætning hos deres udenlandske datterselskaber. Det viser statistikken, som er udarbejdet af Dansk Byggeri, Danske Arkitektvirksomheder og Foreningen af Rådgivende Ingeniører. »50 procent af de rådgivende ingeniørers eksport går fortsat til Europa, men områder som Mellemøsten, Indien, Kina og Canada er i klar fremgang. Det vil være der, vi oplever tilvækst i de kommende år. Ikke mindst fordi de markeder har store behov for energirigtige løsninger, hvor vi i Danmark fortsat har et forspring på den viden, vi kan tilbyde,« siger Henrik Garver, adm. direktør i Foreningen af Rådgivende Ingeniører. Krisen er ovre Henrik Garver vurderer, at det værste af krisen nu er forbi for ingeniørbranchen: »Vores medlemsvirksomheder begynder nu igen at se fremad, og de er i stand til at fastholde ordremængden og beskæftigelsen. Alt i alt er der udsigt til lidt mere lønsom drift fremover,« siger Henrik Garver. I entreprenørbranchen vurderer man, at det netop er aktiviteterne i udlandet, der skal være med til at trække branchen ud af krisen. »Selv om 2009 blev et år med tilbagegang i eksportomsætningen, er det alligevel værd at bemærke, at tilbagegangen på de internationale markeder er mindre end på hjemmemarkedet. Det understreger, at danske entreprenører har opnået en stærk position på det internationale marked,« siger Henriette Thuen, afdelingschef i Dansk Byggeri.",
        "metadata": {
            "source": "https://www.berlingske.dk/virksomheder/mellemoesten-og-kina-sikrer-dansk-byggeeksport",
            "image_url": "https://berlingske.bmcdn.dk/media/cache/resolve/image_x_large/image/37/378867/3168902-pix-insituet-of-diplomatic.jpg",
            "publication_time": "Tirsdag d. 12. oktober 2010, kl. 05.01",
            "author": "Søren Springborg",
            "related_links": [],
            "attachments": []
        }
    }
}