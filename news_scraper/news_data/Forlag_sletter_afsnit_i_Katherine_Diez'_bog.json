{
    "version": "1.0",
    "document": {
        "id": 3511,
        "title": "Forlag sletter afsnit i Katherine Diez' bog",
        "content": "Forlaget People'sPress har besluttet, at et afsnit i Katherine Diez' bog »I egen barm« skal slettes. Afsnittet vil således ikke fremgå af kommende udgaver af bogen, hvor andet oplag allerede er annonceret. Det erfarede Berlingske fredag eftermiddag, og kort efter bekræfter forlaget People's Press over for nyhedsbureauet Ritzau, at det er tilfældet. Det drejer sig om en passage fra bogen, hvor Mads Aagaard Danielsen er nævnt. Mads Aagaard Danielsen var vært på radioprogrammet »Shitstorm« på P1, men han blev fyret, efterBerlingskebeskrev, hvordan han i flere år ifølge en række personer havde opført sig krænkende over for mænd og kvinder. I afsnittet beskriver Diez rygter om Mads Aagard Danielsen, men fortæller i samme afsnit, at hun ikke ved, om de er sande. Det er det afsnit, som forlaget nu vil fjerne. »Da forfatteren ikke betragter passagen om Aagaard som afgørende for fortællingen, har hun valgt at imødekomme ønsket,« oplyser forlaget i et skriftligt svar til Ritzau. Berlingske har talt med Mads Aagard Danielsen, som henviser til en udtalelse, han har givet tilSe & Hør. Her siger han: »Jeg har intet kendskab til det rygte, Katherine Diez påstår at have hørt, og jeg kan blankt afvise, at jeg nogensinde har udtalt mig, som det fremgår i Katherine Diez' bog. Derfor er jeg også glad for, at People's Press og advokat Heidi Højmark Helveg har meddelt mig, at passagen om det påståede rygte vil blive fjernet fra eventuelt nye udgaver af bogen.« Derudover har Mads Aagaard Danielsen ingen kommentarer, siger han til Berlingske. Katherine Diez' bog »I egen barm«, som udkom 1. oktober, har sat gang i en voldsom debat om forlagets etik. Katherine Diez' ekskæreste Adam Price har udtrykt stor utilfredshed med de beskrivelser af parrets privatliv, der optræder i bogen. Han har sagt, at han overvejer, om krænkelsen skal have retlige konsekvenser. Kritikken har dog ikke bremset salget af »I egen barm«, som fortsat ligger på bestsellerlisten hos Saxo. Berlingske har forsøgt at få en kommentar fra Heidi Højmark Helveg, der er advokat for People'sPress og Katherine Diez. Hun ønsker ikke at kommentere sagen. ",
        "metadata": {
            "source": "https://www.berlingske.dk/litteratur/forlag-sletter-afsnit-i-katherine-diez-bog",
            "image_url": "https://berlingske.bmcdn.dk/media/cache/resolve/image_x_large_vertical/image/184/1845804/24811203-katherine-diez-influencer-litteraturanmelder-og.jpg",
            "publication_time": "Fredag d. 11. oktober 2024, kl. 15.23",
            "author": "Joachim Talbro Paulsen",
            "related_links": [],
            "attachments": []
        }
    }
}