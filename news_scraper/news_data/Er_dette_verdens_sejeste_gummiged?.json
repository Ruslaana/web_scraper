{
    "version": "1.0",
    "document": {
        "id": 17204,
        "title": "Er dette verdens sejeste gummiged?",
        "content": "Her kommer en letfordøjelig historie til Business-læsere med drengerøvs-tendenser. Den har ikke stor relevans for nationaløkonomien, og den sætter ingen aftryk på den europæiske gældskrise, og den er ærligt talt kommet til redaktionens kendskab via en lidt søgt pressemeddelelse - men det skriggule gummihjulsmonster er altså fascinerende: I fem år i træk har denne Komatsu WA600 fodret en knusemaskine for det australske mineselskab Golden Grove stort set uden at stå stille. 30.000 arbejdstimer i træk med minimale pauser til service har den flyttet seks kubikmeter ad gangen i skovlen med en vægt på cirka tre ton pr. kubikmeter og over distancer på op til 200 meter. Det er rigtigt hårdt arbejde! Og ikke en eneste gang har der været deciderede nedbrud på maskinen, kun almindelige eftersyn. Nu får den slidsomme maskine afløsning af en nyere udgave af den samme gummiged, mens den hæderværdige Komatsu får et otium som backup - hvis der nu skulle tilstøde den nye læssemaskine noget. \"Australsk minedrift stiller naturligvis krav til maskineriet, som vi næppe kan sætte os helt ind i. Ret beset burde det vel ikke være muligt at køre 30.000 timer stort set uafbrudt med en maskine under så barske betingelser,\" siger Henrik Kirketerp-Møller. Han er salgschef for den danske Komatsu-importør Scantruck i Skive. Firmaet står også bag den glade pressemeddelelse, som jo har det enkle formål at få nyheden bragt i medierne. Missionen lykkedes.",
        "metadata": {
            "source": "https://www.berlingske.dk/virksomheder/er-dette-verdens-sejeste-gummiged",
            "image_url": "https://berlingske.bmcdn.dk/media/cache/resolve/image_x_large/image/48/482534/5247503-komatsu_business.jpg",
            "publication_time": "Mandag d. 11. juni 2012, kl. 11.13",
            "author": "Mikael Hjorth",
            "related_links": [],
            "attachments": []
        }
    }
}