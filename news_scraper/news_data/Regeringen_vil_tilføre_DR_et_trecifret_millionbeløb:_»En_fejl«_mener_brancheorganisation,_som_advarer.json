{
    "version": "1.0",
    "document": {
        "id": 1952,
        "title": "Regeringen vil tilføre DR et trecifret millionbeløb: »En fejl« mener brancheorganisation, som advarer",
        "content": "I regeringens medieudspilfra februar var et af hovedpunkterne, at Danmarks Radio skulle styrkes for at sikre en stærk lokal og regional journalistik samt være et modsvar til techgiganterne i Danmark. Det fremgik dog ikke af udspillet, hvor meget Danmarks Radio præcis skal styrkes med i kroner og ører. Berlingske er imidlertid kommet i besiddelse af et notat fra 10. februar, hvor det fremgår, at regeringen ønsker at støtte Danmarks Radio med yderligere 264 millioner kroner i 2022. I notatet lægger regeringen op til, at Danmarks Radios budget hæves, så mediehuset modtager knap 3,5 milliarder kroner om året. Ved den seneste medieaftale, som blev indgået i 2018, var Danmarks Radio berammet til at skulle modtage 3,2 milliarder i 2022 og 3,1 milliarder i 2023. Mads Brandstrup, der er formand i brancheorganisation Danske Medier, og som også har set notatet, mener, at det er en forkert vej at gå. »Vi synes, at Danmarks Radio på rigtig mange områder gør et rigtig godt journalistisk arbejde, og det får de så også et meget stort beløb for hvert eneste år, og derfor mener vi heller ikke, at der er nogen grund til at tilføre Danmarks Radio yderligere midler,« siger han. Han mener, at det er godt, at Danmark har et pluralistisk medieudbud med både public service medier og private medier, men at de private aktører er under pres. Både fra den direkte konkurrence med techgiganterne, men også i forhold til annonceindtægter. »Derfor er der ikke nogen grund til, at man fra statens side skal gå ind og styrke DR yderligere,« siger han. Er det ikke en god idé med et stærkt DR i en tid med fake news, techgiganter og sociale medier? »Det er godt med et generelt stærkt medieudbud, og det er Danmarks Radio en del af allerede nu, så der er ingen grund til at styrke DR yderligere. Dem, der lider hårdest under konkurrencen fra techgiganterne, er de private medier, som skal forsøge at få en forretning op at køre i en situation, hvor techgiganter sidder på en stadig større del af annonceindtægterne, og hvis man så i den situation yderligere forværrer vilkårene for de private medier ved at styrke det gratis materiale, der udgår fra en statslig aktør, så forværrer man situationen for de private medier.« Men det er jo også en del af regeringens plan at styrke kampen mod techgiganterne. På det punkt er du vel enig med regeringen? »Det er jeg, og vi har også været ude og rose regeringen for de forskellige tiltag, den lægger op til i udspillet. Det er en vigtig international kamp, der skal tages. Derfor virker det også mærkelig, at man vil gøre det med den ene hånd, mens man med den anden hånd vil styrke den statslige konkurrent til de private medier herhjemme. Det er klart, at når der er en statslig aktør, der kommer ind og tilbyder det samme – bare gratis – så svækker man de private mediers mulighed for at skabe forretning.« Danske Medier mener, at regeringen bør arbejde på at styrke et pluralistisk mediebillede i Danmark ved blandt andet at sikre støtte til lokal- og regionalmedier. Du siger, at regeringen bør støtte lokalmedier. Det er vel også allerede en stor del af medieudspillet. »Det er det, og det er vi også rigtig glade for. Derfor ville det også bare være en katastrofe, hvis man gør det med den ene hånd og med den anden hånd styrker public service-mediernes lokale tilstedeværelse.« Mads Brandstrup fortæller, at han er glad for det system, der findes i dag, hvor man på det regionale niveau har TV 2s regioner og DRs regionalradioer, og på det lokale niveau har et udbud af ugeaviser, lokale dagblade og lokale radiostationer. »Hvis DR pludselig skal ned og agere på det niveau, vil man få en ulige konkurrence med de mindre medier, hvor der er en statslig aktør med mange penge i ryggen på den ene side,« siger han og konkluderer: »Det ville lukke mange lokale aviser.« Du mener også, at du gerne så, at man støtter for eksempel podcast. Men har det overhovedet behov for ekstra støtte? Det er jo et medie i vækst, og folk er blevet gode til at finansiere det. »Vi har i hvert fald set fra nylige undersøgelser, at der er et stort vækstlag, men det er endnu ikke alle, der har formået at få en forretning ud af det, og der synes vi, at man med fordel kunne bruge nogle af de penge, man egentlig ville bruge på DR, på podcast.« Hvad mener du, at der skal gøres med DRs budget? Skal man beholde den gamle aftale fra 2018? »Vi synes ikke, at man skal skære i Danmarks Radio. Men vi synes heller ikke, at man skal tilføre dem flere penge. Det bør være muligt for dem at eksistere inden for den ramme, der er i dag.« Mads Brandstrup fortæller, at det også var derfor, at Danske Mediervar ude og kritisere, at man fra politisk side i efteråret 2021 lavede en ekstraordinær bevilling for at bevare radiokanalerne P6 og P8. »Det burde være noget, DR skulle have indeholdt i sit eget budget. Det kostede 30 millioner kroner. Danmarks Radio fylder i forvejen rigtig meget i det danske mediebillede. Derfor er der ikke noget argument for at gå ind og styrke DR yderligere,« siger han.",
        "metadata": {
            "source": "https://www.berlingske.dk/kultur/regeringen-vil-tilfoere-dr-et-trecifret-millionbeloeb-en-fejl-mener",
            "image_url": "https://berlingske.bmcdn.dk/media/cache/resolve/image_x_large/image/153/1533485/24053355-.jpg",
            "publication_time": "Torsdag d. 07. april 2022, kl. 19.44",
            "author": "Christoffer Panduro",
            "related_links": [],
            "attachments": []
        }
    }
}