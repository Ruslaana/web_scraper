{
    "version": "1.0",
    "document": {
        "id": 16945,
        "title": "Lønnedgang har hjulpet fabrik på fode",
        "content": "Da finanskrisen ramte hårdest i 2009 gik de 116 medarbejdere på den fondsejede limfabrik Dana Lim i Køge ned i løn eller gav afkald på deres pensionsbidrag fra virksomheden. Nu går det atter bedre for Køge-fabrikken, der betaler medarbejderne halvdelen af lønnedgangen tilbage og har genoptaget betalingen af pensionsbidragene. Fabrikken producerer den i Danmark så verdensberømte lille gule tube lim, men fremstiller desuden en lang række limstoffer til industrien og byggeriet. Dana Lim er i regnskabsåret 2010/11 kommet ud med et overskud på 7,1 mio. kr. ud af en netto omsætning på 270 mio. kr. I 08/09 var underskuddet på 10 mio.kr., mens omsætningen røg ned på 229 mio. kr. Det gode resultat tilskriver direktør Mogens Overgaard først og fremmest mersalg uden for Danmarks grænser – specielt det svenske marked har været gunstigt, men også det kinesiske retter sig efter at have været ramt af tilbageslag. Selskabets limprodukter udvikles og produceres i Køge, hvor Dana Lim har en afdeling, der udvikler nye produkter. Direktør Mogens Overgaard tilskriver denne udviklngs-afdeling en væsentlig del af æren for, at Dana Lim klarer sig på markedet trods for stærk konkurrence under finanskrisen. Der ventes et forbedret resultat i indeværende regnskabsår trods de usikre markedsvilkår. Det er især eksporten Dana Lim sætter sin lid til.",
        "metadata": {
            "source": "https://www.berlingske.dk/virksomheder/loennedgang-har-hjulpet-fabrik-paa-fode",
            "image_url": "https://berlingske.bmcdn.dk/media/cache/resolve/image_x_large/image/41/413425/4721210-danalim_b.jpg",
            "publication_time": "Torsdag d. 08. december 2011, kl. 14.15",
            "author": "Carsten Steno Hansen",
            "related_links": [],
            "attachments": []
        }
    }
}