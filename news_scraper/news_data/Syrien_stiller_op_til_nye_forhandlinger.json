{
    "version": "1.0",
    "document": {
        "id": 14302,
        "title": "Syrien stiller op til nye forhandlinger",
        "content": "SYRIEN: Syrien agter at deltage i fredsforhandlingernes anden runde, der ventes at begynde mandag 10. februar.Det blev ifølge AFP meddelt af den syriske viceudenrigsminister, Faisal Muqdad, fredag formiddag til det syriske nyhedsbureau SANA. Forhandlingerne har været sat på pause en uge, efter at den indledende runde ikke førte til nævneværdige fremskridt mellem oprørerne og præsident Assads regering.  Et af de helt afgørende punkter er den grundlæggende uenighed om, hvilken rolle - hvis nogen - præsident Assad skal spille i den overgangsregering, der skal etableres efter en eventuel fredsaftale. Oprørerne kræver, at præsidenten forsvinder ud af billedet øjeblikkeligt, mens regeringen sammen med sin allierede Rusland holder på, at Assad ikke kan eller skal fjernes med magt.  Efter den første uges næsten resultatløse forhandlinger valgte FNs fredsforhandler Lakhdar Brahimi at fokusere på, at parterne trods alt havde valgt at forblive ved forhandlingsbordet, men også at der havde vist sig vilje til at tage skridt til at hjælpe civilbefolkningen i krigsområderne - først og fremmest i byen Homs, hvis ældste del har været belejret og under beskydning siden juni 2012. Herfra ventes de første 200 indbyggere at blive evakueret fredag under en pause i kampene, som det første konkrete resultat af fredsforhandlingernes første runde. ",
        "metadata": {
            "source": "https://www.berlingske.dk/internationalt/syrien-stiller-op-til-nye-forhandlinger-0",
            "image_url": "https://berlingske.bmcdn.dk/media/cache/resolve/image_x_large/image/42/426387/7154226-syria-conflict-homs.jpg",
            "publication_time": "Fredag d. 07. februar 2014, kl. 11.04",
            "author": null,
            "related_links": [],
            "attachments": []
        }
    }
}