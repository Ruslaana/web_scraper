{
    "version": "1.0",
    "document": {
        "id": 21694,
        "title": "Nu går det den anden vej. Her går Tesla frem",
        "content": "Salget af Tesla har nærmest været i frit fald i mange lande. Ligesom i øvrigt Teslas aktiekurs. Men det er ikke kun dårlige nyheder, der danser rundt om Elon Musk og Tesla. Nu viser der sig også en dansk opmuntring til det amerikanske bilmærke og dets kontroversielle stifter og hovedejer. En stor og købestærk gruppe bilister har nemlig ikke vendt Tesla ryggen. Firmabilister har ifølge nye data fra landets største leasingselskab, Nordania, ligefrem fået forøget appetit på at køre i Tesla. Nærmere betegnet er det Model Y, som Nordanias firmakunder nu har bestilt 30 procent flere af siden slutningen af februar i forhold til det samme tidsrum i 2024. Så på Berlingskes spørgsmål om, hvorvidt Tesla Model Y var dømt helt ude i kulden blandt firmabilisterne, svarer Nordania, at det »ikke ser ud til at være tilfældet blandt vores kunder«. Den faktor i Teslas salgsmæssige nedtur, mange har overset, er, at en ny Model Y blev varslet – hvilket naturligt satte salget af den gamle i stå. »Der har været en vigende interesse det seneste halve års tid, hvor der har været forlydender om det omfattendefaceliftaf bilen, som nu er lanceret. Men med opdateringen har Model Y nu fortsat en stærk tilstedeværelse på markedet,« siger Jens Haarmark Nielsen, leder af Nordanias forretning med bilflåder. Jens Haarmark Nielsen, leder af Nordanias forretning med bilflåder.Fold sammenLæs mereFoto: Nordania. Det betyder, at Tesla Y nu ligger på en fjerdeplads på Nordanias top 10-liste over de mest populære firmabiler i første kvartal. Nordania har opgjort tallene for bindende bestillinger fra kunderne, så de allerede nu tegner et billede af efterspørgslen på Teslaer, der tidligst bliver leveret og indregistreret fra maj. Chefkonsulent Ilyas Dogru fra FDM er med egne ord »overhovedet ikke overrasket« over salget – på trods af den omfattende modvilje mod Tesla verden over. »Den politiske forbruger er der stadig, men mange er også interesserede i selve produktet, og der er Model Y et godt bud,« siger han og tilføjer: »Vi har talt meget om Teslas salg, og de er også gået tilbage i Europa. Men det er forventeligt, at nogle kigger mest på bilen og kvaliteten.« Ilyas Dogru vurderer, at der i forhold til politisk overbevisning ikke er forskel i valgene af henholdsvis en firmabil og en privatbil. Der er også den faktor i spil, at en firmabilist ikke på samme måde som en privat køber behøver at være bekymret over faldende priser på en Tesla på grund af den politiske modvilje. Tværtimod kan faldende priser på Tesla ligefrem være en fordel for en firmabilist. Firmabilers beskatningsgrundlag bliver nemlig efter nogle måneder fra købet genberegnet i forhold til prisudviklingen – og kan dermed blive lavere ved et prisfald. På trods af de gode nyheder er Tesla dog langt fra fordums førsteplads blandt firmabilerne. Efterspørgslen nærmer sig ikke storhedstiden i 2023, hvor et historisk stort prisfald på Tesla sendte chokbølger gennem markedet. Men det har Jens Haarmark Nielsen en naturlig forklaring på: »Vi har de seneste år set en fortsat stor udvikling på markedet for elbiler, der er mangedoblet. Tesla må derfor nu dele kagen med langt flere konkurrenter end for blot få år siden, da den første Model Y blev lanceret og efterfølgende prisjusteret med stor effekt,« siger han og påpeger, at konkurrenterne også prismæssigt er fulgt med ned. Her er Nordanias top 10-liste over bestilte firmabiler i første kvartal af 2025. Alle modeller i top 10 er elbiler, og samlet set er 89 procent af alle firma- og personbilerne bestilt hos Nordania helt elektriske.",
        "metadata": {
            "source": "https://www.berlingske.dk/dine-penge/nu-gaar-det-den-anden-vej-her-gaar-tesla-frem",
            "image_url": "https://berlingske.bmcdn.dk/media/cache/resolve/image_x_large_vertical/image/190/1904847/24919551-us-president-donald-trump-and-tesla-ceo-elon-mus.jpg",
            "publication_time": "Fredag d. 28. marts 2025, kl. 14.03",
            "author": "Povl Dengsøe",
            "related_links": [],
            "attachments": []
        }
    }
}