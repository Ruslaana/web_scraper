{
    "version": "1.0",
    "document": {
        "id": 12723,
        "title": "På side 193 i Jonas Eikas mammutroman gemmer sig en åbenbaring. På én gang umoderne og tidstypisk",
        "content": "På side 193 fornemmer jeg, hvadJonas Eikas mammutroman »Åben himmel« vil mig. Det kan virke sent. Men med sine i alt 705 sider er vi her kun godt en tredjedel inde i fortællingen. »Åben himmel« er en lang bog med en langsom indflyvning. Den tager sig i den grad god tid til at sætte sin historiske scene. Det kræver sin læser. Ejer man tålmodighedens nådegave, får man til gengæld fornøjelsen af at lade en minutiøst komponeret, vild og på mange måder vildt umoderne fortælling om søsterskab, frelse og engle udspille sig mellem hænderne på en. Hos Eika står himlen helt bogstavelig talt åben. Mennesker modtager visioner, og udsendte engle synger nærende lovsang på jorden. Det er indtagende, højtideligt (jeg kan ikke huske, hvornår jeg sidst er stødt på ordet sangvinsk), fascinerende og af og til rørstrømsk. Eika er både underfundigt umoderne og åh så tidsbunden.Fold sammenLæs mereFoto: Basilisk. På det jordiske plan befinder vi os i begyndelsen af 1200-tallet i Belgien. Langsomt, i små glimt fortælles om romanens forskellige kvinder og deres vej til det lille kvindekollektiv i et lille hus nær Liège. Her lever de et fromt liv uden for klostrets regelbundne hverdag. De har vendt sig fra et traditionelt kvindeliv med ægteskab og børnefødsler for at hellige sig bøn, bibelstudier og håndarbejde. Det sidste især som nødvendighed for at tjene til dagen og vejen. På den måde lever de afsondret fra verden og alligevel i den. »Åben himmel« er inspireret af den historiske beginebevægelse, der vandt stor popularitet i især Nederlandene og Belgien i det 13. århundrede og frem. Beginebevægelsen var en af flere nye fromhedsbevægelser i højmiddelalderen, men udmærkede sig ved at tiltrække især kvinder og tilbyde dem et gudsdyrkende fællesskab uden om et kloster. Som sådan har den været genstand for støt stigende forskningsinteresse siden årtusindskiftet. Og nu altså også i litteraturen. Eika lægger vægten på den litterære del af beginebevægelsen. Hans begine Ida fremstår som en litterær collage af virkelige kvindelige mystikere og poeter som nederlandske Hadewijch eller franske Marguerite Porete. Ligesom dem gør Ida sig egne tanker og får visioner, som hun skriver ned. Og ligesom dem bringer hendes tekster hende på frygtindgydende kollisionskurs med kirkelige autoriteter. Historisk set er dette kun et lille hjørne af beginebevægelsen. Langt, langtfra de færreste beginer var lige så kætterske og egenrådige som Ida, og generelt formåede middelalderkirken at rumme mange flere excentriske eksistenser (mænd såvel som kvinder!), end mange i dag forestiller sig. Eika kalder selv sit værk for »informeret fantasi«, og det er meget rammende. »Åben himmel« tager historien som sin ramme, men ærindet er ikke historisk. På den måde adskiller værket sig markant fra tidligere litterære livtag med middelaldermystik. Ikke mindst Anne Lise Marstrand-Jørgensens tobindsværk om den tyske mystiker Hildegard af Bingen i Hildegard I & II. Hvor Marstand-Jørgensen anlagde et biografisk fokus, er Eikas vinkelkollektivt og poetisk, ja, nærmest antirealistisk drømmende med sine beskrivelser af, hvordan Jomfru Maria møder engle i grottehuller. Samtidig er Eikas engagement i fortiden utrolig tidstypisk. Jonas Eika havde sin debut som forfatter i 2015, og i 2019 var han den yngste nogensinde, der vandt Nordisk Råds Litteraturpris.Fold sammenLæs mereFoto: Emil Helms/Ritzau Scanpix. Og det fører os tilbage til, hvad der sker på side 193. Ida og de andre er på besøg i en beginegård, hvor kvinder som dem lever i deres egen lille indhegnede landsby, dog med fri udgang. Deres besøg tager dem forbi spinderiet. Her bearbejdes hørstængler og den grove uld til vævbare tråde, ligesom Ida og de andre selv gør derhjemme i deres eget lille kollektiv. Men noget er anderledes i beginegården. Der væver kvinderne ikke selv af det møjsommeligt udvundne garn, men videresælger det til områdets købmænd, der bruger det i deres nye stordriftsvæverier. Ida – og med hende læseren – aner, at købmændene på denne måde beriger sig på kvindernes fromme slid. Beginegården får karakter af en førmoderne udnyttelsesfabrik. Der lukreres ikke bare på kvindernes arbejde, men tiden og produktionen (som Marx ville sige) opdeles og fremmedgør den arbejdende for sig selv: »De andre værksteder var ligesådan: store og lyse og veludluftede, men også ligesom hakket op og inddelt i små vægløse båse hvori der herskede hver sin tid. Alle de forskellige dele af bearbejdningen, som plejede at blive gjort på hver sit sted, til hver sin tid, nogle gange hver sin tid på året, var nu samlet side om side. Og af samme grund mere adskilt end før.« Her og mange andre steder iscenesætter Eika fortællingen om middelalderlig gudstro med marxistisk underlægningsmusik. Der åbenbares en velkendt og tidstypisk fortælling om skæve udnyttende kønnede produktionsforhold og undertrykkende maskulin autoritet. Hvilket gør begrænsningen af Ida og de andre beginer til et (meget tidligt) gryende eksempel på kapitalismens første ofre. På den måde er Eika både underfundigt umoderne og åh så tidsbunden. åben himmel Forfatter: Jonas EikaSider: 712 siderPris: 350 kronerForlag: Forlaget Basilisk",
        "metadata": {
            "source": "https://www.berlingske.dk/litteratur/paa-side-193-i-jonas-eikas-mammutroman-gemmer-sig-en-aabenbaring-paa-en",
            "image_url": null,
            "publication_time": "Lørdag d. 26. oktober 2024, kl. 18.33",
            "author": null,
            "related_links": [],
            "attachments": []
        }
    }
}