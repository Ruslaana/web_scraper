{
    "version": "1.0",
    "document": {
        "id": 18316,
        "title": "Paven smider endnu en biskop på porten",
        "content": "Mandag var sidste dag på kontoret for den 52-årige slovakiske biskop, Robert Bezak, skriver AP ifølge New York Post. Fyret på gråt papir af selveste pave Benedikt 16. - angiveligt på grund af dårlig ledelse. Tidligere, når biskopper løb ind i alvorlige problemer, blev de overtalt af Vatikanet til at vige posten, men pave Benedikt 16. har så småt lavet om på den tradition. Alene i fjor fyrede han tre biskopper, heriblandt biskop William Morris fra Toowoomba i Australien, der sidste år krævede, at Vatikanet burde overveje at ordinere kvinder og gifte mænd. Herefter fulgte en congolesisk og italiensk biskop, der begge havde problemer med ledelsen i deres respektive stift. Fyringen af Robert Bezak rejser endnu en gang spørgsmålet, om pave Benedikt 16. vil bruge samme metode over for biskopper, der har holdt hånden over præster involveret i sexskandaler. Indtil videre er det ikke sket.",
        "metadata": {
            "source": "https://www.berlingske.dk/internationalt/paven-smider-endnu-en-biskop-paa-porten",
            "image_url": "https://berlingske.bmcdn.dk/media/cache/resolve/image_x_large/image/65/655760/5313542-general-audience-with-metropolitan-achbishop.jpg",
            "publication_time": "Mandag d. 02. juli 2012, kl. 20.38",
            "author": null,
            "related_links": [],
            "attachments": []
        }
    }
}