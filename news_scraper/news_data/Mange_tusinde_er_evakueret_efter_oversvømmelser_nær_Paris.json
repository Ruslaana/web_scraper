{
    "version": "1.0",
    "document": {
        "id": 9097,
        "title": "Mange tusinde er evakueret efter oversvømmelser nær Paris",
        "content": "Flere tusinde beboere er evakueret på grund af oversvømmelser i byer øst og syd for Paris, rapporterer flere franske medier. Gaderne er nogle steder forvandlet til floder. Omkring 3000 mennesker skal være evakueret i Nemours, der ligger i Seine-et-Marne øst for den franske hovedstad. I Essone, der ligger syd for Paris, er næsten 5000 evakueret. Blandt dem er 2000 evakueret i Longjumeau, der ligger nær lufthavnen Orly syd for Paris. Avisen Le Parisien skriver, at brandfolk har været på arbejde natten igennem i Nemours. Her vækker oversvømmelsen ifølge avisen minder om en episode i 1910, da floden gik over sine bredder med omfattende konsekvenser for titusindvis af mennesker. Le Parisien bringer billeder af en mand, der med underbenene under vand bærer en baby gennem en butiksgade i byen. Byen ligger ved en biflod til Seinen. /ritzau/",
        "metadata": {
            "source": "https://www.berlingske.dk/internationalt/mange-tusinde-er-evakueret-efter-oversvoemmelser-naer-paris",
            "image_url": "https://berlingske.bmcdn.dk/media/cache/resolve/image_x_large/image/8/88062/13526911-france-environment-weather-flood.jpg",
            "publication_time": "Torsdag d. 02. juni 2016, kl. 13.16",
            "author": null,
            "related_links": [],
            "attachments": []
        }
    }
}