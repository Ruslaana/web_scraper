{
    "version": "1.0",
    "document": {
        "id": 18121,
        "title": "Bourne-efterfølger er varm agentluft",
        "content": "Forsøget på at relancere serien om agent Bourne efter at instruktøren Paul Grengrass og filmstjernen Matt Damon har lagt op, varer hele ni kvarter. Det er en halv time for meget. Mindst. Og hvis så bare dele af filmen havde været noget ved? Men næsten nej. »Bourne Legacy« er trods en fin ny hovedrolleindehaver og rimeligt godt spændingshåndværk i anden del blot varm agentluft. »Den har ikke noget på!«, fristes man til at konkludere, med en lettere omskrivning af den klartseende drengs ord i H.C. Andersens »Kejserens nye klæder«. Vi møder agenten kaldet »Nummer fem« (Jeremy Renner) i vildmarken, hvor han er i fare for at blive slået ihjel af sine overordnede. Han undslipper dog med nød og næppe, men har desperat brug for medicin, som han har for vane at modtage med jævne mellemrum. Rachel Weisz spiller den forsker, der tjekker agenternes helbred, og da hun også med nød og næppe undslipper en nedslagtning oppefra, shanghajer han hende til at tage med sig til Manila for at redde ham med en antivirus. Første time af »Bourne Legacy« bevæger sig temmelig langsomt. Selv om det vrimler med forsøg på at skabe højspændte situationer med chefer i kontrolrum, der udstikker lodrette ordrer med meget bestemte miner, er man forvirret på et højere plan. Der slynges om sig med udtryk som Treadstone, Blackfriar, Outcome. De kunne ligeså godt have sagt »Twilight Zone«, »Outer Limits« og »X-Files«. Publikum efterlades for det meste i mørket. Så går det lidt bedre, da jagten kommer mere ud i det åbne senere, hvor man i visse perioder af filmen glemmer, at historien på den ene side er kryptisk, og på den anden side er helt og aldeles ligegyldig, fordi der intet er bag de kodede ord. Der er ikke noget spændende ved at se en agent, der forsøges slået ihjel af sine overordnede, medmindre man føler noget for ham og hans mål. Jeremy Renner viser anslag til både at kunne smile og slås, men særlig tæt på hans figur kommer man ikke, fordi historien mangler den sympatiskabende del. Rollelisten er ellers fyldt med gode gamle og en smule glemte navne som Stacy Keach, Edward Norton, Scott Glenn, Albert Finney og David Strathairn, men de er udstyret med søvngængeragtige roller og bruges helt ufatteligt inkonsekvent, ligesom deres dialoger i filmen er alt for slappe. Alt i alt kan James Bond godt tage den med ro igen efter at være tæt på at blive overhalet af Bourne, for han har nu for alvor rystet af igen. Efter at have kedet sig i godt to timer får man så en afslutning på filmen, der sætter en tyk streg under, at man har været tæt på at være til grin ved at købe billet. Den åbenlyst åbne afslutning, der viser i retning af en ny film med denne films makkerpar, trækker de sidste rester af tæppet væk under grunden til at se nærværende film. Så slå dog til den når vi nu er trukket i biografen i stedet for at fedtspille i det uendelige! Det er både en biografbillet og tiden trods alt for dyrebar til.",
        "metadata": {
            "source": "https://www.berlingske.dk/filmanmeldelser/bourne-efterfoelger-er-varm-agentluft",
            "image_url": "https://berlingske.bmcdn.dk/media/cache/resolve/image_x_large/image/62/625204/5485462-agenter-i-jagt-p-medikamenter.jpg",
            "publication_time": "Onsdag d. 15. august 2012, kl. 22.30",
            "author": null,
            "related_links": [],
            "attachments": []
        }
    }
}