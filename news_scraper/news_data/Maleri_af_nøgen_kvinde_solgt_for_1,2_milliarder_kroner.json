{
    "version": "1.0",
    "document": {
        "id": 11211,
        "title": "Maleri af nøgen kvinde solgt for 1,2 milliarder kroner",
        "content": "1,19 milliarder danske kroner - eller rettere 170,3 millioner dollars. Det var hammerslaget efter ni minutters budkrig på italienske Amadeo Modiglianis maleri af en nøgen liggende kvinde, »Nu Couché«, malet i 1917. Salget foregik på Christies auktion i New York mandag aften, hvor man havde tema-auktion over temaet »Kunstnerens muse«, og hvor Modigliani-maleriet i forvejen var vurderet som topnummeret. Sælger, Laura Mattioli Rossi, datter af den italienske samler Gianni Mattioli, var således garanteret mindst 100 millioner dollars. Seks købere bød på maleriet i den tætpakkede auktionssal, og maleriet endte hos en kinesisk køber, der bød over telefonen. Med hammerslaget på 170,4 millioner - inklusiv skat og auktionsgebyr - blev værket det næstdyreste, der er solgt på en auktion, kun overgået af Pablo Picasso tidligere på året. Auktionens næstdyreste værk var et stykke pop art af Roy Lichtenstein fra 1964 - »Nurse« - der gik til en anden køber over telefon for 95,4 millioner dollars - ca. 570 millioner kroner - inkl. gebyrer. Det var også et godt stykke over vurderingen på 80 millioner dollars, og den højeste pris endnu for et maleri af Lichtenstein. I alt blev de 34 værker på tema-auktionen solgt for 491.4 millioner dollars (3,4 mia. kroner).  ",
        "metadata": {
            "source": "https://www.berlingske.dk/kultur/maleri-af-noegen-kvinde-solgt-for-12-milliarder-kroner",
            "image_url": "https://berlingske.bmcdn.dk/media/cache/resolve/image_x_large/image/13/134793/11306497-us-auction-artist-muse-a-curated-evening-sale.jpg",
            "publication_time": "Tirsdag d. 10. november 2015, kl. 10.04",
            "author": "Ivar Carstensen",
            "related_links": [],
            "attachments": []
        }
    }
}