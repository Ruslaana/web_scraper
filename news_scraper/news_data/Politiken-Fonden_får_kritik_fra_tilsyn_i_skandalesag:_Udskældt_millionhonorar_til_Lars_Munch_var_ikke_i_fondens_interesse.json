{
    "version": "1.0",
    "document": {
        "id": 7384,
        "title": "Politiken-Fonden får kritik fra tilsyn i skandalesag: Udskældt millionhonorar til Lars Munch var ikke i fondens interesse",
        "content": "Beslutningen om at tildele en udskældt honorarordning til Lars Munch som ny formand i JP/Politikens Hus var ikke i orden, og den var ikke i fondens interesse. Det fremgår af en dugfrisk afgørelse fra Erhvervsstyrelsen – der fører tilsyn med landets erhvervsdrivende fonde – som Berlingske har fået aktindsigt i. Erhvervsstyrelsen kritiserer her, at Politiken-Fonden, som er den ene ejerfond bag Danmarks største private mediehus, ville give Lars Munch et højt formandshonorar 2,5 millioner kroner i tre år, selvom han kun skulle være formand i to år. Styrelsen udtaler i den forbindelse kritik af, at bestyrelsen i Politiken-Fonden ikke »udtrykkeligt afviste« følgende elementer af Lars Munchs indstilling til formandsposten i JP/Politikens Hus: Det er helt centralt, at bestyrelsesmedlemmer i de ejerløse erhvervsdrivende fonde alene varetager fondens interesser. Og det mener styrelsen ikke, at Politiken-Fondens bestyrelse gjorde i sagen om indstillingen af Lars Munch som formand i JP/Politikens Hus. »Bestyrelsen skulle således grundlæggende have forholdt sig mere kritisk til indstillingen – ikke mindst fordi indstillingen var udarbejdet af den samme person, som den vedrørte,« skriver styrelsen også. Lars Munch nåede kun at sidde i formandsstolen i JP/Politikens Hus i en måneds tid, efter Politikens egne journalister skrev om det høje honorar til Lars Munch. Honoraret var nemlig på niveau med det, han fik, da han år forinden sad på samme post, hvilket også mødte kritik dengang. Samtidig var honoraret godt 2,5 gange større end Peter Bartrams, som Lars Munch overtog posten fra, og som fik 950.000 kroner for at være formand. »På baggrund af den seneste tids kritiske omtale kan jeg se, at jeg ikke har den nødvendige opbakning, der skal til for at bringe Huset igennem de forandringer, jeg mener er afgørende de kommende år,« udtalte Lars Munch kort efter kritikken i enpressemeddelelse. Fra 2002 til 2014 var Lars Munch administrerende direktør i JP/Politikens Hus. Derefter fik han en bonus på16,8 millioner kronerfor de mange års tro tjeneste og blev formand i mediehusets bestyrelse. Som formand fik Lars Munch dengang også et højt formandshonorar på 2,3 millioner kroner, der blev kritiseret af medarbejderne. Lars Munch var i en årrække formand for Politiken-Fonden og skulle have overtaget formandsstolen i driftsselskabet JP/Politikens Hus. Men det måtte han bakke på, efter medarbejderne rettede hård kritik af hans store honorar.Fold sammenLæs mereFoto: Asger Ladefoged. I 2022 blev Lars Munch afsat som formand i JP/Politikens Hus og blev i stedet formand i Politiken-Fonden. I år skulle han så have genindtrådt som formand i driftsselskabet, hvilket han ifølge Berlingskes oplysninger længe har ønsket. Det er forløbet op til den beslutning, Erhvervsstyrelsen nu retter kritik af. Styrelsen hæfter sig også ved et af de centrale argumenter, som er brugt til at retfærdiggøre det store honorar. Her har blandt andre Finn Junge-Jensen – vikarierende formand for Politiken-Fonden, mens Munch sad i driftsbestyrelsen – fremhævet Munchs store erfaring i mediebranchen som forklaring på den usædvanligt høje betaling. Men styrelsen påpeger, at den nye formand i JP/Politikens Hus, svenske Raoul Grünthal, i dag modtager under halvdelen af Munchs honorar, selvom han har en tilsvarende lang medieerfaring. Grünthal har blandt andet mere end 15 års erfaring i toppen af den norske mediekoncern Schibsted, hvor han også i en periode var topchef – »hvilket efter styrelsens vurdering må siges at være relevant forudgående driftserfaring fra mediebranchen«, som det tørt bemærkes. Som nævnt kritiserer styrelsen også Politiken-Fondens beslutning om at lade Lars Munch få løn i tre år, selvom han kun skulle være formand i to år. Og flere bestyrelsesmedlemmer var faktisk ifølge styrelsen også kritiske over for beslutningen, som de alligevel endte med at vedtage enstemmigt. »På trods af dette (kritikken,red.) valgte en enig bestyrelse alligevel at tilslutte sig indstillingen, hvilket styrelsen er uforstående over for, da der på dette tidspunkt ikke ses at være påvist den fornødne sammenhæng mellem den funktion, som Lars Munch skulle varetage i det tredje år, og de arbejdsopgaver og den arbejdsindsats, som Lars Munch skulle varetage,« skriver styrelsen. Erhvervsstyrelsen skriver i sin afgørelse, at den ikke vil foretage sig yderligere i sagen, eftersom der »alligevel ikke vil ske en væsentlig forøgelse af vederlaget til formanden«. Lars Munch ønsker ikke at kommentere afgørelsen. Det skyldes, skriver han i en sms, at han ikke har deltaget i Politikens-Fondens behandling af hans indstilling som formand. Munch henviser til daværende formand Finn Junge-Jensen, som ikke ønsker at udtale sig om afgørelsen. Ien pressemeddelelsepå Politikens-Fondens hjemmeside, fremgår det, at JP/Politikens Hus var i en vanskelig situation, da Lars Munch kom tilbage som formand. »I denne vanskelige situation traf bestyrelsen (uden deltagelse af Lars Munch) efter udveksling af forskellige synspunkter enstemmigt beslutning ud fra, hvad fondens bestyrelse vurderede var bedst for JP/Politikens Hus,« hedder det. Tilsynet besluttede sig i foråret for at undersøge begge ejerfonde bag Danmarks største private mediehus i kølvandet på historier om høje millionlønninger, ulovlige fyringer og utidssvarende tilgange i fondene. Det skete efter historier om dels en – nu fundet ulovlig – fødselsdagsbonus på 2,2 millioner kroner til Jyllands-Postens Fonds tidligere formand, Jørgen Ejbøl. Og efter et pludseligt formandsskifte i JP/Politikens Hus, hvor Politiken-Fondens formand, Lars Munch, blev indsat som formand og fik 2,5 millioner kroner i årligt honorar, hvilket var 2,5 gange mere end forgængeren på posten, Peter Bartram.  Torsdag 22. august traf styrelsen afgørelse i sin undersøgelse af Jyllands-Postens Fond og rettede »alvorlig kritik« af den samlede bestyrelse. Styrelsen fandtmindst syv brud på årsregnskabsloven og erhvervsfondsloven, der som fællesnævner havde, at der havde været en »meget uheldig magtkoncentration« omkring den tidligere formand, Jørgen Ejbøl, der allerede havde fratrådt posten, efter undersøgelsen var blevet indledt. Fyringen af bestyrelsesmedlemmet Peter Bartram blev kendt ulovlig, og han genindtræder derfor. Samtidig vil styrelsen føre et skærpet tilsyn med fonden fremover. Med afgørelsen i Jyllands-Postens Fond var den ene del af styrelsens undersøgelse af de to ejerfonde overstået. Og nu – med afgørelsen i undersøgelsen af Politiken-Fonden – er tilsynsmyndighedens granskning formelt overstået.",
        "metadata": {
            "source": "https://www.berlingske.dk/virksomheder/politiken-fonden-faar-kritik-fra-tilsyn-i-skandalesag-udskaeldt",
            "image_url": "https://berlingske.bmcdn.dk/media/cache/resolve/image_x_large/image/183/1830287/24780964-jppolitikens-hus-p-rdshuspladsen-i-kbenhavn.jpg",
            "publication_time": "Mandag d. 02. september 2024, kl. 13.08",
            "author": "Emil Bo Rask",
            "related_links": [],
            "attachments": []
        }
    }
}