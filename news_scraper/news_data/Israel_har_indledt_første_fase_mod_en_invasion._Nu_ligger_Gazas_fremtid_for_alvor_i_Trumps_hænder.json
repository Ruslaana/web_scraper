{
    "version": "1.0",
    "document": {
        "id": 22534,
        "title": "Israel har indledt første fase mod en invasion. Nu ligger Gazas fremtid for alvor i Trumps hænder",
        "content": "Mens bomberne hagler ned over Gaza, afventer alle nu en reaktion fra USA. For hvis der er nogen, der kan hindre Israel i at invadere hele Gazastriben, er det præsident Donald Trump. Enklavens fremtid ligger med andre ord i præsidentens hænder, vurderer Berlingskes korrespondent i Mellemøsten, Gunnar Willum: »Lige nu afhænger det hele af, hvad Trump siger.« I løbet af det seneste døgn har det israelske militær indledt første stadie af sin nye, udvidede offensiv ved navn »Gideons vogne«. En plan der, ifølge Gunnar Willum, i yderste konsekvens kan få voldsomme konsekvenser for de palæstinensere, der bor i Gazastriben. »Hvis ikke Hamas overgiver sig og slipper gidslerne fri, så vil Israel invadere hele Gazastriben. Det vil blive enormt blodigt,« siger han. Reaktionen fra USA bliver dog afgørende for, om det går så vidt. Målet med operation »Gideons vogne« er at få kontrol over »strategisk vigtige« områder i Gaza.Fold sammenLæs mereFoto: Jack Guez/AFP/Ritzau Scanpix. Det israelske sikkerhedskabinet godkendte den 5. maj en plan om at erobre store dele af Gaza på ubestemt tid. Få dage senere – 13. maj – meddelte den israelske premierminister, Benjamin Netanyahu, at den kommende offensiv ville være »intens«. Til trods for de store og selvsikre ord, står den israelske leder nu i et kæmpe dilemma, vurderer Gunnar Willum. »Netanyahu og hans generaler siger, at det er en urealistisk plan, som vil koste de gidsler, der stadig befinder sig i Gaza, livet,« siger han: »De siger også, at det på lang sigt ikke vil være fornuftigt at have besat et område med to millioner palæstinensere, som bare hader israelere.« Internt i regeringen er det dog en anden sag. »Netanyahus problem er, at der er partier i hans regering, som vil lave bosættelser i Gaza. For dem er prisen ligegyldig, og de truer med at forlade regeringen.« Derfor kan Trumps ord blive afgørende. 58 mennesker er blevet dræbt hen over natten i Gazastriben. Det oplyser de Hamas-kontrollerede sundhedsmyndigheder ifølge Reuters. Berlingske kan ikke verificere oplysningerne.Fold sammenLæs mereFoto: Jack Guez/AFP/Ritzau Scanpix. Hvis USA lægger pres på Israel for at stoppe offensiven, bliver Netanyahu nødt til at lytte, og det vil ifølge Gunnar Willum give den israelske premierminister mulighed for at sende bolden videre: »Så kan han sige til den israelske befolkning, at det ikke er ham, men USA, der forhindrer krigen i Gaza. Problemet ved den taktik er, at vi ikke ved, om Trump rent faktisk vil gå ud og sige, at de skal stoppe.« Operation »Gideons vogne« gik i gang, kort tid efter at Donald Trump havde forladt Mellemøsten, hvor han har opholdt sig fra mandag til fredag. En tur, hvor han prioriterede Saudi-Arabien, Qatar og De Forenede Arabiske Emirater over USAs gamle venner og allierede i Israel. »Tidligere har han været meget støttende over for israelerne og sagt, at ‘I kan gøre, hvad I vil.’ Han ville ikke stoppe våbenleverancer, som Biden truede med at gøre,« siger Gunnar Willum. Men noget kan have forandret sig. »Israelerne er bange for, at det kan have påvirket Donald Trump at rejse rundt i arabiske lande, som har købt en masse amerikanske våben og lavet investeringer i USA,« siger Gunnar Willum: »Han er begyndt at italesætte, at folk i Gaza sulter. Måske vil han begynde at stille krav.« Under Donald Trumps besøg hos Mohammed bin Salman er der blevet lavet en aftale om, at Saudi-Arabien skal investere 600 milliarder dollar i USA.Fold sammenLæs mereFoto: Bandar Algaloud/Reuters/Ritzau Scanpix. I marts blev der sat et foreløbigt punktum i krigen mellem Israel og Hamas, da der efter hårde forhandlinger blev indgået en våbenhvile efter 15 måneders krig. Der gik knap to måneder, og så brød aftalen sammen. Kort forinden havde Israel genindført en total blokade af Gazastriben. Det har ifølge nødhjælpsorganisationer ført til kritisk mangel på mad. Flere har advaret om, at en hungersnød truer forude. Nu ligger Gazas skæbne i høj grad i hænderne på Donald Trump, og der er meget på spil. Også for Netanyahu. »Netanyahu har lovet, at Israel bliver ved, til krigen er vundet,« siger Gunnar Willum. ",
        "metadata": {
            "source": "https://www.berlingske.dk/internationalt/israel-har-indledt-foerste-fase-mod-en-invasion-nu-ligger-gazas",
            "image_url": null,
            "publication_time": "Lørdag d. 17. maj 2025, kl. 14.43",
            "author": "Anne Meisner Synnestvedt",
            "related_links": [],
            "attachments": []
        }
    }
}