{
    "version": "1.0",
    "document": {
        "id": 9163,
        "title": "En mand, som er blevet ufrivilligt far, burde kunne frasige sig faderskabet",
        "content": "»Men at en mand udnyttes til avl mod sin vilje, kan man åbenbart godt trække på skuldrene og grine ad. Og det skurrer grimt i mine øjne. Men umiddelbart kun mine,« skriverAminata Amanda Corr i en kommentari Berlingske om tv-serien »Skruk«. Det skurrer nu også i mine, og jeg synes, der er en kamp at kæmpe for de ufrivillige fædre. En kamp, som det er på høje tid, at vi tager fat på. Hvis en mand i dag får gjort en kvinde gravid, uden at ønske det, så har han ikke mulighed for at frasige sig faderskabet. I modsætning til kvinden kan han ikke vælge en abort eller at bortadoptere. Bortadoption er alene muligt for manden, hvis kvinden også ønsker at bortadoptere, eller hvis kvinden har en partner, der ønsker at adoptere barnet. Ligesom kvinder har mænd også forestillinger om, hvad det vil sige at være forælder, og hvordan man er en god forælder. Ligesom hos kvinder kan der være grunde til, at mænd ikke har lyst til eller ikke har overskud til at være forælder til et kommende barn. Og ligesom for kvinder er det en dybt ulykkelig situation at være i. Tv-serien »Skruk« på Netflix skaber debat om mænds rettigheder.Fold sammenLæs mereFoto: Netflix/Tine Harden Photo Credit Tine Harden. Vi har forståelse for, hvor ulykkeligt det er for kvinden, og viser hende omsorg og omtanke, også rent lovgivningsmæssigt. Det samme gør vi ikke for manden. Han er nærmest rettighedsløs. Især hvis der ikke har været et forhold forud. Manden kan enten vælge at forsøge at være far til et barn, han ikke ønskede, og på nogle vilkår, som er nogle helt andre end de forestillinger, han har haft om faderskab, eller han kan vælge at blive en, der bare betaler, men ikke er der, med alt, hvad der medfølger af skyld og skam over det. Vi skal kæmpe for fædrenes muligheder for at være »en rigtig far« i de situationer. Samtidig er det ikke i modstrid til dette også at kæmpe for hans ret til at sige nej. Der er situationer, hvor kvinden reelt har været ude i bondefangeri, hvor hun har har løjet om, at hun brugte prævention, og bevidst har forsøgt at blive gravid, selvom manden ikke ønskede det. Dette gør det uvildige faderskab til et overgreb, som står på i 18 år. Som udgangspunkt har alle børn ret til forældre, som sikrer omsorg og tryghed, og ofte er disse forældre de biologiske forældre, men ikke altid. Man kan blive adopteret, for eksempel af en anden mand og kvinde, af en enlig mand eller kvinde, af to mænd, af to kvinder. Det er ikke altid, at der er en far, og det er ikke altid, at der er en mor. En mand, som er kommet i ulykkelige omstændigheder og er blevet ufrivilligt far, burde have muligheden for at frasige sig faderskabet. Selvfølgelig er han stadig biologisk far til barnet, ligesom en sæddonor til et barn af en solomor er biologisk far, og man kan have en åben adoption, hvor barnet ved, hvem der biologisk er far, men også ved, at det ikke er en rigtig far. Det vil være langt mindre ulykkeligt for alle parter. At være far kan ikke og skal ikke reduceres til at være en, der betaler penge hver måned. Charlotte Birk Bruun er konsulent og kandidat i pædagogisk filosofi ",
        "metadata": {
            "source": "https://www.berlingske.dk/synspunkter/en-mand-som-er-blevet-ufrivilligt-far-burde-kunne-frasige-sig",
            "image_url": "https://berlingske.bmcdn.dk/media/cache/resolve/image_x_large/image/183/1830259/24780900-en-mand-som-er-kommet-i-ulykkelige-omstndighede.jpg",
            "publication_time": "Torsdag d. 29. august 2024, kl. 16.33",
            "author": null,
            "related_links": [],
            "attachments": []
        }
    }
}