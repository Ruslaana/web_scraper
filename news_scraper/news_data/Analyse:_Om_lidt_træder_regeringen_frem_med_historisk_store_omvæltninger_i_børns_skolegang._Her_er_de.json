{
    "version": "1.0",
    "document": {
        "id": 1707,
        "title": "Analyse: Om lidt træder regeringen frem med historisk store omvæltninger i børns skolegang. Her er de",
        "content": "Da Mattias Tesfaye (S) i december for første gang satte sig i Undervisningsministeriets hjørnekontor, havde han medbragt en liste. Den bestod af tre punkter. På et møde med sine nye embedsmænd gjorde ministeren det klart, at netop de tre punkter ville blive hans og regeringens mission. Listen bliver nu omdrejningspunktet i en stor reform af folkeskolen, som regeringen ifølge en lang række kilder vil tegne omridset af allerede ved Folketingets åbning på tirsdag. Punkterne på listen lød noget i stil med: Regeringen er selv forbeholden i forhold til at kalde omvæltningerne en reform. Ordet folkeskolereform har en klang af ødelagte venskaber og en stank af fejlslagne målsætninger. I stedet vil den tale om et nyt »kvalitetsprogram« for folkeskolen. Forstå det, hvem der kan. For ændringerne af skolen er i reformstørrelsen. Det første punkt på programmet er ikke nyt, men det er uforløst. En række undervisningsministre i træk har talt om behovet for en mere praktisk skole, men få har haft samme pondus i den dagsorden som håndværkeren Mattias Tesfaye. Han skrev i 2013 bogen »Kloge hænder«, hvori man kunne læse, at der var rejst en mur mellem teori og praksis, der »gør vores børn og unge stadigt dummere«. Nu får murersvenden muligheden for at vælte den mur. Mattias Tesfaye skrev bogen »Kloge hænder« i 2013. Ti år senere ligner den idégrundlaget bag en ny skolereform.Fold sammenLæs mereFoto: Linda Kastrup. Regeringen barsler ifølge flere kilder med en art moderne mesterlære, hvor skoletrætte unge i de ældste klasser kan få lov at tage ud og arbejde på en virksomhed to dage om ugen. En såkaldt 3+2-ordning vil sikre, at flere unge får øjnene op for erhvervsuddannelserne, mens de stadig undervises i dansk, engelsk og matematik tre dage om ugen i grundskolen. Der vil også blive ændret i prioriteringen af fag i de ældste klasser, der skal have mere praktisk/musisk undervisning. Det vil ske, uden at skoledagen bliver længere, så andre fag vil blive skåret til. Særligt idrætslærerne er nervøse for, hvordan den prioritering ender. Samtidig skal eksaminerne op på drejebænken. Der tales både om en mere moderne type eksamen, hvor man går praktisk til værks i flere, også boglige, fag og laver en podcast eller fremstiller et brætspil. Der tales også om færre eksamener og en større variation i eksamensrækken på forsøgsbasis. Måske skal alle ikke have de samme eksamener og den samme skolegang. Skolen skal i højere grad skræddersyes individet. Det betyder også, at der skal være mere plads til fordybelse. Det ord er vigtigt for regeringen. Forleden meldte den ud i Politiken, at de 10 procent fagligt svageste skal løftes i undervisning i små hold. For nogle betyder fordybelsen et ophold på en virksomhed, for andre et forløb, der er mere bogligt. En anden højtbesungen parole hos regeringen er at øge friheden for de danske folkeskoler. For mange har det været uklart, hvad det faktisk betyder. I første omgang betyder det ifølge kilder blandt andet en revision af de såkaldte læreplaner. Det er læreplanerne, der bestemmer indholdet i undervisningen. De er fyldt med tusindvis af små delmål som fremstår som en form for tjekliste for lærerne, der oftest hader dem. Med undtagelse af ganske få stemmer i folkeskolens forligskreds har der spredt sig en stemning af, at de skal laves om. Det vil måske endegyldigt lappe det forhold mellem lærere og socialdemokrater, der blev smadret under konflikten i 2013. Mange politikere var upopulære under lærerlockouten i 2013. Men Socialdemokratiet, her repræsenteret af daværende finansminister Bjarne Corydon, var især spændt for. Partiet har brugt ti år på at reparere på forholdet.Fold sammenLæs mereFoto: Martin Sylvest Andersen/Ritzau Scanpix. Og netop det forhold vejer til. En ny folkeskolereform er også en kommunikationsøvelse: Skolens parter skal inddrages, i modsætning til ved reformen i 2013. Denne gang vil det tage tid. Fortællingen om folkeskolens kvalitetsprogram er lige så vigtig som programmet selv. Undervisningsministeren har allerede været i Norge med skolens parter for at se nærmere på vores naboers forsøg på at ændre læreplanerne. Det arbejde har de brugt det meste af et årti på – og de er endnu ikke færdige. En lignende proces herhjemme vil være et stærkt signal om inddragelse. Af andre tiltag nævner flere, at skolebestyrelser skal have større ansvar – måske endda mulighed for at hyre og fyre skolelederen. Et tiltag, der taler imod frihedsparolerne, er, at skoler pålægges at lave bedre værksteder til håndværksfag. Mattias Tesfaye kaldte i Berlingske for nylig støjen for folkeskolens »største problem«. Socialdemokratiet er ikke bare et lov og orden-, men nu også et ro og orden-parti. Støjen er forbundet med den såkaldte inklusionstanke, som i 2012 blev lovfæstet. Kommunerne skal tilstræbe at få børn med særlige behov og diagnoser ind i de almene klasser. Undervisningsministeren har allerede luftetover for Berlingske, at lærerne igen skal have mulighed for at uddanne sig i specialpædagogik, så de kan håndtere inklusionen. Det kræver penge til efteruddannelse og muligvis også et linjefag i specialpædagogik på læreruddannelserne. Det ville stille mange forældre tilfredse, hvis man rullede intentionerne om inklusion tilbage, men det er økonomisk en umulighed. I stedet ønsker regeringen, at det i højere grad skal være midlertidigt at gå på en specialskole. Målet skal være at blive sluset tilbage i de almene klasser. Mange kommuner arbejder med såkaldte mellemformer, hvor de almene skoler eksempelvis har områder, hvor elever med særlige behov kan gå over, hvis de støjer eller har brug for et roligere miljø. Den idé er regeringen stor tilhænger af at udbrede. Regeringen har også tidligere bebudet, at den vil sætte en halv milliard af til såkaldte intensive læringsforløb. Det skal blandt andet modvirke, at nogle af de larmende elever kommer ud af klasserne, når de er kommet bagefter. For er man sat af, larmer man. Mens nogle af regeringens tiltag vil blive gennemført med kort aftræk, vil andre trække i langdrag. Det er læren efter 2013. Man trak dengang med et snuptag en reform ned over skolesektoren, som aldrig kom til at virke. Nogle tiltag vil efter alt at dømme blive fremlagt, når statsministeren åbner Folketinget tirsdag. Flere vil følge ugerne efter. Men det lange aftræk kan give problemer. Statsminister Mette Frederiksen under Folketingets åbning forrige år. Denne gang kommer hun efter alt at dømme med en ny retning for folkeskolen.Fold sammenLæs mereFoto: Søren Bidstrup. Skolens parter vil blive inddraget. Kommuner vil protestere, hvis for mange regler bliver lavet hen over hovedet på dem. Skoleledere vil stejle, hvis skolebestyrelser får hyre/fyre-ansvar. Lærerne finder også noget. Og så er der den magtfulde forligskreds bag folkeskolen, som kan være en ubarmhjertig forsamling for en minister, der vil gennemføre store ændringer. Merete Riisager (LA) ønskede at afskaffe hele folkeskolereformen, men kom kun igennem med småjusteringer. Pernille Rosenkrantz-Theil (S) fik aldrig sat et aftryk. Uanset udfaldet af regeringens planer skal det kunne forene både en Alex Ahrendtsen (DF) og en Lotte Rod (RV). Så regeringen bliver snart selv testet i, om den har ordentligt styr på sit håndværk. At Socialdemokratiet sidder for bordenden, er kulminationen på en årrække, hvor partiet har været i konflikt med sig selv på skolepolitikken. Er sosserne til for den lærde, reformpædagogiske middelklasse, der synes, at test og karakterer er bedaget – eller for de svageste elever, der kræver ekstra ressourcer, men passer ind i den socialdemokratiske velfærdsfortælling? Med en mere skræddersyet skole, behøver man slet ikke vælge. Test for nogle, håndværk for nogle, fordybelse for nogle. Noget for alle.",
        "metadata": {
            "source": "https://www.berlingske.dk/indland/analyse-om-lidt-traeder-regeringen-frem-med-historisk-store-omvaeltninger",
            "image_url": "https://berlingske.bmcdn.dk/media/cache/resolve/image_x_large/image/172/1720528/24536376-brne--og-undervisningsminister-mattias-tesfaye-s.jpg",
            "publication_time": "Søndag d. 01. oktober 2023, kl. 17.53",
            "author": "Kristoffer Kræn Sørensen",
            "related_links": [],
            "attachments": []
        }
    }
}