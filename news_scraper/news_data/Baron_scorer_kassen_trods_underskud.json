{
    "version": "1.0",
    "document": {
        "id": 19815,
        "title": "Baron scorer kassen trods underskud",
        "content": "Rederiaktionæren Johan Wedell-Wedellsborg, der ud over sin erhvervstitel også kan skrive baron på visitkortet, tabte millioner i et 2009, hvor rederifarten generelt har haft svære tider. Baronen er storaktionær i de to rederier Dannebrog og Nordana Line, og det ejerskab kostede ham sidste år et tab på over 25 millioner kroner før skat, da de to selskaber sejlede ud af 2009 med et samlet tab på 43 millioner kroner. Det skriver Børsen. Baronens holdingselskab Weco-Rederi Holding ejer dog også en række aktier og kursgevinsten har dog trukket bundlinjen en smule op. Til trods for det store underskud har baronen i seneste regnskab fået udbetalt 12 millioner kroner, og han understreger da også, at han ser lysere på fremtiden. ”Vi har sorte tal i begge rederier efter første kvartal og ser klart bedre tegn i markedet nu,” siger baronen, hvis far købte Dannebrog Rederi af den tidligere ejer C.K. Hansen i 1973. Faderen Ebbe Wedell-Wedellsborg er blandt andet kendt for at have været formand i Magasin gennem en længere periode.",
        "metadata": {
            "source": "https://www.berlingske.dk/karriere/baron-scorer-kassen-trods-underskud",
            "image_url": "https://berlingske.bmcdn.dk/media/cache/resolve/image_x_large/image/82/821850/2763772-prinsedb-mgeltnder-kirke---pool.jpg",
            "publication_time": "Mandag d. 28. juni 2010, kl. 07.37",
            "author": "Morten Johnsen",
            "related_links": [],
            "attachments": []
        }
    }
}