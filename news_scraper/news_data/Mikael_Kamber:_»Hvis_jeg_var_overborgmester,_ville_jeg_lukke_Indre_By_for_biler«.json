{
    "version": "1.0",
    "document": {
        "id": 5350,
        "title": "Mikael Kamber: »Hvis jeg var overborgmester, ville jeg lukke Indre By for biler«",
        "content": "Færdiggør sætningen: Hvis jeg var overborgmester, ville jeg ... »...Lukke Indre By for biler. Jeg har to gange haft fornøjelsen af at opleve byen uden biler: under coronalukningen og ved VM i cykelløb i 2011. Det er virkelig dejligt, når det stress- og støjniveau, som bilerne giver, forsvinder. Byen bliver fredfyldt, man kan høre fuglene fløjte, gå midt på gaden og sidde og vegetere. Tempoet kommer ned. Der skal selvfølgelig kunne køres varer til og fra butikkerne, og de mennesker, som bor i Indre By, skal også kunne komme til og fra i bil. Byen bliver et sted for mennesker, når der ikke er så mange biler, og det trækker folk til. De vil opleve livet i byen, når bilerne ikke er der, og tempoet går ned.« Hvor i byen har du haft dit lykkeligste øjeblik? »Det havde jeg i 1994. Jeg var nyforelsket og i Grøften i Tivoli med min kæreste Annette, og vi kunne ikke få nok af hinanden. Det var en sommeraften, men jeg havde fået for lidt tøj på og frøs, og vi sad der i timevis. Ingen af os ville hjem. Da de lukkede, og vi skulle hjem, var jeg blevet gennemkold og forkølet. Det var en rigtig mandeforkølelse, som ikke ville give slip, så Annette inviterede mig over i hendes lejlighed, så hun kunne pleje mig, og det gjorde hun godt. Jeg flyttede aldrig ud igen. Nu har vi boet her i gaden i 25 år – 14 år i den første lejlighed og 11 år i den næste.« Mikael Kamber fotograferet på Christianshavn, hvor han har boet med sin familie i mange år. På cykel, naturligvis. Efter hans mening burde cyklen være Københavns vartegn.Fold sammenLæs mereFoto: Oscar Scott Carl. Hvor går du ud i København – når du skal spise? Eller hvis du bare skal have en drink (eller flere)? »Jeg bor på Christianshavn og er virkelig enlocal boy. Hvis jeg skal have en drink, går jeg gerne hen til Christianshavns Bådudlejning & Café, som ligger lige ved siden af Torvegade, som er en støjende pulsåre i København, men baren ligger helt nede ved vandspejlet, hvor man kan se ænderne og bådene og de mange mennesker, som kommer forbi. Man sidder på en lille helle, hvor man kan se og følge med i byens liv, og samtidig er man i kontakt med elementerne. Hvis jeg skal ud at spise, ligger Sofie Kælderen tæt på min hoveddør. Der er servering ud til bolværket ved Christianshavns Kanal, og der kan jeg sidde og se livet glide forbi og møde folk, som jeg kender. Det er en stor livskvalitet at have boet det samme sted i 25 år – på det samme gadehjørne i to forskellige lejligheder – og kende området og dets beboere.« FAKTATV-vært og forfatterMikael Kamber (52), vært på TV 2 Nyhederne, foredragsholder, konferencier og forfatter til bøger om positiv psykologi.Opvokset på Fanø og i Esbjerg. Uddannet journalist i 1992.Har bl.a. været chefredaktør på JydskeVestkysten, direktør for Syddanske Medier og mediedirektør i DR.Siden 2012 TV-vært hos TV 2.Ivrig motionscyklist.Gift med tandlæge Annette Kamber. Sammen har de to døtre, som denne sommer bliver færdige med hhv. studentereksamen og 8. klasse. Familien bor på Christianshavn.FOLD UD Mikael Kamber (52), vært på TV 2 Nyhederne, foredragsholder, konferencier og forfatter til bøger om positiv psykologi. Opvokset på Fanø og i Esbjerg. Uddannet journalist i 1992. Har bl.a. været chefredaktør på JydskeVestkysten, direktør for Syddanske Medier og mediedirektør i DR. Siden 2012 TV-vært hos TV 2. Ivrig motionscyklist. Gift med tandlæge Annette Kamber. Sammen har de to døtre, som denne sommer bliver færdige med hhv. studentereksamen og 8. klasse. Familien bor på Christianshavn. Hvilke steder/bygninger ville du vise en udenlandsk gæst? »Det er vandet, havnen og broerne, der giver København sit særpræg, og det er også det, som gæster synes er spændende. Folk, som kommer fra lande, hvor man ikke er vant til en by med så meget vand, synes, det er fedt. Når man viser det til gæster, så genoplever man også selv glæden ved det. Københavns »hemmelige« og frodige baggårde er også en god ting at vise frem. Det kender man ikke så mange andre steder i verden – og vi er gode til baggårde i København. Så er der også Christiania. Det er jo utroligt, at vi midt i København har en byggelegeplads for voksne. Det sætter nogle tanker i gang – sådan kan man også leve, ligesom Pippi Langstrømpe. Og endelig vil jeg vise Amalienborg. Vi har en dronning og et kongehus med en 1.000 år gammel historie, og det synes man er eksotisk – særligt hvis man kommer fra et sted som for eksempel USA. Folk synes helt instinktivt, at København er en rar by. Det allerstørste plus ved byen er, at den er rar for bløde trafikanter. Vandet betyder også meget for mig. Jeg er vokset op på Fanø og sætter pris på vandet, som jeg kan se her fra mit vindue på Christianshavn.« Mikael Kamber under åben himmel på vej på gennem København på sin ladcykel, »som kan klare alt fra mindre sofaer og nedefter«. »Jeg bruger kun bilen, når der er et helt specifikt formål med det,« siger han.Fold sammenLæs mereFoto: Oscar Scott Carl. Hvordan ser du på elløbehjul? »De fungerer slet ikke. De eret fremmedelement i byen. Elløbehjul er farlige, de giver et dårligt flow i cykeltrafikken, de er stressende og flyder overalt. De er blot til gene, ikke spor miljøvenlige og folk får ikke motion, når de bruger dem. De skal ud. København er en cykelby. Punktum.«  Hvad burde være Københavns vartegn? »En cykel. Cyklen viser meget præcist, hvad København kan. I København kan man komme rundt på cykel på en sjov, sikker, miljømæssigt bæredygtig og social måde – samtidig med at det er sundt. Man kommer i form, når man cykler. Jeg cykler selv rundt hele tiden – også når det regner. Så tager jeg bare regntøj på. Folk er vant til, at jeg godt kan ankomme lidt halvvåd til møder og lige skal hænge regntøjet til tørre, inden mødet begynder. Jeg har også en ladcykel, som kan klare alt fra mindre sofaer og nedefter, og jeg bruger kun bilen, når der er et helt specifikt formål med det.« TV-værten Mikael Kamber fotograferet tæt på sin bolig på Christianshavn. Her har han boet i 25 år.Fold sammenLæs mereFoto: Oscar Scott Carl. ",
        "metadata": {
            "source": "https://www.berlingske.dk/kultur/mikael-kamber-hvis-jeg-var-overborgmester-ville-jeg-lukke-indre-by-for",
            "image_url": null,
            "publication_time": "Lørdag d. 13. juni 2020, kl. 21.45",
            "author": "Henrik Dannemand",
            "related_links": [],
            "attachments": []
        }
    }
}