{
    "version": "1.0",
    "document": {
        "id": 17825,
        "title": "En komiker i en voksen mands krop",
        "content": "Rowan Atkinson og Mr. Bean er uadskillelige. Hvor starter figuren, og hvor stopper personen? I fire årtier har komikeren spillet helt sin egen rolle i TV, radio og på film. Berlingske tegner her et portræt af manden, der for tredje gang giver den gas som den inkompetente superagent Johnny English. I den nye film »Johnny English slår til igen« er det atter blevet Atkinsons opgave at redde England fra onde kræfter. Denne gang er det et hackerangreb og en IT-superskurk, der truer kongeriget, men som altid må den britiske efterretningstjeneste nøjes med at sende den uheldige James Bond-kopi, Johnny English, ud for at klare skærene. Anmelderne har bestemt ikke kastet om sig med stjerner, men det gjorde de heller ikke i de to første English-film, der alligevel solgte for i omegnen af to milliarder danske kroner. Sådan er det med Rowan Atkinson. Det meste, som han rører ved, bliver til guld. For de fleste danskere står Mr. Bean-rollen nok stærkest, og den tavse figur, der er blevet beskrevet som »et barn i en voksen mands krop«, har gået sin sejrsgang verden over. To spinoff-film, en tegneserie, en bog, flere reklamefilm og en optræden ved De Olympiske Lege i London er det blevet til for Mr. Bean, som har været en særdeles indbringende affære for Atkinson. Allerede inden debuten som Bean 1990, havde Atkinson dog slået sit komiske talent fast med middelalderserien »Blackadder«, »Den sorte snog« på dansk. Serien er siden blevet kåret til en af de bedste komedieserier i Storbritannien nogensinde, og Atkinson er da også placeret på flere lister som en af verdens sjoveste personer. Hvis man tror, at der er lige så tomt inde bag gummiansigtet som Mr. Bean-figuren giver udtryk for, kan man godt tro om igen. 63-årige Rowan Atkinson har en kandidatgrad i elektroteknologi fra Newcastle University og det prestigefyldte Oxford University, England. Faktisk siges det, at Mr. Bean-figuren blev opfundet, mens Atkinson havde sin gang på Oxford, der ellers er mest kendt for sin lange historie og listen af kendte, kongelige og statsledere, som har taget deres uddannelse dér. Efter færdig uddannelse fra Oxford tog Atkinson kørekort til lastbil for at sikre sig et bierhverv, hvis ikke karrieren som komiker og skuespiller rakte. Det blev dog aldrig nødvendigt for bilnørden, der debuterede sidst i 1970erne på TV-stationen BBC og siden har tjent millioner på sin komik og mimik. FAKTABonusinfoFødt 6. januar 1955 i England.Den yngste af fire brødre. Den ældste, Rodney Atkinson, var i 2000 kun få stemmer fra at blive ny formand for det EU-skeptiske parti, UKIP.Blev far for tredje gang i starten af dette år. Kæresten, skuespiller Louise Ford, er 29 år yngre.Anslås at have en formue på mere end en milliard danske kroner.TV- og filmsucceser:Not the Nine O’Clock News, The Blackadder, Mr. BeanJohnny English – Genfødt (2011)Mr. Beans ferie (2007)Johnny English (2003)Bean (1997)FOLD UD Født 6. januar 1955 i England. Den yngste af fire brødre. Den ældste, Rodney Atkinson, var i 2000 kun få stemmer fra at blive ny formand for det EU-skeptiske parti, UKIP. Blev far for tredje gang i starten af dette år. Kæresten, skuespiller Louise Ford, er 29 år yngre. Anslås at have en formue på mere end en milliard danske kroner. TV- og filmsucceser: Flere gange har Atkinson været tæt på at komme alvorligt til skade i sin fascination af store og hurtige køretøjer. Han har angiveligt rekorden for den største forsikringssum, der nogensinde er blevet udbetalt efter en bilulykke. I 2011 kørte han galt i sin McLaren F1 og ramte et træ. Skaderne på bilen løb op i mere end 900.000 pund, skrev britiske medier dengang. Også et årti tidligere dansede Atkinson kinddans med døden. Under en ferie i det østafrikanske land Kenya mistede piloten på Atkinsons fly bevidstheden, og den britiske komiker var nødt til selv at holde flyet i luften, indtil piloten var kommet sig. Rowan Atkinson er som bekendt stadig flyvende.",
        "metadata": {
            "source": "https://www.berlingske.dk/kultur/en-komiker-i-en-voksen-mands-krop",
            "image_url": "https://berlingske.bmcdn.dk/media/cache/resolve/image_x_large/image/102/1025928/22312983-atkinson.jpg",
            "publication_time": "Tirsdag d. 16. oktober 2018, kl. 11.30",
            "author": "Mikkel Walentin Mortensen",
            "related_links": [],
            "attachments": []
        }
    }
}