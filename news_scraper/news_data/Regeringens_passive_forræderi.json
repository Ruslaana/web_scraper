{
    "version": "1.0",
    "document": {
        "id": 18224,
        "title": "Regeringens passive forræderi",
        "content": "Når statsministeren en gang indenfor få måneder udskriver valg, forlader begge forfatterne til denne kommentar Christiansborg efter næsten ti år i Folketinget. Og vi gør det med en dyb bekymring – for ikke at sige rædsel – for landets fremtid. Vi stillede op i 2001 for at hjælpe Pia Kjærsgaard med at redde Danmark fra at blive løbet over ende af en ukontrolleret masse-indvandring. Og det lykkedes for DF. Vælgerne havde fået nok af SR-regeringens indvandringskaos, og i maj 2002 forhandlede vi begge sammen med Peter Skaarup den stramme udlændingepolitik på plads med den nye VK-regering. Et lykkeligt politisk forlig var skabt. Og dermed var der skabt orden – en dansk orden – hvor der før var kaos. I dag er det sært at tænke tilbage på, for i dag ser det stærkt ud til, at det hele er tabt. Vi tænker ikke bare på den uhyggelige mulighed, at rød blok vinder valget, hvilket på sigt, men med temmelig stor sikkerhed, vil rulle udlændingepolitikken tilbage imod kaoset fra før 2001. Men vi tænker især på regeringen Lars Løkke Rasmussens servile passivitet og følgagtighed overfor EU-domstolens domme – Metock-dommen fra 2008 og Zambrano-dommen fra marts 2011 – en tikkende bombe under Danmarks mulighed for at føre selvstændig udlændingepolitik. Bomben er detoneret. Vi venter kun på braget. For hertil kommer, at vi ifølge kyndiges udsagn kan vente byger af lignende EU-domme i fremtiden. Domme, som – tilsyneladende bevidst – vil sigte på at give så mange som muligt fra den tredje verden opholds- og arbejdstilladelse i EU-landene – herunder Danmark – på linie med EU-borgerne. Og det ganske uanset, hvad disse medlemslande selv siger og gør. Man kan gætte på, at det vil blive ved, indtil der ikke er nogen national sammenhængskraft tilbage i de enkelte medlemsstater. EU-domstolen er nemlig ikke nogen domstol i klassisk europæisk forstand, hvor man dømmer i henhold til love, vedtagne af folkevalgte, men et politisk aktivistisk organ, der afsiger inappelable, ofte systemforandrende domme ud fra dommer- flertallets egne politiske målsætninger. Og hjemlen for dommene? Ja, den kan man selv opfinde. Domstolens formål er at udføre EU-traktatens krav om en stadigt snævrere union, og alle domme afsiges uden dissens, så en eventuel uenighed blandt dommerne ikke skinner igennem. Metock-dommen forbød – stik imod alle regler – Irland at afslå opholdstilladelse til en tredjelands-statsborger, som den britiske (tidligere camerounske) statsborger fru Metock havde giftet sig med i Irland, og som opholdt sig ulovligt i landet og stod for udvisning. Hvad der før var kriminelt var nu med ét slag lovligt, for det er med EU-domstolen, som det ifølge Grundtvig er med Guds ord: Den skaber, hvad den nævner. Dommen betegner principielt en åben ladeport for tredjelands-indvandrere, både til Irland, Danmark og alle andre EU-lande. Zambrano-dommen fra i år er endnu mere grotesk. Columbianeren Ruiz Zambrano havde siden 1999 opholdt sig ulovligt i Belgien og fået afslag på sin ansøgning om opholdstilladelse. Imens havde han fået to børn, der altså var født i Belgien og ifølge belgisk lov statsborgere i landet (i modsætning til i Danmark, hvor man får statsborgerskab ved afstamning). Hermed fulgte unionsborgerskabet. Nu bestemte EU-domstolen så, at børnenes unions- borgerskab gik videre til forældrene. Begrundelsen var, at børnene ikke kunne klare sig uden forældrene. – Som om familien ikke bare kunne rejse hen, hvor alle dens medlemmer havde lov at være. Når den danske regering er passiv overfor dette EU-juridiske galehus og dets systematiske nedbrydelse af vores selvstændige udlændingepolitik, betegner det en træt og slap opgivelse af substansen i det forlig, regeringen i maj 2002 indgik med Dansk Folkeparti, og som begge parter siden har forholdt sig loyalt til – indtil nu. Det er et passivt forræderi. Hvordan i alverden kan man opretholde et udlændingepolitisk forlig og så samtidigt leve med EU-domme, der trækker tæppet væk under forligets indhold? Er det ikke på tide, at regeringen træffer et valg? (For en ordens skyld: Det vil absolut ikke blive bedre under en eventuel rød regering, snarere tværtimod. Helle Thorning-Schmidt er som bekendt opfostret i EU-systemet og forholder sig tilbedende til hvert ord, der udgår af dets mund). Men hvad kunne regeringen da gøre ved sagen? At tale sig til rette med EU er en klar umulighed. En mulighed var det vel derimod, som Morten Messerschmidt har foreslået, at gennemtvinge en opdatering af vort rets- og udlændingepolitiske forbehold som en betingelse for et dansk ja til en traktatjustering, der kræver enstemmighed. En mere radikal mulighed er den, som professor dr. jur. Hjalte Rasmussen har anbefalet – simpelthen at ignoere dommene. Men hvordan kan en juridisk professor og EU-ekspert dog foreslå noget så rebelsk som at ignorere EU-domme? Det kan han blandt andet med henvisning til, at disse domme selv er ulovlige. »En ulovlig dom« er ganske vist et sjældent hørt fænomen, men her passer det altså. Hjalte Rasmussen har overbevisende peget på, at ifølge den fundamentale pagt mellem EU og medlems-landene hører ethvert område, der ikke udtrykkeligt sorterer under EU, hjemme under det enkelte medlemslands selvstændige forvaltning. Den såkaldte domstol tilsidesætter altså denne pagt og indskrænker de enkelte medlemslandes beføjelser uden skygge af hjemmel. Integrationsminister Søren Pind er vendt på en tallerken, så han fra at være stærkt kritisk overfor EU-domstolen nu kalder EU-eksperter, der kritiserer den, for »hysteriske«. Men sådan er det ofte, når nogen skal finde sig til rette på en ministertaburet. Så kan en dissident forvandle sig til en apparatchik. Der er ingen andre til at sætte regeringen stolen for døren og få den til at vågne op, end Dansk Folkeparti. Så lad os gøre det og sige, at det her vil vi ikke finde os i. Retter den danske regering fortsat pænt og artigt ind overfor EU-Domstolens aktivistiske afgørelser, er det et passivitetens forræderi overfor landet og et passivitetens forligsbrud overfor Dansk Folkeparti. Regeringen kan da ikke støtte sig på et parlamentarisk flertal og så samtidigt se stort på, at de aftaler, den har med støttepartiet, krænkes. Det er dumt, og det er uhæderligt. Oven i købet samtidig med, at man rask væk laver flertal sammen med rød blok om europagten – pagten om den euro, som den danske befolkning har sagt et klart nej til. INFOshop:Find den bedste advokat",
        "metadata": {
            "source": "https://www.berlingske.dk/kommentatorer/regeringens-passive-forraederi",
            "image_url": "https://berlingske.bmcdn.dk/media/cache/resolve/image_x_large_vertical/image/75/751140/3974750-pind.jpg",
            "publication_time": "Onsdag d. 06. april 2011, kl. 22.30",
            "author": null,
            "related_links": [],
            "attachments": []
        }
    }
}