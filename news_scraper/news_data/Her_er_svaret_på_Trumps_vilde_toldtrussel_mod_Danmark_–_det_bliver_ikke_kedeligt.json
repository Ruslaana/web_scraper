{
    "version": "1.0",
    "document": {
        "id": 11133,
        "title": "Her er svaret på Trumps vilde toldtrussel mod Danmark – det bliver ikke kedeligt",
        "content": "Spørgsmålet om Grønlands fremtid og dets placering i Vestens sikkerhedsarkitektur er alt for vigtigt til at drukne ispontane bemærkninger fra en kommende amerikansk præsidentpå et vilkårligt pressemøde i hans palæ Mar-a-Largo i Florida. Trusler om at ramme Danmark med høje toldsatser eller militær magt i Grønland rummer risikoen for, at vi fokuserer på Trumps ord frem for de underliggende realiteter. Det vil naturligvis for USA, for hele Vesten og dermed også for Danmark være uacceptabelt, hvis Grønland med sine kun 57.000 indbyggere, sin geografiske placering og sikkerhedspolitiske betydning blev en selvstændig stat uden nogen evne til at forsvare sit eget territorium og opretholde sin suverænitet, uanset hvor meget man i øvrigt respekterer ideen om folkenes selvbestemmelsesret. Det er uendelig trist for Grønland og for Danmark, at vi øjensynlig er nået til en skæbnestund for det grønlandske folk, hvor den naive drøm om fuld selvstændighed dør, fordi den aldrig har været realistisk. Man må alligevel spørge, hvilken af Trumps trusler mod Danmark vi skal tage mest alvorligt: den militære sabelraslen eller truslen om straftold.  USA har siden 1951 haft en militærbase i Grønland, som indtil 2023 var kendt som Thule-basen, og som i dag hedderPituffik Space Base; basen har fået et grønlandsk navn. Vi kan derfor ikke lade, som om Grønland ikke både er en del af det danske rigsfællesskab og en integreret del af USAs militære og sikkerhedspolitiske interessesfære. Et tomrum er ikke en mulighed. Derfor er den trussel, som i dag især må vække opsigt, at Trump taler om atstraffe Danmark med høje toldsatser i forhold til spørgsmålet om Grønland. Det er uendelig frustrerende og urovækkende, at en kommende amerikansk præsident udtaler sig i åbenlys uvidenhed om de handelspolitiske spilleregler. Det skaber en unødig støj og forvirring. I det mindste bliver vi så alle lidt klogere på, hvordan Danmark skal reagere – eller lade være med at reagere – på Trumps trusler. Allerede nu tales der om, at EU-landene skalaktivere deres mest moderne våbeni det handelspolitiske arsenal. Der tales om en slags handelspolitisk musketered, hvor EU skal indføre modforanstaltninger, hvis et land forsøger at bruge handelspolitikken til at udøve økonomisk tvang. Det sagde lektor Jens Ladefoged Mortensen fra Institut for Statskundskab tirsdag tilflere medier. Det er ironisk, at der tales om at aktivere det nyeste handelspolitiske våben,som er EU-forordningen om beskyttelse mod økonomisk tvang, mod netop USA. Det var så sent som i maj 2023, at USA som medlem af G7 sluttede sig til kampen mod økonomisk tvang. »Vi vil arbejde sammen for at sikre, at forsøg på at bevæbne økonomiske afhængigheder ved at tvinge G7-landene og vores partnere, herunder små økonomier, til at give efter og tilpasse sig vil fejle og møde konsekvenser,« står der iG7-kommunikeet fra maj 2023, som her er citeret fra hjemmesiden for Det Hvide Hus. At bruge toldsatser til at presse Danmark i en sikkerhedspolitisk og geografisk konflikt er selve definitionen på økonomisk tvang. Frankrigs tidligere udenrigsminister Stéphane Séjourné er den nye øverst ansvarlige for EUs handelspolitik som ny EU-kommissær for velstand og industriel strategi. Han er en af de magtfulde næstformænd i Europa-Kommissionen.Fold sammenLæs mereFoto: Olivier Hoslet/EPA/Ritzau Scanpix. Sagen er imidlertid, at musketereden mest var tænkt som et våben til at blive brugt mod Kina, Rusland og den type stater. Et eksempel var, daKina frøs importen af varer fra Litauen, fordi landet havde åbnet et repræsentationskontor i Taiwan. Der er ikke rigtig nogen, som havde tænkt på musketereden som et våben, der skulle bruges mod venligsindede nationer. Der var en anden god grund til at opfinde et nyt våben i det handelspolitiske arsenal, nemlig at finde en vej til at omgå EUs regel om, at indførelse af sanktioner kræver enstemmighed blandt EU-landene. Det nye handelspolitiske våben kan indføres med kvalificeret flertal – 55 procent af stemmerne i Rådet og 65 procent af befolkningen – og dermed vil eksempelvis Ungarns præsident, Viktor Orbán, som har rakt ud til bådeKina og Rusland, ikke kunne bremse anvendelsen af forordningen til beskyttelse mod økonomisk tvang. Når EUs ministerråd med et kvalificeret flertal har konstateret, at et land er skyldig i at udøve økonomisk tvang over for en medlemsstat, får Europa-Kommissionen ligesom i handelspolitikken vidtgående beføjelser til at svare igen med et passende og proportionelt svar i forhold til at indskrænke handel, investeringer, finans, intellektuelle rettigheder eller adgang til EU-midler. Maroš Šefčovič er den nye handelskommissær i EU-Kommissionen. Den slovakiske jurist er det længstsiddende medlem af EU-Kommissionen med skiftende kommissærposter siden 2009. Han er også en de mest erfarne og har blandt andet været ansvarlig for Brexit-forhandlingerne og EUs grønne strategi.Fold sammenLæs mereFoto: Olivier Hoslet/EPA/Ritzau Scanpix. Den danske topforsker ved Tysklands udenrigspolitiske institut DGAP og hans tyske kollega Claudia Schmuckervurderer i en analyse, at styrken ved ACI (Anti-Coercion Instrument) især er afskrækkelseseffekten, og at instrumentet formentlig først vil blive aktiveret, hvis der er tale om betydelige sikkerhedspolitiske og handelspolitiske spændinger. Men kernen er, at EU har fået et instrument, som skaber »en bro mellem de traditionelt opdelte områder handels- og sikkerhedspolitik,« påpeger de to forskere. EUs kommende udenrigspolitiske repræsentant, den tidligere estiske statsminister Kaja Kallas, har fået et nyt instrument i værktøjskassen, som skaber bro mellem handelspolitik og sikkerhedspolitik, nemlig instrumentet til at bekæmpe økonomisk tvang.Fold sammenLæs mereFoto: Olivier Matthys/EPA/Ritzau Scanpix. Så før nogen råber op om, at vi skal aktivere det nyeste handelspolitiske våben, skal man begynde et andet sted. Trumps toldtrusler er fortsat stadig trusler. Der er få dage til, at Donald Trump bliver præsident, hvor han så kan gøre alvor af sine trusler. Problemet er, at man ikke sådan uden videre kan sige, hvilke varer der stammer fra Danmark, eller som måske er produceret af danske virksomheder i USA. Danske varer kommer i handelsmæssig forstand ikke fra Danmark, men fra EU. Som nogle allerede har peget på, skal Trump altså designe sin toldtrussel på en sådan måde, at særtolden rammer specifikke danske virksomheder som Novo Nordisk og deres produkter som Ozempic og Wegowy eller eksempelvis danske vindmøllevinger fra Vestas. Det kan være svært, også hvis de amerikanske forbrugere og virksomheder har et stærkt ønske om at importere dem. Kernen er imidlertid en helt anden. Danmark hverken kan eller skal reagere på Trumps trusler direkte. Den stærkeste musketered, som vokser ud af vores EU-medlemskab, er, at handelspolitikken slet ikke er noget, som den danske regering skal tage sig af. I EU er handelspolitikken et fælles anliggende, og hele kompetencen til at drive handelspolitikken ligger i EU. Trump skal ikke ringe til statsminister Mette Frederiksen (S) om sin straftold. Han kan starte med at ringe til kommissionsformand Ursula van der Leyen. En særtold, som rammer danske varer, er et angreb på hele EU. Og hvis nogen tvivler på solidariteten, så kan man blot fundere over, at der er 26 andre lande, som mødt med en særtold på danske varer ville spørge sig selv, hvornår det bliver deres tur til at blive ramt af særtold fra Trumps administration. Der er en anden god regel i international handelspolitik. Den er ikke nødvendigvis at reagere for hurtigt og for følelsesmæssigt på teatertorden. Der er masser af tid til at advare Trump om konsekvenserne af at bruge handelspolitik som et sikkerhedspolitisk våben mod venligsindede lande, der kan finde ud af at stå sammen. Thomas Bernt Henriksen er Berlingskes erhvervskommentator Thomas Bernt Henriksen er erhvervskommentator på Berlingske.Fold sammenLæs mereFoto: Søren Bidstrup.",
        "metadata": {
            "source": "https://www.berlingske.dk/kommentar/her-er-svaret-paa-trumps-vilde-toldtrussel-mod-danmark-det-bliver-ikke",
            "image_url": "https://berlingske.bmcdn.dk/media/cache/resolve/image_x_large_vertical/image/187/1876197/24866139-urusula-van-der-leyen-er-eus-kommissionsformand-h.jpg",
            "publication_time": "Onsdag d. 08. januar 2025, kl. 21.30",
            "author": "Thomas Bernt Henriksen",
            "related_links": [],
            "attachments": []
        }
    }
}