{
    "version": "1.0",
    "document": {
        "id": 9566,
        "title": "Liberal Alliances kampagnechef slettede pludselig sin profil på socialt medie – og så begyndte spekulationerne at køre",
        "content": "De seneste par år har han været en af de mest markante stemmer herhjemme på det sociale medie X. Her har han gang på gang kastet sig ud i ofte ophedede debatter med Liberal Alliances politiske modstandere, og de færreste er blevet taget med fløjlshandsker på. Men i weekenden forsvandt hans profil, som ellers havde tusindvis af følgere, pludselig. Og det gik ikke ubemærket hen på det Elon Musk-ejede medie, der fortsat er bedst kendt under sit tidligere navn, Twitter. »Hvor blev Mads Korsholm af? Indhentede hans fortid ham endelig?«spurgte én bruger. »Det var nok nemmere (at slette sin profil helt,red.) end at slette alt det, han ikke vil være ved, at han har skrevet,«mente en anden. Flere endnu spekulerede i, om den hårdtslående kampagnechef fra Liberal Alliance mon havde slettet sin profil, fordi hans mange konfrontationer med politiske modstandere harmonerede dårligt medet stort interview, som Liberal Alliances leder, Alex Vanopslagh, havde givet til Berlingske samme weekend. Her havde Vanopslagh langet ud efter regeringens »grænseoverskridende« angreb på milliardæren Torben Østergaard-Nielsen og påpeget, at det ifølge ham vidner om et dybere problem: »I mine øjne ser vi oftere og oftere de her sager, hvor vi i det offentlige rum kaster os ud i en helt hæmningsløs og kraftig blodrus rettet mod enkeltpersoner, der skal udsættes for offentlige hekseafbrændinger for at tilfredsstille menneskets grimmeste sider,«sagde han: »Det foregår på en måde, som er hævngerrig og følelsesdrevet – og som fuldstændig fjerner alle idealer om medmenneskelighed, almen pli og dannelse.« Som radioværten Sandie Westh skrev somsit bud på baggrundenfor Mads Korsholms pludselig X-exit: »Det ville simpelthen tage for lang tid at rydde op i alle de svinere, Mads Korsholm har leveret gennem tiden, nu hvor hans formand har erklæret sig som formand for den gode tone-foreningen.« Ifølge Troels Johannesen, strategisk kommunikationsrådgiver og ekspert i politisk kommunikation på sociale medier, er Liberal Alliances kampagnechef »dygtig til politisk kommunikation og har også været dygtig på X«. »Han har den debatkant, der skal til for at varetage et job i Liberal Alliance, der helst vil lægge kant til regeringen og være den frække dreng i klassen. Han kan kommunikere med kreative metoder og gå lidt hårdere til andre politikere og partierne, end vi normalt ser fra politikerne selv,« siger han: »Det skaber indimellem forargelse, men det har – særligt da Liberal Alliance var et lille parti – været vigtigt for at kunne skabe medietid og effekt med de ressourcer, man bruger på sociale medier.« Troels Johannesen påpeger også, at Mads Korsholms beslutning om at vende X ryggen kan få konsekvenser for Liberal Alliance. I hvert fald på den korte bane. »X er særlig godt til at skabe historier i medierne, og der kan jeg da godt på Liberal Alliances vegne være bekymret for, at den fremmeste frontlinjesoldat har lagt sit mest effektive våben,« siger Troels Johannesen: »Når det så er sagt, er jeg sikker på, at både Mads Korsholm og partiet finder andre kanaler til at gøre sig bemærket og provokere i den offentlige debat.« »Vi var blevet så hypet på ideen om at lave et arrangement, der var lidt større, end vi var vant til, og til sidst tror jeg, vi sagde 'fuck it – vi tager K.B. Hallen',« sagde Liberal Alliances kampagnechef sidste år til Berlingske i forbindelse med det politiske show, som partiet og Alex Vanopslagh sidste år inviterede til. Her ses Vanopslagh på scenen ved showet.Fold sammenLæs mereFoto: Mathias Svold. Spørger man Mads Korsholm selv, er der flere grunde til hans exit. »Jeg har brugt fire år på Twitter og været yderst aktiv i alle årene. Undervejs er jeg blevet kampagnechef i Liberal Alliance, jeg har fået en kæreste, og i sommer blev jeg også far. Da jeg ikke har flere timer i døgnet end andre mennesker, har jeg været nødt til at se på, hvordan jeg bruger min tid og mine kræfter,« forklarer han i et skriftligt svar og uddyber: »Man har selv et ansvar for at sætte tempoet ned, hvis det går så hurtigt, at man ikke kan følge med. Det har jeg gjort nu.« Din partiformand og chef har netop givet en offentlig opsang om den her offentlige udskamning. Hvis man læste med på din profil, var din tone ofte hård og grænsende til udskammende. Har din forsvinding noget at gøre med, at din ageren på sociale medier på nogle områder gik lodret mod din chefs budskab? »Nej. Mine overvejelser om at forlade mediet har jeg haft i nogle måneder. Det koster at være så aktiv, som jeg har været. Ikke bare tid. Jeg har fået hemmelig adresse og en kontakt i politiet som følge af mit engagement i den offentlige debat. Det har jeg aldrig klynket over, men det er klart, at det har en pris at være fremme i skoene, som jeg har været det.« Hvis du synes, at du brugte for meget tid på sociale medier, har du så overvejet at bruge dem mindre aggressivt og bare lade være med at kaste dig ind i betændte debatter? »For nu holder jeg mig ude i en tid, og så må vi se, om jeg vender tilbage, og om det bliver i en anden form. Du havde mange tusinde følgere, og fra din platform kunne du gå i rette med Liberal Alliances modstandere. Mister dit parti ikke et vigtigt sted at komme til orde, når du ikke længere er der til at sætte de hårde tacklinger ind? »Det ved jeg ikke. Til gengæld ved jeg, at de nu får en kampagnechef, der har mere overskud til at varetage nogle af de mange andre opgaver, jeg sidder med.« Det er ikke kun Mads Korsholms profil på X, som har fået opmærksomhed de seneste år. Liberal Alliances kampagnechef står således også bag den kendte Instagram-profildkpolmemes, hvor politikere undertiden udstilles på ganske grovkornet og stærk satirisk vis. Spørger man Mads Korsholm til profilens fremtid, er svaret kort: »Det har jeg ikke tænkt på. Den fylder ikke meget i min bevidsthed.«",
        "metadata": {
            "source": "https://www.berlingske.dk/politik/liberal-alliances-kampagnechef-slettede-pludselig-sin-profil-paa-socialt",
            "image_url": "https://berlingske.bmcdn.dk/media/cache/resolve/image_x_large/image/176/1761920/24632342-det-blev-bemrket-af-flere-da-en-afalex-vanopsla.jpg",
            "publication_time": "Tirsdag d. 06. februar 2024, kl. 14.52",
            "author": "Thomas Søgaard Rohde",
            "related_links": [],
            "attachments": []
        }
    }
}