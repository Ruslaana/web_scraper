{
    "version": "1.0",
    "document": {
        "id": 20509,
        "title": "Lise Lotte aflurede markedet",
        "content": "Det var en flittig dame, som handlede aktier med nærmest arme og ben, der vandt hovedpræmien i det aktiespil, som Alm. Brand Bank, TV 2 og Berlingske Tidende har afviklet siden slutningen af august. Lise Lotte Jørgensen fra Slagelse, der i den forløbne uge fik udleveret en Volvo V50 T5 Momentum med over 200 hestekræfter, er ikke kommet sovende til topgevinsten i spillet, der koster over 500.000 kroner. Samlet lavede bankrådgiver Lise Lotte Jørgensen 67 handler, og det gav et afkast på 53,9 procent. Hun handlede dermed dobbelt så meget som den gennemsnitlige spiller, og strategien var på forhånd at gå målrettet efter aktier uden for KFX-indekset, fordi de ofte bevæger sig mere. »Havde det ikke været Matador-penge, hvad jeg nok ikke turdet handle så meget og være så aggressiv,« siger Lise Lotte Jørgensen. Slog manden med længderVinderen fortæller, at hun har brugt ganske meget tid især i spillets sidste uger på at aflure markedets psykologi. »Når en aktie stiger meget én dag, forsætter den ofte op dagen efter. Falder den meget én dag, er der også en tendens til, at den falder den næste,« siger Lise Lotte. Hun er med på, at det kun er sådan nogle gange, og at psykologien i markedet konstant ændrer sig, men det er så kunsten at aflure disse skift i stemninger og tendenser. Lise Lottes mand hedder Henrik Jørgensen, og han er økonomidirektør i Grønvold & Schou, der fremstiller byggematerialer. Han var også med i spillet, men han blev slået af konen med ikke mindre end 63.836 pladser. Sammen har de i forvejen en ældre bil, så den nye Volvo falder på et tørt sted. Sammen har de to børn: Jonas på syv år og Cecilie på 11 år. De var begge med til præmieoverrækkelsen i den forløbne uge, og selv om deres mor lige havde vundet en Volvo til over 500.000 kroner ved at spekulere i aktier, så havde ingen af de to børn aktier på deres ønskeseddel til jul. »Nej, det er ikke lige det, jeg ønsker mig,« siger Jonas. Da han hører, at han kan komme gratis i Tivoli, hvis han køber aktier i den gamle københavnske forlystelsespark, er han knap så sikker. Søgte ud på nettetLise Lotte Jørgensen er glad for, at spillet er overstået. »De sidste 14 dage har været fantastisk nervepirrende. Det har været sjovt, men hårdt især til sidst, da jeg kom foran og brugte mange timer på spillet hver dag,« siger hun. Information om aktier har hun især hentet to steder, fortæller hun. »Nemlig påwww.euroinvestor.dk, der blandt andet er et chathus om aktier, og så på Fondsbørsens hjemmeside. Euroinvestor er rigtigt god. Der kan man også finde en masse oplysninger om de enkelte selskaber.«. At det er en kvinde, som vinder aktiespillet, er måske ikke helt tilfældigt. Flere undersøgelser fra blandt andet USA, som har særlige foreninger for kvindelige aktieejere, har nemlig vist, at de er bedre end mænd til at investere og få penge til at yngle. Hvorfor ved man ikke præcist, men måske er de mindre aggressive, mere følsomme og bedre til at håndtere op- og nedture. Fandt de små papirerSpilleren på andenpladsen modtager et 42 tommer plasma TV fra Sony, der er så avanceret, at det ikke er kommet i handelen herhjemme endnu. Det er Kåre Brosbøl fra Herning, der fremover kan nyde film i denne hjemmebiograf. Kåre Brosbøl er også ansat i en bank, og han havde nærmest glemt, at han var med i aktiespillet, indtil han pludselig opdagede, at hans aktier i Århus United steg med ekspresfart. Det var sammen med en anden post i IC Companys med til at trække hans afkast op på 45,7 procent, hvilket kun én anden af de 90.000 deltagere i aktiespillet kunne gøre bedre. »Privat investerer jeg lidt i aktier via min pension,« siger Kåre Brosbøl. Det siges ofte, at man ikke skal investere i aktier, der kun sjældent handles. De har for stor afstand mellem salgs- og købskurser og kan være svære både at få fat i og komme af med igen. Men Kåre Brosbøl satsede bevidst på mindre likvide aktier i aktiespillet, altså aktier der kun sjældent handles. Er man klar til at tage en risiko i det virkelige liv, så mener han også, at det kan være en ide at købe måske ti af de aktier, der kun sjældent handles på Fondsbørsen: »Ofte ser man nemlig, at når de endelig rykker, så kan de stige 40-80 procent eller mere endnu på få dage. Rammer man man én af disse aktier, der stiger så meget, så er det noget, der virkelig batter,« siger Kåre Brosbøl.",
        "metadata": {
            "source": "https://www.berlingske.dk/diverse/lise-lotte-aflurede-markedet",
            "image_url": "https://berlingske.bmcdn.dk/media/cache/resolve/image_x_large_vertical/image/95/954455/495299-lise-lotte-aflurede-markedet--.jpg",
            "publication_time": "Lørdag d. 11. december 2004, kl. 11.15",
            "author": null,
            "related_links": [],
            "attachments": []
        }
    }
}