{
    "version": "1.0",
    "document": {
        "id": 18442,
        "title": "FCM-keeper stopper karrieren",
        "content": "29-årige Lasse Heinze har spillet sin sidste fodboldkamp på den professionelle scene. Det slog den FC Midtjylland-ejede målmand fast søndag i forbindelse med den norske pokalfinale, hvor Lasse Heinze sad på bænken for Sarpsborg. Lasse Heinze har i denne sæson været udlejet fra FC Midtjylland. »Kampen i dag er Sarpsborg 08s største kamp. Det bliver en kæmpe oplevelse at være deltager i en norsk Cup finale. Det er samtidig også min allersidste kamp som fodboldspiller,« skrev Lasse Heinze på sin Instagram-profil før kampen, som desværre for ham blev tabt 0-2. Det betyder, at mesterholdet Rosenborg er norske pokalmestre. Det er vedvarende hofteproblemer, der tvinger Lasse Heinze til at indstille karrieren. I Norge er det ikke blevet til meget spilletid på grund af problemerne, og nu har Lasse Heinze valgt at følge lægernes råd. Kroppen kan ikke holde til jobbet som professionel fodboldspiller. Lasse Heinze kan se tilbage på en lang og flot karriere i den bedste danske række. I løbet af karrieren spillede han i FC Midtjylland, Horsens og Silkeborg. I alt blev det til 177 Superliga-kampe.",
        "metadata": {
            "source": "https://www.berlingske.dk/sport/fcm-keeper-stopper-karrieren",
            "image_url": "https://berlingske.bmcdn.dk/media/cache/resolve/image_x_large/image/66/665205/11449228-traening-i-fc-midtjylland.jpeg",
            "publication_time": "Mandag d. 23. november 2015, kl. 07.39",
            "author": null,
            "related_links": [],
            "attachments": []
        }
    }
}