{
    "version": "1.0",
    "document": {
        "id": 17014,
        "title": "Triumph lukker og slukker for Espergærde-lager",
        "content": "57 ansatte hos lingerikoncernen Triumph i Nordsjælland går en usikker fremtid i møde. Fredag meddeler den store, internationale koncern, at den lukker sit lager i Espergærde. Lukningen af lageret i kystbyen nord for København er ifølge selskabet en del i en strategi, hvor den vil centralisere sine distributions- og serviceenheder. Funktionen skal fremover varetages fra Obernai i Frankrig, og dermed bliver de danske lageransatte overflødige. I meddelelsen understreger Triumph International Textil A/S, at Espergærde fortsat skal huse koncernens administrative funktioner for den nordlige region. »Selskabets salgs- og administrationsfunktioner for den nordlige region, som også ligger i Espergærde, vil ikke blive berørt af ændringerne. Op til 57 ansatte i Espergærde vil potentielt blive berørt af organisationsændringen,« skriver virksomheden i meddelelsen og tilføjer: »Sammen med samarbejdspartnere vil Triumph gøre alt for at finde en hensigtsmæssig løsning for alle medarbejdere og minimere eventuelle sociale konsekvenser for lokalsamfundet.« Samtidig skriver Triumph, at medarbejderne i Espergærde har »udført værdifuldt arbejde og ydet et væsentligt bidrag til selskabet«. Det ændrer dog ikke ved, at der over 50 medarbejdere, som nu ikke ved, om de jobsmæssigt er købt eller solgt. Triumph har globalt 33.000 ansatte og er en stor aktør inden for sit felt. Den har 2.000 dedikerede Triumph-forretninger - men regner man alle butikkerne, som sælger lingerimærket, med, så når man op på 40.000 forretninger. ",
        "metadata": {
            "source": "https://www.berlingske.dk/virksomheder/triumph-lukker-og-slukker-for-espergaerde-lager",
            "image_url": "https://berlingske.bmcdn.dk/media/cache/resolve/image_x_large/image/46/460216/8383224-pix-triumph.jpg",
            "publication_time": "Fredag d. 06. marts 2015, kl. 17.19",
            "author": "Nikolai Steensgaard",
            "related_links": [],
            "attachments": []
        }
    }
}