{
    "version": "1.0",
    "document": {
        "id": 20855,
        "title": "Den store drøm om Vestegnen blev hånet som et kikset eksperiment. Nu er »Galgebakken« smart igen",
        "content": "Her er brunt, mest brunt – og lidt grønt, og det gælder både naturen og arkitekturen. Det er varm, våd vinter her på den københavnske vestegn, og der kører gravemaskiner og lastbiler rundt i kvarteret, jeg er taget ud for at besøge. Der går håndværkere rundt ovre ved gravemaskinerne, og på kanten af bebyggelsen står den obligatoriske skurvognsby, hvor arbejdsmenneskene kan klæde om og drikke kaffe. Hurtigt vurderet minder den opstablede skurby temmelig meget om den bebyggelse, der er ved at blive renoveret, men når man trænger lidt længere ind i området, kan man se, at det er en uretfærdig bedømmelse. »Galgebakken«, som stedet hedder, er langt mere end en containerby, selvom husenes brune betonelementer, deres kasseagtighed, deres totale mangel på detaljer og den lidt kluntede proportionering får alting til at se en smule interimistisk ud. Mogens Lykketoft, her fotograferet med datteren Kit, hørte til blandt Galgebakkens oprindelige beboere.Fold sammenLæs mereFoto: Geert Bardrum/NF-NF/Ritzau Scanpix. Det er tirsdag, og der er ikke mange mennesker på gaden her midt på eftermiddagen, så jeg bliver glad, da jeg får øje på et stort skilt, der viser vej til købmanden. Den lille butik ligger på torvet, hvor der også er et fælleshus og en amfiscene. En lille gruppe ølentusiaster har fundet sammen i læ i en krog ved indgangen til butikken, og indenfor står Muhammad Riaz og ekspederer. Han bor ikke selv i kvarteret, men arbejder for den købmand, der forpagter butikken. Her er et jævnt, men ret bredt sortiment, inklusive et lille udvalg af brød og kager – og økologiske mælkevarer fra Øllingegaard. Bortset fra gourmetmælken er det en købmandsbutik som dem, man finder i alle små provinsbyer i Danmark. I de få minutter, jeg går rundt i butikken, kommer der flere kunder ind. Det er tydeligt, at folk her aktivt støtter købmandens eksistens. At de gør det, er ikke så sært, for Galgebakken er grundlagt på tanken om fællesskab og »småt-er-godt« og nærhed og alle de idealer, der prægede de tidlige 1970ere. Galgebakken er faktisk, trods sit uanselige ydre, intet mindre end et stykke dansk arkitekturhistorie: Det første store tæt-lav-boligbyggeri fra det brune og socialistiske årti, 1970erne. Konkurrencen om en stor tæt-lav-bebyggelse her i det nordlige Albertslund blev udskrevet i 1969, og fem år senere, i 1974, flyttede de første beboere ind. Galgebakken har således lige fejret 50-års jubilæum, og jeg er taget herud for at se, hvordan det går med stedet. Se, hvordan alle de mange paroler om fællesskab og nærdemokrati klarer sig i dag. Paroler og idealistiske drømme som Galgebakken og alle tidens andre boligeksperimenter blev født ud af og som pudsigt nok er ved at vinde ny genklang her i 2020erne. Galgebakken er mere struktur end arkitektur. Den slags bebyggelsesplaner var moderne i 60erne og 70erne, men de har det problem, at alting ligner hinanden.Fold sammenLæs mereFoto: Søren Bidstrup. Historien om Galgebakken er også historien om den københavnske vestegns udvikling. Her i Albertslund satte man sig for at virkeliggøre alle densåkaldte fingerplansideer for byudviklingen i Københavns periferi. Med transportkorridorer, grønne kiler og samlende bycentre. Vestskoven var lige blevet plantet, Albertslund havde fået S-togsstation i 1963, og byudviklingen var i fuld gang. I slutningen af 60erne havde mange allerede fået nok af det såkaldte kransporsbyggeri – de store højhusprojekter som Brøndby Strand og Høje Gladsaxe for eksempel. I stedet for kompakt og højt ville fremsynede kommuner bygge tæt og lavt, og Galgebakken blev det første færdigbyggede eksempel på, hvordan sådan et byggeri kunne se ud. Bebyggelsen blev tegnet af de unge arkitekter Hanne Marcussen, Jens Peter Storgaard og ægteparret Anne og Jørn Ørum-Nielsen. De var alle fire først i 30erne, da de vandt konkurrencen, og lige fra starten var Galgebakken både et stykke boligbyggeri og et manifest. Der var noget, der skulle bevises her. Med Galgebakken ville arkitekterne demonstrere, hvordan arkitektur kunne skabe større social sammenhæng i vores boligområder. En tæt by, hvor alle kendte hinanden og »kom hinanden ved«, som det hed i datidens sprogbrug. Galgebakken blev derfor tegnet som en bilfri bydel. Der var parkeringspladser fordelt på ringvejen omkring bebyggelsen, og derfra kunne man så bevæge sig til fods ind i området. Der var nogle få større veje til forsyningskøretøjer, men hovedsagelig bestod det interne trafiksystem af »gyder«, små smalle stier mellem husene. Ideen var, at folk ville finde sammen i gydefællesskaber, at de ville lade deres fordøre stå åbne og lave fællesspisninger, fællesmøder og fælles aktiviteter i det hele taget. Galgebakken blev lynhurtigt en magnet for venstreorienterede unge mennesker af enhver slags, og beretninger fra livet i bebyggelsen i 1970erne fortæller enstemmigt om en kultur, hvor socialdemokrater blev betragtet som sort reaktionære, og hvor alle andre end venstresocialister og DKP-kommunister blev kaldt »borgerlige«. Jeg går og lytter efter nogen, der spiller på bongotrommer og synger »ai-liu-liu-lai, for vi er socialister«, men hører ikke andet end gravemaskinerne. Galgebakken i år 2025 er trods alt ikke helt som Galgebakken i 1975. Der er ikke ofret megen energi på bygningsdetaljer og proportionering i Galgebakken, men det var heller ikke det, der var det vigtige, ville arkitekterne nok sige. I Galgebakken er det rummene mellem husene, der er det centrale.Fold sammenLæs mereFoto: Søren Bidstrup. Efter mit besøg i købmandsbutikken forlader jeg torvet – »Bakkens hjerte«, som de lokale kalder det – og begiver mig ind i det, man kunne kalde Galgebakkens nervesystem: de små gyder mellem husene. Her kan man umiddelbart se arkitekturen folde sig ud. De snævre rum med de uafskærmede forhaver virker intime og tætte på en god måde. En pergola spænder over gyden og medvirker til at binde dens to sider sammen. De bittesmå forhaver er lige præcis store nok til at give den nødvendige afstand til det fælles rum, og hele Galgebakkens grundfortælling bliver meget tydelig her. Som ren form, som æstetik, er her stadig ikke meget at komme efter, men det gør ikke så meget. Det er ikke det, der er det væsentlige her. Galgebakken er formgivet mere som struktur end som arkitektur. Små ensartede celler, som breder sig ud over grunden, og som egentlig mageligt kunne fortsætte ud på den anden side af ringvejen. Den slags arkitektur uden hierarki, uden et centralt fokus, var meget populær i 60erne og 70erne, men typologien har nogle oplagte problemer: Den forskelsløse repetition af helt ens elementer gør det umuligt at finde rundt i bebyggelsen. Alt ligner hinanden, og der er ingen markante forskelle at orientere sig efter. Det er præcis den form for arkitektur, der har givet modernismen et ry som keeeeeeeeedelig. Hvis man kan se bort fra dét indbyggede problem, er der dog mange gode ting her i Galgebakken, og da jeg møder et ægtepar, der har boet her siden 1976, kan de begge bekræfte, at Galgebakken er et dejligt sted at bo. De nyder fællesskabet og de mange arrangementer og aktiviteter, man kan deltage i. Her er et kor, her er foredrag i fælleshuset, og mindst en gang om ugen er der fællesspisning. Beboerne skiftes til at lave mad, men beboerforeningen har ansat en person til at stå for indkøb og til at holde styr på de mange fællesaktiviteter, man kan være med i, og de mange fælles redskaber, man kan låne eller leje. De bittesmå gyder, der forbinder de lidt større »fællesgyder«, er meget, meget snævre.Fold sammenLæs mereFoto: Søren Bidstrup. Desværre for Galgebakken og bebyggelsens beboere blev den bygget med 1970ernes optimistiske lyst til at eksperimentere med materialer og byggeteknik. Allerede et år efter husene stod færdige, begyndte de flade tage at springe læk, og samtidig med at det regnede ind, fik mange af husene store problemer med skimmelsvamp. Man har lige siden løbende arbejdet på at udbedre skaderne, men det har ikke rigtig hjulpet. I 2022 gik man derfor i gang med et stort projekt, som en gang for alle skulle reparere og fremtidssikre Galgebakken. Husene har i de seneste år været fuldstændig splittet ad og er nu efterhånden sat sammen igen på en måde, der efter alle eksperters mening betyder, at de i fremtiden vil være både tætte og skimmelfri. Galgebakken vil altså forhåbentlig stå i endnu 50 år, og til den tid vil en anden københavnersnude end mig nok igen begive sig på udflugt til Vestegnen for at gå på opdagelse i fortiden. Det spændende i dag er, at Galgebakken efter at have været lige midt i tidsånden i 1970erne og dernæst hånet som håbløst anakronistisk og andefodssocialistisk i 1980erne og 1990erne nu igen fungerer som inspiration for yngre arkitekter. Mange steder i landet bliver der bygget bofællesskaber efter de gamle principper: mindre boliger og større fællesarealer, ingen ligusterhække og masser af samvær. Folk er måske ikke så rabiat venstreorienterede mere, men tanken om at bo lavt, tæt og naturnært er kommet tilbage. Forhåbentlig uden skimmelsvamp denne gang.",
        "metadata": {
            "source": "https://www.berlingske.dk/arkitektur/den-store-droem-om-vestegnen-blev-haanet-som-et-kikset-eksperiment-nu",
            "image_url": null,
            "publication_time": "Lørdag d. 01. februar 2025, kl. 21.28",
            "author": "Holger Dahl",
            "related_links": [],
            "attachments": []
        }
    }
}