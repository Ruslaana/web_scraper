{
    "version": "1.0",
    "document": {
        "id": 18755,
        "title": "Spørgsmål foran spejlet",
        "content": "Hvor Efie Beydins »Kantate til Emilia« (2009) foregik i Rom, er det i hendes nye bog »Rejsen til Arkadien« Athen, der danner ramme for den specialestuderende Annas søgen efter identitet. I Det Danske Institut i Athen arbejder hun sig ind på sit speciale og kommer hermed et lille skridt tættere på sin far Yannis, som hun aldrig rigtig har lært at kende. Yannis blev som barn reddet ud af det brændende Istanbul under den voldelige uddrivelse af den græske minoritet i september 1955. Annas søgen under det hvide, græske lys medfører et møde med en aldrende, dansk forfatter - og en traumatisk oplevelse. Efie Beydin formår at indkredse den dirrende længsel efter nærvær og tilhørsforhold hos en ung, angstpræget og selvdestruktiv kvinde. Men romanen har mere karakter af novelle og er mindre original end »Kantate til Emilia«.",
        "metadata": {
            "source": "https://www.berlingske.dk/boganmeldelser/spoergsmaal-foran-spejlet",
            "image_url": "https://berlingske.bmcdn.dk/media/cache/resolve/image_x_large/image/69/693100/4721841-rejsen-til-arkadien.jpg",
            "publication_time": "Torsdag d. 08. december 2011, kl. 22.30",
            "author": null,
            "related_links": [],
            "attachments": []
        }
    }
}