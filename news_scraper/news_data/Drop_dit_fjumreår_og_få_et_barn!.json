{
    "version": "1.0",
    "document": {
        "id": 6272,
        "title": "Drop dit fjumreår og få et barn!",
        "content": "Jeg er for nylig blevet far, og jeg ville ønske, at jeg var blevet det noget før. Gennem min opvækst og mit ungdomsliv har jeg fået tudet ørerne fulde med, at børn medfører søvnløse nætter, tilsidesættelse af egne behov og nedslidende, bebyrdende ansvar. Der hersker en diskurs i dette land om, at børn er et besværligt, tidskrævende arbejde, og man skal sikre sig at have udlevet sine drømme, før man går i gang med at anskaffe sig et skrigende lille kræ. Og alle, der overvejer at få børn, bliver altid mødt med de samme spørgsmål eller kommentarer: »Er du nu sikker på, at du er klar til så stort et ansvar?« »Du kan ikke feste, efter du har fået et barn.« »Vær sikker på, at du har udlevet dine rejsedrømme, før du bliver far.« Men, hvad skyldes denne diskurs? Jeg tror, det hænger sammen med vores syn på livet som borger i velfærdsstaten. Vores liv er fastlåst i strukturer, rutiner og ansvar for skolegang, uddannelse, fritidsjob og arbejdslivet. De fleste danskere ser derfor 20erne som en periode, hvori de kan udleve deres sorgfrie liv, komme sent hjem, have mange seksualpartnere og generelt leve et frit og udsvævende liv. Men en skønne dag falder hammeren; Man finder en partner i vrimlen, køber en andelslejlighed på Vesterbro og bliver enige med hinanden om at skabe et nyt væsen til Jorden.  Vi er derfor lykkedes med at skabe en dikotomi, et modsætningsforhold mellem det unge ansvarsløse liv og det voksne forældreliv, hvor det ene ses som det frie, sjove og eksperimenterende, mens det andet ses som det stabile, tunge og kedelige. Mens min kone var gravid, kunne jeg mærke en kugle vokse sig større i mine indvolde, det var frygten for, at livet, som jeg kendte det, var slut. Fra barnet blev født, ville jeg ikke længere være mit gamle sjove jeg, men udelukkende FAR til en lille baby. Mit liv ville blive fyldt af sure pligter, babygråd, stinkende lortebleer, skrig og skrål og et lettere psykotisk kvindemenneske, der udelukkende fokuserede på barnet, som suttede ved hendes bryst. Alt sammen skræmmekampagner, jeg havde fået fortalt de seneste 15 år.  Da barnet kom til verden, var min oplevelse en fuldstændig anden. Alt det ansvar, praktiske arbejde og udfordringer, som pludselig mødte mig i hverdagen, var ikke sure pligter eller kedelige opgaver, tværtimod, det var faktisk dejligt at have ansvar for et lille liv, et lille liv somjegskulle passe på. Jeg fandt også ud af, at det ansvar, jeg altid har fået at vide, er anstrengende og besværligt, i virkeligheden er det bedste, der nogensinde er hændt mig. Det har ganske enkelt gjort mig til et bedre, mere ansvarsbevidst og lykkeligere menneske. Men hvorfor er det, at vi i Danmark har så travlt med at fortælle ungdommen, at de skal vente med at få børn, og at de skal nå at få løbet hornene af sig og festet rigeligt, inden de slår sig ned? Er dette overhovedet et godt råd, eller kommer det i sidste ende til at gøre mere skade end gavn? I Danmark er gennemsnitsalderen for førstegangsfødende 29 år, hvilket man må formode skyldes, at i den alder er folk færdige med uddannelse, har et fast job og formentlig en mere eller mindre permanent bolig. Nu er de endelig klar til at få børn! Alt andet er ordnet, nu mangler der bare projekt baby. Men for nogle bliver dette en besværlig drøm, især da mange er ældre end 29 år, og fertiliteten falder drastisk, efter man har passeret de 30. Så bliver projekt baby pludselig til projekt fertilitetsbehandling, knap så sexet. Dette er faktisk så hyppigt, at hvert tiende barn bliver undfanget på en fertilitetsklinik. Oven i dette er fødselsraten styrtdykket i Danmark de seneste år og ligger nu på 1,73 barn per kvinde, hvilket er for lavt, hvis vi skal lykkedes med at reproducere os selv. Hvis vi skal have nogle til at betale for vores plejehjem, når vi er grydeklar til de varme hænder, skal det tal over 2,1. Men det skal ikke være de samfundsmæssige argumenter, der vejer tungest, da der højst sandsynligvis også er gode argumenter for, at danskere generelt skal have færre børn; klimaforandringer, overbefolkning etc. Men på det personlige plan er jeg sikker i min sag: Jeg ville ønske, at jeg havde fået børn tidligere i mit liv, da de små skabninger har lært mig mere end nogle fjumrerejser eller ligegyldige deltidsjob, jeg tog i mine sabbatår. Mit råd til ungdommen vil derfor være: Få jer nogle børn, mens I alligevel fjumrer rundt. Jes Buster Madsen er cand.mag. og lektor i Kognitiv Neuroscience",
        "metadata": {
            "source": "https://www.berlingske.dk/kommentarer/drop-dit-fjumreaar-og-faa-et-barn",
            "image_url": "https://berlingske.bmcdn.dk/media/cache/resolve/image_x_large/image/135/1353835/23572831-barnevogn.jpg",
            "publication_time": "Mandag d. 09. november 2020, kl. 20.00",
            "author": null,
            "related_links": [],
            "attachments": []
        }
    }
}