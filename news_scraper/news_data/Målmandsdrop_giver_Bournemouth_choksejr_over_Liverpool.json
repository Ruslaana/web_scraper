{
    "version": "1.0",
    "document": {
        "id": 7533,
        "title": "Målmandsdrop giver Bournemouth choksejr over Liverpool",
        "content": "Bournemouth. De tre point lå lige til højrebenet for Liverpool søndag ude mod Bournemouth. Men i et vanvittigt comeback i det sidste kvarter scorede Bournemouth tre gange og vendte opgøret på hovedet med en 4-3-sejr. Opgøret i Premier League virkede ellers til at være afgjort, da Liverpool var foran 3-1 efter lidt over en times spil. Hjemmeholdet kæmpede sig dog tilbage, og da Liverpool-keeper Loris Karius droppede i overtiden, kunne Nathan Aké sikre sejren. Liverpool kunne med en sejr været kommet blot ét point efter Chelsea i toppen, men forbliver på tredjepladsen med 30 point efter opgøret. Liverpool var på forhånd favoritter, og efter 20 minutter kom der gang i målscoringen. Sadio Mane blev sendt afsted med en høj aflevering fra Emre Can, og senegaleseren prikkede smart bolden forbi den rutinerede Bournemouth-keeper Artur Boruc, der var kommet på mellemhånd i situationen. Så var gæsterne foran 1-0, og den føring blev fordoblet blot to minutter senere med et klassemål af Divock Origi efter en lynhurtig omstilling. Jordan Henderson spillede bolden i dybden langt nede fra egen banehalvdel. Det fangede hjemmeholdets defensiv, og Origi fik frit løb mod Bournemouth-målet. Boruc farede ud af sit mål, men uden for feltet kom Origi først, driblede forbi og hamrede bolden i mål fra en spids vinkel. Bournemouth var ikke ude af opgøret og viste evnen til pludselig at kunne true ud af ingenting, men gæsterne gik til pausen med 2-0-føringen. Anden halvleg var ti minutter gammel, da James Milner klodset nedlagde netop indskiftede Ryan Fraser i feltet. Det gav hjemmeholdet et straffespark, som Callum Wilson sikkert omsatte til 1-2-reducering. Så havde opgøret fået lidt spænding, men den slukkede Emre Can umiddelbart efter en times spil efter et oplæg fra Sadio Mane lige uden for feltet. Tyskeren betænkte sig ikke og knaldede bolden i mål til 3-1. James Milner var tæt på at øge føringen på et hjørnespark, hvor bolden dog lige akkurat ikke var over stregen. I stedet fik hjemmeholdet reduceret til 2-3 med 14 minutter igen. Efter opspil, som Liverpool-forsvaret burde have afværget endte bolden hos Fraser, der resolut bankede den i mål. Fraser var i det hele taget i hopla, og to minutter senere lagde skotten op til udligningen, da han serverede bolden til Steve Cook, som gjorde det til 3-3. I overtiden var det så Nathan Aké, der sikrede sejren, da Karius i Liverpool-målet parerede bolden direkte ud til ham efter en Bournemouth-afslutning. /ritzau/",
        "metadata": {
            "source": "https://www.berlingske.dk/sport/maalmandsdrop-giver-bournemouth-choksejr-over-liverpool",
            "image_url": "https://berlingske.bmcdn.dk/media/cache/resolve/image_x_large_vertical/image/5/58612/15665585-liverpools-sadio-mane-celebra.jpeg",
            "publication_time": "Søndag d. 04. december 2016, kl. 16.37",
            "author": null,
            "related_links": [],
            "attachments": []
        }
    }
}