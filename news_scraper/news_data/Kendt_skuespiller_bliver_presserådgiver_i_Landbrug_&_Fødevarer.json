{
    "version": "1.0",
    "document": {
        "id": 10980,
        "title": "Kendt skuespiller bliver presserådgiver i Landbrug & Fødevarer",
        "content": "Anne Sofie Espersen er mest kendt for sine mange roller i danske film, tv-serier og på de skrå brædder, herunder Det Kongelige Teater. Hun har også været tv- og podcastvært, foredragsholder og udgivet en bog. I 2023 skal Espersen så prøve kræfter med noget helt nyt og markant anderledes. Fra februar skal den 49-årige skuespiller nemlig være presserådgiver for brancheorganisationen Landbrug & Fødevarer. Det skriver hun i et opslag på LinkedIn. »Det er med stor stolthed og taknemmelighed, jeg kan sige, at jeg om et par uger påbegynder et nyt kapitel i mit arbejdsliv, hvor jeg får lov at sætte helt andre kompetencer i spil.«  Anne Sofie Espersen lægger dog ikke skuespillet helt på hylden. Hun kommer i hvert fald stadig til at tage telefonen, hvis nogen ringer i den forbindelse, skriver hun. I 2019 var Anne Sofie Espersen på sinblogåben om at være blevet diagnosticeret med den autoimmune sygdom Multipel Sclerose, der rammer kroppens nerveceller og kan betyde forstyrrelser af sanser og muskler samt medføre træthed. Efter diagnosen har hun lagt sit liv markant om, har hun fortalt tilBerlingske, med blandt andet ændrede kost- og motionsvaner. Nu er det så arbejdsvanerne, der skal lægges om. »How do you like them apples?!!« afslutter den nyslåede presserådgiver sit opslag på LinkedIn.",
        "metadata": {
            "source": "https://www.berlingske.dk/business/kendt-skuespiller-bliver-presseraadgiver-i-landbrug-foedevarer",
            "image_url": "https://berlingske.bmcdn.dk/media/cache/resolve/image_x_large_vertical/image/163/1634682/24314191-.jpg",
            "publication_time": "Onsdag d. 11. januar 2023, kl. 10.41",
            "author": "Emil Bo Rask",
            "related_links": [],
            "attachments": []
        }
    }
}