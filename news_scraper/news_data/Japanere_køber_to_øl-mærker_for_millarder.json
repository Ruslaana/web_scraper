{
    "version": "1.0",
    "document": {
        "id": 12625,
        "title": "Japanere køber to øl-mærker for millarder",
        "content": "Det japanske bryggeri Asahi Group overtager mærkerne Peroni og Grolsch fra Sabmiller til en pris af 2,55 mia. euro. Det rapporterer Bloomberg News.  Købsaftalen, der tidligere på onsdagen er blevet rygtet i flere medier, er blevet bekræftet i løbet af eftermiddagen. Asahi er Japans største bryggeri med en markedsandel på 38 pct., men selskabet forsøger at skabe vækst uden for hjemlandet, hvor ølsalget er faldet over de seneste to årtier.  Handlen vil give Asahi fodfæste på det europæiske marked, hvor det i øjeblikket ikke har nogen stærk eksponering. Den kommende formand for det japanske bryggeri, Akiyoshi Koj, sagde tirsdag, at han har ambitioner om at gøre virksomheden til en aktør på det globale marked og udvide uden for Asien. Salget af Peroni og Grolsch skal desuden gøre AB Inbevs overtagelse af verdens næststørste bryggeri, Sabmiller, mere tåleligt for konkurrencemyndighederne.  ",
        "metadata": {
            "source": "https://www.berlingske.dk/virksomheder/japanere-koeber-to-oel-maerker-for-millarder",
            "image_url": "https://berlingske.bmcdn.dk/media/cache/resolve/image_x_large/image/18/180245/12284904-asahi-group-sabmiller.jpg",
            "publication_time": "Onsdag d. 10. februar 2016, kl. 15.22",
            "author": null,
            "related_links": [],
            "attachments": []
        }
    }
}