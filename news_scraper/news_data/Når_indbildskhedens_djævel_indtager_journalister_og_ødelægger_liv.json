{
    "version": "1.0",
    "document": {
        "id": 5542,
        "title": "Når indbildskhedens djævel indtager journalister og ødelægger liv",
        "content": "Nok er mit fag, journalistikken, af uundværlig værdi, men det stinker til tider. Fejl kan vi alle begå, som journalist eller ej, men en skamplet på min profession er uviljen til at vedstå egne fejl. Påpeges fejl, bagatelliseres eller benægtes de typisk. Hvis ikke de søges fortiet ud i glemsel, eventuelt via et »ingen kommentar«, selv hvor det står klart, at journalisten har kørt over for alle røde lys i de presseetiske lyskryds. Skulle samme metoder blive anvendt af en direktør, politiker eller andre, som et medie mistænker for noget, jages den pågældende med krav om bod, bedring og fyringer. Det er en farlig ubalance for fagets omdømme, men ikke kun. Journalistiske afsløringer er en lære for andre i de pågældende brancher – for unge som gamle – så de ikke selv ender »på forsiden«. Men når det gælder medier, kan unge journalister meget vel få fornemmelsen af, at de kan slippe afsted med selv det værste. God journalistik fejres med masser af priser, men den dårlige? Rædselskabinettet står tomt. Dybtgående research i konsekvenser af elendig journalistik er ikke set, ej heller en lærebog om risici i fordomme, sjusk og storhedsvanvid – alt det, der kan fortrænge den nødvendige ydmyghed og evne til at tvivle. Katherine Graham, der i 1970erne var øverst ansvarlig for The Washington Post, gav sine to journalister Bob Woodward og Carl Bernstein et råd, som burde stå mejslet over indgangsportalen til ethvert magtfuldt medie. »Pas på med indbildskhedens djævel«. Avisens afsløringer havde netop medført Nixons afgang som præsident. Netop indbildskhedens djævel kan synes at være på spil i de to værste af alle sager i »mit« rædselskabinet, Ekstra Bladets dækning i 1980erne af taxachaufføren Naum Conevski, dømt for voldtægt, samt svenske Aftonbladets dækning i 2017 af anonymes kritik af en kendt teaterdirektør. I kølvandet på begge sager var tab af liv. Som især ældre læsere ved, blev Naum Conevski renset for voldtægtsdommen takket være to journalister ved Ekstra Bladet, Kirsten Jacobsen og Knud Buchardt. De havde påpeget fejl hos politiet, men lagde mest arbejde i atunderminerekvindens troværdighed. Hun var»sexgal«, medicineret, alkoholisk, psykisk ustabil og utroværdig. Kort tid efter frikendelsen myrdede Conevski to drenge med nakkeskud. Det viste sig også, at politiet lå inde med to ældre voldtægtsanmeldelser af ham. Manden sidder stadig inde. Så farlig anses han for at være. Kirsten Jacobsen har foretrukket tavshedens politik efter katastrofen, men kom for nylig kort ind på sagen i et langtportrætinterviewi fagbladet Journalisten. I det fortælles, at kvinden, der blev sværtet til, »døde« kort tid efter Conevskis frifindelse. Hvem foretrak ordet »døde«? Kvinden, Gurli, begik selvmord. Hvorfor camoufleres det, at Ekstra Bladets indsats muligvis kostede endnu et menneskeliv? Ingen kan vide, om det var karaktermordet, der knækkede kvinden, eller at ægtefællen forlod hende, eller udstødelsen i lokalsamfundet eller frygten for Conevski på fri fod, men alligevel. Den gang i 1984, da klageretten frikendte ham, nedsablede en selvsikker Kirsten Jacobsen for åbentDR-kamerapolitiet, retssystemet og flere andre, og hun er stadig stolt – »husker det i dag som en journalistisk sejr«. Men fagbladet Journalisten udelod – ligesom flere andre medier har gjort – at manden efterfølgende også blev fældet for en af de gamle voldtægter, og at politisjusk forhindrede bevisførelse i den anden gamle sag. Alligevel åbnes der ikke selv en mikroskopisk mulighed for, at det kunne være Gurli, der med Conevskis frifindelse blev udsat for justitsmord. Hende, hvis blå mærker ifølge Conevskis vidnesbyrd skyldtes, at han måtte forsvare sig, fordi hun på et tidspunkt ville noget andet under sexakten end ham. Nu afslører Kirsten Jacobsen, at hun og kollegaen var så forblændede af egen vinkel, at de fik »tunnelsyn«. Vinklen nævnes ikke i interviewet, men Ekstra Bladets kampagne kørte på, at der var tale om justitsmord på Conevski ud fra racistisk motiv. Ifølge journalisterne havde retten valgt at tro på en velformuleret hvid kvindes ord, ikke en »fremmedarbejders«. Tunnelsynet gjorde, at de end ikke talte med Gurli i det år, de arbejdede på sagen, og Jacobsen kalder nu selv svigtet af kvinden »nok den største journalistiske fejl, jeg har lavet. Hun var jo stemplet uanset hvad.« Det er hun stadig. I Sverige var det Aftonbladets kulturredaktør, Åsa Linderborg, der anførte et karaktermord på teaterdirektøren for Stadsteatern ud fra anonyme beskyldninger om seksuel chikane og et rædselsregime. På løbesedler blev han også hængt ud for at true en skuespiller til abort. Direktøren begik selvmord, og hans enke var ikke i tvivl.Aftonbladetbar skylden. En undersøgelse viste, at der ikke fandtes et eneste tilfælde af overgreb, og historien om abortpresset var en løgn. Et alvorligt presseetisk svigt, løddommenfra det svenske pressenævn. Åsa Linderborg udgav i 2020 enbog, hvor hun dog erkender visse fejl, men hvor hun også fremstiller sig selv som offer – for #metoo-ånden. Inden bogen udkom, ledte hun endnu enhetzpå baggrund af anonyme kilder. Avisen hængte en dybt respekteret ruslandsforsker ud som spion. Dorte Toft er journalist ",
        "metadata": {
            "source": "https://www.berlingske.dk/kommentatorer/naar-indbildskhedens-djaevel-indtager-journalister-og-oedelaegger",
            "image_url": "https://berlingske.bmcdn.dk/media/cache/resolve/image_x_large_vertical/image/168/1686757/24455651-dobbeltmorder-fra-femren-skal-forblive-i-fngsel.jpg",
            "publication_time": "Søndag d. 18. juni 2023, kl. 21.12",
            "author": "Dorte Toft",
            "related_links": [],
            "attachments": []
        }
    }
}