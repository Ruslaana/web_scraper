{
    "version": "1.0",
    "document": {
        "id": 1817,
        "title": "Kathrine Lilleør: Er kvindeundertrykkende paver næstekærlige?",
        "content": "»We’ll see«, svarede pave Johannes Paul 2. i Københavns Lufthavn, da han 7. juni 1989 tog afsked med de samlede danske bisper efter det første og eneste officielle besøg af en pave i Danmark nogensinde. »See you in heaven«, havde biskop over Helsingør, Johannes Johansen, sagt, da han greb pavens hånd. Hvortil paven svarede »we’ll see«. Biskop Johannes lod altid forstå, når han fortalte historien, at det var sagt med et smil. Jeg har altid før smilet med, men der er intet at smile af. Tværtimod. Den katolske kirke fører et diskret liv på vores breddegrader, og det er vanskeligt ikke at holde af de katolske præster inklusiv den katolske biskop i Bredgade, som jeg jævnligt samarbejder med. Herregud, kan man tænke, de beder jo også Fadervor, så forskellige er vi vel heller ikke. Men så dør en pave, og de vestlige medier inhalerer paverøgelse, så det i dagevis ikke er til at komme frem for fladt-på-maven-liggende rapportager fra Peterspladsen og omegn. Som ved en fælles overenskomst lukkes ned for emner, der kan ødelægge den gode stemning. Pride, woke, sammenblanding af religion og politik bliver fjerne planeter i en ukendt galakse. I stedet holder vi spændt vejret, mens en samling mænd i lilla kjoler af dybt hemmelige årsager kårer en blandt sig selv. Det er godt fjernsyn, som Trump ville sige. Der må grædes. Af flere grunde. For paver mener at have guddommelig autoritet til på Guds vegne til at blande sig i, nå ja, alt. Men hvis paver taler sandt, er Gud så ubønhørligt døv for kvindeliv, at selv Jomfru Maria må korse sig. Således fordømmer den katolske kirke på Guds vegne ikke bare kvinden, der søger abort, men også hendes familie, der støtter hende, og de sundhedspersoner, som hjælper hende. Prævention skal man også holde sig fra. At mænd undertiden har samkvem med mænd, at aids er en dræber af begge køn, især i Afrika, bør ikke, ifølge de hidtidige paver kureres med andet end afholdenhed. Homoseksualitet anerkendes ikke i den katolske kirke – men det gør kvinder heller ikke. Den katolske kirke fordømmer på Guds vegne ikke bare kvinden, der søger abort, men også hendes familie, der støtter hende, og de sundhedspersoner, som hjælper hende. Prævention skal man også holde sig fra, skriver Kathrine Lilleør.Fold sammenLæs mereFoto: Tiziana Fabi/AFP/Ritzau Scanpix. Uden for kirken skal vi føde børn. Inden for kirken kan vi løbe ærinder. Alteret skal vi holdes os fra. Kvinder skal med andre ord alene lægge krop til. Manden er kvindens hoved. Tænk at være nonne. Katolske præsters overgreb på børn forties og skjules. Men vi har dog hørt, at de finder sted. Når man dækker over sådanne overgreb, hvad så med andre overgreb? Seksuelle overgreb på voksne? Kvinder i menigheden eller nonner. Ja, hvad med nonnerne? Er der virkelig nogen, der forestiller sig, at den katolske kirke af sig selv beretter om interne overgreb på nonner? Får de abort? Hvad gør man med dem? Men lad os nu ikke tale om alt det. En pave er død, og ham kunne vi lide. Han boede fattigt, talte de fattiges sag, advarede mod klimaforandringer – og så talte han Trump midt imod. »Næstekærlig« kaldte højstemte kommentatorer ham. Men kan kvindeundertrykkende paver kaldes næstekærlige? Og hvad hvis paven støttede et statsoverhoved, vi ikke kan lide? Han har med Gud som garant adgang til at påvirke millioner af mennesker over hele verden, ikke kun etisk, men også politisk. Som var han virkelig Peter, eller altså kirken i egen høje person. En udenomparlamentarisk global magtfaktor med guddommelig autoritet. Det er helt kuk. Og dertil evangelisk lodret forkert. »Du er Peter, og på den klippe (Peter betyder klippe) vil jeg bygge min kirke,« siger Kristus i Matthæusevangeliet. Og mente det selvfølgelig billedligt. Så sandt som at en mand, der hedder Peter, ikke er en klippe i fysisk forstand. Dertil kommer, at fortællingen om Peter er, at han aldrig gjorde noget rigtigt. Kun en eneste gang. Peter sagde: »Du er Kristus, den levende Guds søn«. Da svarede Kristus, at han ville bygge kirke på ham. Altså på det menneske, der bekender, at Kristus er den levende Guds søn. Kirken er ikke bygget på Peter, når han siger, hvad som helst. Da han eksempelvis mente, at Kristus skulle undgå at blive korsfæstet, svarede Kristus ham, også i Matthæusevangeliet, og jeg citerer: »Vig bag mig, Satan«. Satan, ligefrem? Ja, Satan. Peter kunne altså sige noget, der var så forkert, at det bragte ham i ledtog med det ondeste onde. Det har den katolske kirke fortrængt i 2.000 år. I stedet har man forlenet paven med en utilstedelig magt, så en katolik, der ikke gør, som paven siger, får grund til at tvivle på, om Gud slår dørene op i dødens øjeblik. Den katolske kvinde, der fik en abort eller købte kondomer, finder ikke fred for sin dødsangst i det magtfulde »we’ll see«. Her er i sandhed intet at smile af. Kathrine Lilleør er sognepræst og ph.d. ",
        "metadata": {
            "source": "https://www.berlingske.dk/kommentatorer/kathrine-lilleoer-er-kvindeundertrykkende-paver-naestekaerlige",
            "image_url": "https://berlingske.bmcdn.dk/media/cache/resolve/image_x_large_vertical/image/192/1921851/24951831-arkiv-kathrine-liller-fotograferet-i-sit-hjem-i.jpg",
            "publication_time": "Søndag d. 18. maj 2025, kl. 07.57",
            "author": "Kathrine Lilleør",
            "related_links": [],
            "attachments": []
        }
    }
}