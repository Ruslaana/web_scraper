{
    "version": "1.0",
    "document": {
        "id": 11068,
        "title": "Se Love Actually-stjernerne 14 år efter",
        "content": "Filmen »Love Actually« er for nogen den rene sødsuppe, men for andre en fast  juletradition, når den gode stemning skal slås fast. Sikkert er det, at få film har så mange stjerner og så mange happy endings samlet i samme forløb. Og selv om filmens skaber, Richard Curtis stædigt har afvist at lave en 2'er til filmen fra 2003, har han alligevel ikke kunnet lade være med at tænke over, hvad der egentlig blev af figurerne fra filmen, har han fortalt i flere interview. Det har ført til en ti minutters kortfilm med titlen »Red Nose Day Actually«, der sætter det på plads for en række af skuespillerne i filmen. Kortfilmen får premiere fredag i denne uge på BBC One, og traileren til den er netop lagt ud, hvor man kan gense en stor del af skuespillerne i dag:  Titlen til opfølgeren kommer af, at kortfilmen indgår som en event i den britiske Red Nose Day, der er en stor traditionel fundraising-dag i Storbritannien, hvor der samles ind til velgørende formål i både UK og Afrika, og dagen falder i dag på den 24. marts. Det er lykkedes instruktør Richard Curtis at samle en stor del af »Love Actually«s stjerner til opfølgningen. Folk som Hugh Grant,  Emma Thompson, Keira Knightley, Colin Firth, Liam Neeson, Bill Nighy og Rowan Atkinson er med igen, ligesom Thomas Brodie-Sangster, der spillede Liam Neesons trommespillende stedsøn er med igen. I dag er han nok mest kendt som Jojen Reed i »Game of Thrones«, mens  Olivia Olson, der spiller hans efterstræbte Joanna, og i dag mest er sangerinde, heller ikke var i tvivl, da Richard Curtis ringede. »Richard gav mig en karriere, så jeg smed alting og kom,« siger Olivia Olson til New York Times, der rapporterer fra optagelserne i London. ",
        "metadata": {
            "source": "https://www.berlingske.dk/kultur/se-love-actually-stjernerne-14-aar-efter",
            "image_url": "https://berlingske.bmcdn.dk/media/cache/resolve/image_x_large/image/13/131556/16719741-us-entertainment-sag-awards-arrivals.jpg",
            "publication_time": "Torsdag d. 23. marts 2017, kl. 10.00",
            "author": "Ivar Carstensen",
            "related_links": [],
            "attachments": []
        }
    }
}