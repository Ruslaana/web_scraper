{
    "version": "1.0",
    "document": {
        "id": 5675,
        "title": "Pragmatisme er blå bloks eneste chance for at genvinde regeringsmagten",
        "content": "Har de borgerlige en chance for at generobre regeringsmagten ved næste folketingsvalg? Det korte svar er ja. Men det kræver som minimum, at man stopper den heftige rivalisering, samler sig om én statsministerkandidat, formulerer et fælles politisk projekt og kun retter kanonerne i én retning: Mod Mette Frederiksen og den »mest ræverøde regering siden 70erne«, som Anders Fogh formulerede det i talen på Venstres Landsmøde. Det blå Danmark afgik reelt ved døden lige før jul i 2017, da Liberal Alliance kravlede op i træet og ikke ville stemme for sin egen finanslov, mens DF gjorde mere ud af at ydmyge sin egen regering end af at få samarbejdet til at fungere. Siden begyndte Kristian Thulesen Dahl en skæbnesvanger flirt med Mette Frederiksen, der blokerede VLAK-regeringens reformpolitik. Heldigvis straffede vælgerne både DF og LA med velfortjente pæne nederlag ved folketingsvalget. De partier, der havde forsøgt at være konstruktive undervejs, især De Konservative, men også Venstre, blev omvendt belønnet på valgdagen, selvom det ikke opvejede blokkens store nederlag. Forståeligt nok flygtede afgørende midtervælgere skrigende bort fra det borgerlige galehus, og rød blok vandt en komfortabel og fortjent sejr. Indtil videre viser meningsmålingerne entydigt, at vælgerne ingen planer har om at søge tilbage til blå blok og forhindre Mette Frederiksens sandsynlige genvalg. Dele af det blå persongalleri er skiftet ud. Anders Samuelsen er afløst af Alex Vanopslagh som LA-leder, og han har lagt en mere ydmyg kurs end forgængeren. Det hjælper på troværdigheden, men ikke på meningsmålingerne. Jacob Ellemanns formandskab i Venstre har indtil videre været en total fiasko, hvor intern uro i to år har fået 40 procent af vælgerne til at forlade det gamle regeringsparti. Thulesen Dahl klamrer sig til magten i sit stærkt decimerede parti, mens tiden går med at holde sig oven vande i det stadigt mere spegede interne magtspil. Hans tid i toppolitik kan få en brat ende, hvis kommunalvalget ender lige så katastrofalt som folketingsvalget. Måske en uberygtet arvtager er bedre i stand til at overbevise vælgerne om, at DF er et borgerligt parti? Det ville styrke blå bloks troværdighed. Størst usikkerhed hersker der om Lars Løkke, hvis kongstanke om et regeringssamarbejde med S lever videre i hans iværksætterprojekt »Moderaterne«, der i enkelte målinger blot mobiliserer 3,5 procent af vælgerne. Måske er det et parti, der sammen med Kristendemokraterne formår at indfange vælgere, der efter fire år med rød politik ser behovet for at søge tilbage til de blå. De blå partier har brugt snart to og et halvt år på at være rivaler, hvor tiden er gået med at påpege hinandens fejl i et forsøg på at løbe med naboens vælgere. Men med landbrugsaftalen viste blå blok, at man kan nå store politiske resultater, hvis man står sammen, og ikke giver regeringen muligheden for at spille partierne ud mod hinanden. Værd er det at bemærke, at Nye Borgerliges formand Pernille Vermund for at støtte en blå statsminister ikke længere insisterer på ultimative krav, som hun godt ved, at hverken V eller K kan honorere. Hvis den blå familie frem mod valget kan mobilisere en ny pragmatisme, hvor man respekterer hinandens forskellige synspunkter uden trusler og træklatring, så kan vælgerne finde tilbage. Et borgerligt projekt ville også styrke sin troværdighed, hvis man inden valget finder sammen om fælles mål og virkemidler på en række politikområder af betydning for brede vælgergrupper indenfor sundhed, velfærd og klima. Jarl Cordua er vært på Berlingske-programmet »Cordua & Steno« og politisk kommentator",
        "metadata": {
            "source": "https://www.berlingske.dk/kommentatorer/pragmatisme-er-blaa-bloks-eneste-chance-for-at-genvinde",
            "image_url": "https://berlingske.bmcdn.dk/media/cache/resolve/image_x_large/image/147/1474371/23890644-aelx-og-ellesnnen.jpg",
            "publication_time": "Torsdag d. 14. oktober 2021, kl. 10.49",
            "author": "Jarl Cordua",
            "related_links": [],
            "attachments": []
        }
    }
}