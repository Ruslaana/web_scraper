{
    "version": "1.0",
    "document": {
        "id": 15440,
        "title": "Mød din nye samarbejdspartner: Lægen",
        "content": "De fleste af os har været der. Liggende på sygehuse, på rad og række. Med et identifikationsskilt om håndleddet og et håb om snarlig bedring. Forfatter og fremtidsforsker Morten Bay sammenligner i ny bog det at være patient i dag med at være i fængsel.  »Din identitet bliver skrællet væk. Du bliver et personnummer på et armbånd, klædt i en engangsdragt og identificeret via din sygdom snarere end din personlighed,« siger Morten Bay til Berlingske. Reduceret til en sygdom Selvfølgelig er sygeplejersker og læger også mennesker, og den sociale omgang med disse kan være en god oplevelse. Men »de er faktisk ikke interesserede i dit arbejde, din uddannelse, dine værdier, dine synspunkter, dine tre børn, hund eller stationcar,« skriver Morten Bay i sin nye bog »Velkommen til Computopia«. »De tænker udelukkende på at hjælpe dig med at få det bedre og fokuserer derfor på din sygdom, hvilken også definerer dig som patient,« siger Morten Bay. Selve ordet »patient« betyder også »at blive ved uden at klage«. Altså en komplet passiv rolle, understreger fremtidsforskeren. Men vores passive rolle som patienter vil ændre sig i høj grad i den nærmeste fremtid, mener Bay. Ændringen sker ved hjælp af teknologien og af vores evne til at måle os selv og logge personlige kropsdata på netværk, der er tilgængelige for sundhedsvæsenet.  »I dag kan vi gøre ting, der før krævede professionel hjælp. Og det betyder, at vi kan få mere specialiseret og teknologisk avanceret pleje, når vi endelig har brug for det. I fremtiden er vi ikke passive patienter. I stedet vil det handle om samarbejde. Dit forhold til din læge vil ikke længere være et individs brug af en service. Det vil være et partnerskab,« skriver Bay i sin bog. Tag ansvar Fordi vi gennem teknologi vil følge og overvåge vores kroppe mere nøje, vil grænserne mellem at være patient og ikke-patient udvandes. Folk vil generelt begynde at tage mere ansvar for deres eget helbred – og det handler langtfra »blot« om sund kost og motion, understreger forfatteren i bogen: »Gennem teknologien kan vi i dag samle data om vores helbred helt ned til DNA-niveau og dele dem med vores læger.« Konkret kan dataene bruges til at lægge planer for at forbedre sundheden på overordnet plan eller til at holde allerede kendte sygdomme i ave. Selv om det kan være frustrerende for lægerne at have med patienter at gøre, der tror, de ved det hele, så hjælper det overordnet set lægen med flere data til rådighed, mener Bay. Slagtilfælde-alarm En af de mest banebrydende nye teknologier står et schweizisk forskerhold fra École Polytechnique Fédérale de Lausanne (EPFL) bag. Deres implantat – der stadig er på prototype-niveau – sidder under huden og foretager målinger af alt fra forskellige substansniveauer i blodet til mængden af proteiner og syrer. Det kan gøre blodprøver unødvendige i de fleste tilfælde. Implantatet får strøm fra et lille plaster på huden, der samtidig fungerer som bindeled til smarttelefonen. Den sender simpelthen dataene via bluetooth. Morten Bay påpeger i sin bog »en virkelig cool« bonus ved den ny teknologi: »Tre til fire timer før et hjerteanfald udskilles et molekyle kaldet troponin fra hjertemusklen. Enheden kan opsnuse dette molekyle og udsende en advarsel til din telefon, der fortæller dig, at du højst sandsynligt vil få et hjertetilfælde om et par timer og nok bør tage på skadestuen.«  For de fleste vil det ikke blive nødvendigt med implantater, for mange personlige sundhedsdata kan måles uden. Ved hjælp af de populære FitBit-armbånd, der for tiden sælges i millioner af eksemplarer på verdensplan, kan man overvåge sin hjerterytme, tælle sine skridt, måle hvor mange kalorier, man forbrænder og få afsløret, hvor god eller dårlig ens søvnrytme er. Dataene kan læses på telefonen eller lagres direkte i »skyen«. Ligeværd Morten Bay henviser i sin bog til artiklen »Lad patientrevolutionen begynde« fra maj 2013 i det respekterede tidsskrift British Medical Journal. De engelske forskere beskriver her, at der også i sundhedsvæsenet er en stigende interesse for at indlemme patienterne i et samarbejde. Det bliver mere og mere normalt i den vestlige verden, at patienter har direkte adgang til deres journaler. Og på The Mayo Clinic – et netværk af sundhedskliniker i USA – har de sågar udviklet en gratis app, så deres patienter har fuld adgang til lægenoter og rapporter. Desuden arbejder The Mayo Clinic bevidst på at reducere den medicinske jargon i app’en. Fremtidsforskeren mener, at der netop nu er stærke indikationer på, at selvmåling snart får sit endelige gennembrud. »Siden jeg skrev bogen færdig, har Apple, Samsung og Google alle meldt ud, at de satser hårdt på at lave produkter, der kan måle dit helbred på forskellige måder. Apple præsenterede app’en »Health«, der skal spille sammen med det smart-ur, de kommer med til efteråret. Så nu vil de store drenge ind og hjælpe os med vores sundhedsdata. Og samtidig tjene boksen på det,« siger Morten Bay.",
        "metadata": {
            "source": "https://www.berlingske.dk/det-sunde-liv/moed-din-nye-samarbejdspartner-laegen",
            "image_url": "https://berlingske.bmcdn.dk/media/cache/resolve/image_x_large/image/84/840903/7456477-lger.jpg",
            "publication_time": "Fredag d. 20. juni 2014, kl. 17.00",
            "author": "Thomas Conradsen",
            "related_links": [],
            "attachments": []
        }
    }
}