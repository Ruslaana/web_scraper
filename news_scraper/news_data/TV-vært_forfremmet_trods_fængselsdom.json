{
    "version": "1.0",
    "document": {
        "id": 19229,
        "title": "TV-vært forfremmet trods fængselsdom",
        "content": "Det spiller ingen rolle for tv-kanalen SBS, at tv-værten Tine Røgind er idømt 7 dages betinget fængsel for at have hjulpet sin isolationsfængslede ekskæreste med en mobiltelefon. Tine Røgind kommer til at skrive dansk mediehistorie ved at være den første kvindelige tv-vært med plettet straffeattest. Men hun behøver ikke at frygte, at hendes betingede dom får konsekvenser for jobbet på tv-kanalen SBS, der ejer Kanal 4, Kanal 5,6éren og 9éren.  TV-stationen skyndte sig at forfremme den 27-årige kriminalvært til programredaktør, da politiet nægtede at samarbejde med Kanal 5´s kriminalmagasin, fordi hun var sigtet for blandt andet at have hjulpet sin ekskæreste, der sad i isolationsfængsel, med at slette filer i en computer og skaffe ham en mobiltelefon. Ved retten i Roskilde blev Tine Røgind kun dømt for ulovlig kontakt med sin fængslede ekskæreste ved at skaffe ham en telefon. - Tine Røgind har fået nye udfordringer som redaktør. Hun er ansat hos os som programredaktør, og vi diskuterer ikke vores ansættelsesforhold i medierne, så vi har ingen kommentarer til hverken dom eller hendes ansættelseforhold- siger SBS´s informationschef Jesper Jürgensen til bt.dk.",
        "metadata": {
            "source": "https://www.berlingske.dk/samfund/tv-vaert-forfremmet-trods-faengselsdom",
            "image_url": "https://berlingske.bmcdn.dk/media/cache/resolve/image_x_large/image/73/736653/4099251-tine.jpg",
            "publication_time": "Tirsdag d. 24. maj 2011, kl. 20.54",
            "author": "Kirsten Erlendsson",
            "related_links": [],
            "attachments": []
        }
    }
}