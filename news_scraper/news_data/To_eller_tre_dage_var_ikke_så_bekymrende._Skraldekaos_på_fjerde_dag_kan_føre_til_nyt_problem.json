{
    "version": "1.0",
    "document": {
        "id": 11856,
        "title": "To eller tre dage var ikke så bekymrende. Skraldekaos på fjerde dag kan føre til nyt problem",
        "content": "Hvis den københavnske skraldekonflikt fortsætter meget længere, kan det ophobede affald tiltrække en særdeles ubuden gæst. Affald, som ligger ude i to eller tre dage, er ikke det store problem, vurderer tidligere rottekonsulent i Miljøstyrelsen Peter Weile tilTV 2 Kosmopol. »Men ligger det længere tid, begynder det at lugte – især hvis temperaturen stiger. Og så tiltrækker det rotterne, der har en fænomenal lugtesans. Hvis affaldsdyngerne bliver store nok, slår de sig ned i dem,« siger han til mediet. Siden mandag har hundredvis af skraldemænd i hovedstaden nedlagt arbejdet som følge af en strid med Amager Ressource Center (ARC). Det betyder, at der i fire dage ikke er blevet afhentet affald i København, Dragør og Tårnby. Onsdag morgen afbrød skraldemænd på Frederiksberg deres sympatistrejke og genoptog arbejdet. Arbejdsnedlæggelsen fortsætter som minimum til fredag, oplyste talsmand Michael Johansentil Berlingske torsdag morgen. Dét til trods for, at Arbejdsretten formentlig vil pålægge dem bod – en form for bøde for hver time, strejken fortsætter. »Vi har besluttet os for, at vi står sammen om det her – og så må vi jo gå linen ud, så lang vi synes linen skal være,« siger Michael Johansen. ARC sagde tirsdag til Fagbladet 3F, at forhandlinger først kan genoptages, når københavnerne igen får hentet skrald. Fra skraldemændene lyder det omvendt, at man vil have en aftale, inden arbejdet kan genoptages. Ifølge Peter Weile er der særligt et forhold, som øger risikoen for, at rotter tiltrækkes af fritstående skraldeposer: dårlige kloakker. Særligt Middelalderbyen i Indre By er kendt for at have dårlige kloakker, siger han til TV 2 Kosmopol. Han råder til at stille sit skrald bag en dør med lås, eksempelvis en cykelkælder, hvis skraldecontainerne er fyldt op – for lugten er bedre end at finde skraldeposer, som er splittet ad i baggården.",
        "metadata": {
            "source": "https://www.berlingske.dk/metropol/to-eller-tre-dage-var-ikke-saa-bekymrende-skraldekaos-paa-fjerde-dag-kan",
            "image_url": "https://berlingske.bmcdn.dk/media/cache/resolve/image_x_large/image/165/1659384/24381523-rotter-plager-supermarkeder.jpg",
            "publication_time": "Torsdag d. 23. marts 2023, kl. 08.14",
            "author": "Anne Baungaard",
            "related_links": [],
            "attachments": []
        }
    }
}