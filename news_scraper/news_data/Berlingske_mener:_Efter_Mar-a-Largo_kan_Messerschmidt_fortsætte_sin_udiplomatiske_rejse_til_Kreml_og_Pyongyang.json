{
    "version": "1.0",
    "document": {
        "id": 1396,
        "title": "Berlingske mener: Efter Mar-a-Largo kan Messerschmidt fortsætte sin udiplomatiske rejse til Kreml og Pyongyang",
        "content": "Mens selveste landets statsminister Mette Frederiksen (S) måtte vente helt til onsdag med at tale med USAs kommende præsident, viser det sig nu, at Dansk Folkepartis formand, Morten Messerschmidt, ved et slags lykketræf skalbesøge Donald J. Trumps hjemgennem de seneste 40 år, det eksklusive hotelresort Mar-a-Largo i Palm Beach i Florida. Morten Messerschmidt er inviteret til at deltage iJerusalem Prayer Breakfast, som Knesset-medlem Robert Ilatov og det amerikanske republikanske kongresmedlem Michele Bach står bag, hvor deltagerne skalbede for fred i Israel og for den kommende amerikanske præsident. Bønner har ingen nogensinde taget skade af. Og når man nu er på Mar-a-Largo skal man ikke spilde tiden. USAs kommende præsident Donald J. Trump har ejet den historiske ejendom Mar-a-Largo, som er bygget i 1927, siden 1985. I dag er den både hans hjem og et luksushotel med er par rigtig pompøse balsale.Fold sammenLæs mereFoto: Joe Raedle/AFP/Ritzau Scanpix. Ifølge Jyllands-Posten vil Morten Messerschmidtbruge sine kontakter til at forsøge at få en aftale med Trump. Man må da også på det bestemteste fraråde Morten Messerschmidt at traske hen til Trumps dør i det store resort med dets 114 værelser. Der er en rørende optimisme i Morten Messerschmidts ønske om at møde Trump og i samme ombæring vende spørgsmålet om Grønlands fremtid med USAs kommende præsident. Formanden for Dansk Folkeparti er med sine syv mandater i Folketinget et sært selvbestaltet bud på en dansk gesandt til Donald J. Trump. Hvad Messerschmidt egentlig vil sige til den amerikanske præsident er desuden temmelig tåget. Måske partiformanden tror, at han på få minutter kan fikse Grønlands-spørgsmålet på den danske regerings vegne. Det er så naivt, at det er morsomt. I sitindlæg om Grønland i Berlingskeforleden, skriver Morten Messerschmidt, at Dansk Folkeparti som det eneste parti i Folketinget ikke »har optrådt som uansvarlige curlingforældre i forhold til Grønland«. Messerschmidt slår desuden klart fast, at Grønland »ikke er til salg«. Det er vist ikke lige det budskab, som Trump ønsker at høre. Medmindre Messerschmidt faktisk mener det modsatte af, hvad han skriver, så er det svært at se, hvad Trump kan få ud af at ofre så meget som et minut på Messerschmidt. Tanken om, at Messerschmidt kan sætte Trump på plads, er så absurd, at man ikke ved, om man skal dø af grin eller drukne i tårer. »Allerede nu fristes man til at opfordre Morten Messerschmidt til at fortsætte sit udiplomatiske togt til Mar-a-Largo (billedet) med en visit hos Vladimir Putin i Kreml og Kim Jong-un i Pyongyang,« skriver Thomas Bernt Henriksen i denne leder.Fold sammenLæs mereFoto: Luis M. Alvarez/AP/Ritzau Scanpix. Selvfølgelig kan man ikke helt udelukke, at Messerschmidt og Trump kan finde hinanden med lidt lummer mandehørm, hvor Messerschmidt kan gentage irrelevante og latterlige oplysninger, som at det grønlandske folketingsmedlem Aki-Mathilda Høegh-Dam engang har deltaget i Miss Danmark. Med sin henvisning til curlingforældre skal Messerschmidt huske på, at kompetente forældre aldrig latterliggør og udstiller deres børn over for fremmede. Messerschmidt skal i mandehørmens ånd ikke tøve med at invitere Trump på officielt besøg på Bakkens Hvile, hvor de to kan udvikle deres kammeratskab til lyden og synet af nogle bakkesangerinder. Et fromt håb kunne være, at et sådan besøg måske kan få Trump til at byde på den 441 år gamle forlystelsespark i stedet for Grønland. Allerede nu fristes man til at opfordre Morten Messerschmidt til at fortsætte sit udiplomatiske togt til Mar-a-Largo med en visit hos Vladimir Putin i Kreml og Kim Jong-un i Pyongyang, hvor han kan fortsætte med at lege nyttig idiot for dem, der ønsker at splitte os eller gøre os til grin i hele verden. Messerschmidts besøg på Mar-a-Largo er i det hele taget mest en påmindelse om, at lederen af Dansk Folkeparti ikke synes at være moden til tyngende politisk ansvar i Danmark. THOMAS BERNT HENRIKSEN Lederen er opdateret 15. januar kl. 18.30 med oplysningen om, at Mette Frederiksen og Donald Trump har talt sammen. ",
        "metadata": {
            "source": "https://www.berlingske.dk/ledere/berlingske-mener-efter-mar-a-largo-kan-messerschmidt-fortsaette-sin",
            "image_url": "https://berlingske.bmcdn.dk/media/cache/resolve/image_x_large_vertical/image/187/1878417/24870266-morten-messerschmidt---til-dagen-morten-messersc.jpg",
            "publication_time": "Onsdag d. 15. januar 2025, kl. 12.11",
            "author": null,
            "related_links": [],
            "attachments": []
        }
    }
}