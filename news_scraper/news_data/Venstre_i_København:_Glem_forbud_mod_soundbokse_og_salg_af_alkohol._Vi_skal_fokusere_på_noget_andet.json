{
    "version": "1.0",
    "document": {
        "id": 11112,
        "title": "Venstre i København: Glem forbud mod soundbokse og salg af alkohol. Vi skal fokusere på noget andet",
        "content": "Sommeren er endnu engang over os, og for København betyder det samtidig, at den årlige debat om støj og uhensigtsmæssig opførsel i nattelivet også er det. Debatten er på mange måder berettiget. Der er problemer, og de skal løses. Men i stedet for at ty til flere regler og restriktioner såsom færre sene natbevillinger, forbud mod soundbokse og begrænsning af detailbutikkers salg af alkohol, bør vi fokusere på, at de regler, der allerede eksisterer, bliver overholdt. Derfor har København brug for kommunale tryghedsvagter. Det har vi i Venstre i Københavnkæmpet for i mange år, men forslaget er endnu ikke blevet en realitet, fordi Christiansborg nøler. Folketingspolitikerne har sådan set indset, at vi har brug for nye værktøjer ude i kommunerne, og medPolitiforliget 2020blev det således besluttet, at aftaleparterne sammen skulle kigge på rammerne for en sådan ordning. Men her to år senere har regeringen endnu ikke fået det nødvendigelovgrundlag for kommunale tryghedsvagterpå plads. Det er simpelthen ikke godt nok. Det er en skam, når vi folkevalgte ude i kommunerne bliver forhindret i at tage nye værktøjer i brug, der kan komme borgerne til gavn, på grund af langsommelighed fra Christiansborg. For realiteten er jo, at der allerede er gældende love og regler for mange af de problemer, vi oplever i dag. Ifølge ordensbekendtgørelsen er det allerede muligt at forbyde benyttelse af højttalere, når det må antages at være til væsentlig ulempe for de omkringboende. Ligesom det allerede er forbudt at urinere på gaden, smide affald eller opføre sig, så det er til gene for andre. Men politiet har ikke tilstrækkelige ressourcer til de mindre forseelser. Derfor har vi brug for kommunale tryghedsvagter, der – i modsætning tilnatteværter– har mulighed for at udskrive bøder til dem, hvor en mundtlig advarsel ikke er nok. Det vil sikre et bedre og tryggere natteliv, hvor vi i stedet for at indføre nye regler til gene og ulempe for alle københavnere kan nøjes med at gå efter de få, der ikke kan finde ud af at opføre sig ordentligt. I Venstre i København vil vi gerne tage ansvar, og vi vil gerne løse problemerne – men det kan vi ikke, så længe Christiansborg nøler. Derfor bør regeringen hurtigst muligt få indkaldt til de nødvendige forhandlinger om kommunale tryghedsvagter, så vi kan sikre et bedre og tryggere natteliv i København – til gavn for både brugere og beboere. Louise Theilade Thomsen er kultur- og fritidsordfører samt gruppeformandi Københavnfor Venstre",
        "metadata": {
            "source": "https://www.berlingske.dk/kommentarer/venstre-i-koebenhavn-glem-forbud-mod-soundbokse-og-salg-af-alkohol-vi",
            "image_url": "https://berlingske.bmcdn.dk/media/cache/resolve/image_x_large/image/157/1577246/24164343-corona2020.jpg",
            "publication_time": "Fredag d. 05. august 2022, kl. 19.00",
            "author": null,
            "related_links": [],
            "attachments": []
        }
    }
}