{
    "version": "1.0",
    "document": {
        "id": 2580,
        "title": "Professor var imod ramadan-fest på universitetet. Så kom en gruppe hætteklædte studerende forbi",
        "content": "Fabrice Balanche var midt i en forelæsning om EUs politiske geografi, da de hætteklædte studerende trængte ind i auditoriet. De råbte og omringede ham, og det var tæt på at gå helt galt, fortalte universitetslæreren bagefter. »Jeg besluttede hurtigt at gå min vej, men en gruppe forsøgte at stoppe og følge efter mig,«siger Fabrice Balanche til Le Figaroog fortsætter: »Heldigvis greb fire af mine egne studerende ind, og takket være dem kunne jeg forlade auditoriet.« Der var nær opstået slagsmål, men denne gang endte det, om ikke godt, så i hvert fald uden vold. Problemet er, at episoden, der fandt sted i tirsdags, bekræfter en uhyggelig tendens, mener Fabrice Balanche.  Après l’irruption de militants pendant son cours, le professeur de l'Université Lyon 2, Fabrice Balanche, annonce qu’il va porter plainte. «Je représente tout ce qu'ils détestent tout simplement», résume-t-il.pic.twitter.com/HBtIm8vJgs Ligesom andre franske universiteter har hans Université Lyon 2 længe måttet leve med, at nogle studerendes strejker og blokader saboterer undervisningen. »Det sker hele tiden, men det er første gang, vi oplever en islamistisk protestaktion,« siger universitetslæreren, der advarer mod tiltagende radikalisering blandt muslimske studerende. På en video, optaget under episoden, kan man høre slagord med forbindelse til konflikterne i Mellemøsten. »Zionister, racister, det er jer, som er terrorister,« råber de hætteklædte studerende blandt andet, mens de vifter med palæstinensiske flag. Fabrice Balanche, der som mellemøstekspert ofte optræder i medierne, bliver også beskyldt for at støtte Syriens nu afsatte diktator Bashar al-Assad. Formentlig fordi han i interview har advaret om, at han ser den nye syriske leder, Ahmed al-Sharaa, som en islamistisk ulv i moderate fåreklæder. Men den ophidsede stemning i forbindelse med Israels krig mod Hamas og regimeskiftet i Damaskus er kun en del af forklaringen på hetzen mod ham, mener Fabrice Balanche. I stedet er det formentlig en intern religionskonflikt, som har udløst den. Propalæstinensiske studerende demonstrerer uden for en universitetsbygning i Lyon. De højere læreanstalter i byen har, ligesom andre steder i Frankrig, været hærget af blokader og protester, siden Hamas-terrorangrebet 7. oktober 2023 og starten på Israels efterfølgende straffeaktion mod Gaza.Fold sammenLæs mereFoto: Olivier Chassignole/AFP/Ritzau Scanpix. En gruppe studerende besatte forrige fredag campus i protest mod, at de havde fået nej til at afholde en højtidelighed i forbindelse med fastemåneden Ramadan. Det er forskelsbehandling, når universitetet uden problemer lægger lokaler til andre religiøse aktiviteter såsom julearrangementer, protesterede de. Efterfølgende støttede Fabrice Balanche i et interview med tv-stationen CNews forbuddet. At tillade en såkaldt Iftar-fest ville være et knæfald for forsøget på at indføre parallelsamfund og for islamvenlig venstrefløjsaktivisme, fastslog geografen. Et par dage senere blev hans forelæsning stormet. Det har næppe hjulpet på Fabrice Balanches popularitet blandt de mest radikale studerende, at han for nylig kritiserede visse imamer for at retfærdiggøre selvmordsterror. Universitetslærerens flittige deltagelse i debatten om islam, såvel i Mellemøsten som på hjemmebane, har givet ham et prædikat som »islamofob«. »Og vi har før set, hvad der kan ske, når den slags beskyldninger bliver kastet rundt i luften. Det er Paty-syndromet,«siger Fabrice Balanche til Le Figaro. Ifølge Fabrice Balanche minder hetzen mod ham om den kampagne, der i 2020 førte til terrordrabet på gymnasielæreren Samuel Paty.Fold sammenLæs mereFoto: Bertrand Guay/AFP/Ritzau Scanpix. Gymnasielæreren Samuel Paty, der også underviste i geografi, blev i 2020 offer for et makabert attentat. Løgne og misforståelser i forbindelse med brug af Muhammed-tegninger i undervisningen satte gang i en smædekampagne mod ham på de sociale medier. Det endte med, at en tjetjensk jihadist stak Paty ihjel og skar hovedet af ham som hævn for den angivelige blasfemi. En terrorhandling, som får nerverne til at sidde uden på tøjet i Frankrig, når der opstår konflikter mellem undervisere og militante muslimer blandt elever og studerende. Ledelsen af Université Lyon 2 har da også meldt hetzen mod Fabrice Balanche til politiet. Han er desuden blevet udstyret med en såkaldt »funktionel beskyttelse«, der skal forebygge voldelige overfald. Samtidig strømmer det ind med støtteerklæringer fra ledende franske politikere. Undervisningsminister Élisabeth Borne, tidligere premierminister, betegner tirsdagens episode som »totalt uacceptabel«.  Intolérable.La laïcité ne supporte aucun accommodement, aucune remise en cause.La fermeté est la seule voie possible.Tout mon soutien à ce professeur.https://t.co/ckua9bWqqU De samme toner lyder også fra en anden tidligere premierminister, nemlig Gabriel Attal, der nu leder regeringspartiet Renaissance. Han slår fast, at Frankrigs princip om sekularisme – »laïcité« – i undervisningssystemet aldrig må drages i tvivl. »Standhaftighed er den eneste vej frem. Al min støtte til denne lærer,« skriver han på X. Kulturminister Rachida Dati, der har rødder i de muslimske lande Marokko og Algeriet, minder om, at kampen for at indføre Ramadan-skikke på universiteterne er et nyt og farligt fænomen. »Det har aldrig før været et krav fra vores muslimske medborgere, der bliver holdt som gidsler af fjender af den franske republik,« understreger hun. Anklagemyndigheden i Lyon har indledt en efterforskning af episoden og mulighederne for at rejse sigtelse mod Fabrice Balanches hætteklædte plageånder. Martin Tønner er Berlingskes korrespondent i Sydeuropa.",
        "metadata": {
            "source": "https://www.berlingske.dk/internationalt/professor-var-imod-ramadan-fest-paa-universitetet-saa-kom-en-gruppe",
            "image_url": null,
            "publication_time": "Søndag d. 06. april 2025, kl. 09.58",
            "author": "Martin Tønner",
            "related_links": [],
            "attachments": []
        }
    }
}