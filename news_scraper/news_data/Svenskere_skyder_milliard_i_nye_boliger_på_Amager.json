{
    "version": "1.0",
    "document": {
        "id": 14471,
        "title": "Svenskere skyder milliard i nye boliger på Amager",
        "content": "Med en check på 1,2 milliarder kroner foretager det svenske børsnoterede ejendomsselskab Balder sin hidtil største investering i Danmark og overtager gradvist frem til 2018 430 boliger, som Skanska udvikler og opfører på en grund på det nordøstlige Amager, klos op ad Øresund metrostation og tæt på Amager Strandpark. I projektet indgår 20-30 rækkehuse, der opføres i stueplan og på første sal af bygningerne, som ovenover får »almindelige« lejligheder og øverst penthouseboliger. Byggeriet på samlet 42.000 kvadratmeter omfatter et boligtårn på 13 etager og en håndfuld blokke på op til syv etager. FAKTAØresund StrandparkProjekt med 430 boliger og en værdi på 1,2 milliarder kroner. Omfatter 42.000 kvadratmeter fordelt med:20-30 rækkehuse i to plan.Cirka 50 penthouselejligheder øverst.Cirka 350 »almindelige« lejligheder.Boligerne spænder fra 65 til 150 kvadratmeter.Komplekset får en håndfuld blokke i op til syv etager og et tårn på 13 etager.Boligerne bliver klar i 2017 og 2018 og skal lejes ud.Udviklet af Skanska med svenske Balder som investor.Ligger tæt på Øresund metrostation og Amager Strandpark.Tegnet af Henning Larsen Architects.Sjælsø Management er såkaldt styringsentreprenør med Grontmij som rådgiver (ingeniør).Byggeriet bliver opdelt i en række delentrepriser (leverandørerne er endnu ikke udpeget).FOLD UD Projekt med 430 boliger og en værdi på 1,2 milliarder kroner. Omfatter 42.000 kvadratmeter fordelt med: 20-30 rækkehuse i to plan. Cirka 50 penthouselejligheder øverst. Cirka 350 »almindelige« lejligheder. Boligerne spænder fra 65 til 150 kvadratmeter. Komplekset får en håndfuld blokke i op til syv etager og et tårn på 13 etager. Boligerne bliver klar i 2017 og 2018 og skal lejes ud. Udviklet af Skanska med svenske Balder som investor. Ligger tæt på Øresund metrostation og Amager Strandpark. Tegnet af Henning Larsen Architects. Sjælsø Management er såkaldt styringsentreprenør med Grontmij som rådgiver (ingeniør). Byggeriet bliver opdelt i en række delentrepriser (leverandørerne er endnu ikke udpeget). »Vi vil gerne investere i boliger i de største byer i Norge, Finland og Danmark, og København tilbyder i øjeblikket de bedste muligheder. Ikke mindst fordi der er store arealer at bygge på. Projektet har en unik beliggenhed tæt på strand, rekreative områder og metro til city og lufthavnen,« siger finanschef Marcus Hansson fra Balder til Berlingske Business. Balder opfatter sig selv som en langsigtet investor og vil på markedsvilkår udleje boligerne. De spænder fra lejligheder med to værelser og 65 kvadratmeter over rækkehuse på cirka 140 kvadratmeter til penthouselejligheder på 150 kvadratmeter. Byggeriet sker i etaper, så Balder skulle efter planerne overtage de første boliger i foråret 2017 og de sidste i løbet af 2018. Balder og Skanskas danske ben, der er datterselskab af den ligeligedes svenske bygge- og projektgigant, blandede allerede blod sidste år. I efteråret kunne Berlingske fortælle, at Balder for knap en halv milliard købte Skanska-projektet Skibbroen med 184 kommende boliger på Havneholmen, det nordligste kvarter i Sydhavnen. »Vi er stolte over at kunne fortsætte samarbejdet med Balder og over at kunne igangsætte et projekt med nye, varierede og attraktive boliger for over en milliard i København,« siger Peter Nymann-Jørgensen, chef for Skanska i Danmark. Firmaet kender indgående området, som er døbt Øresund Strandpark. Dels har Skanska tidligere udviklet og opført boliger her, dels har halvdelen af jorden under det kommende byggeri været på bøgerne i en halv snes år. For et par år siden blev den anden halvdel overtaget af den kuldsejlede Amagerbanken, og det muliggjorde et stort, samlet projekt. Aftalen om de godt 400 boliger afspejler, at byggefesten fortsætter i København, understøttet af de senere års tilflytning på cirka 10.000 mennesker om året – som ventes at vare ved et tiår endnu. I 2014 fik hovedstaden over 2.500 nye boliger – næsten en tredobling fra året før og samtidig det højeste antal nye københavnske boliger, siden finanskrisen satte ind i 2008. I år bliver niveauet formentlig en tand højere. De mange nye boliger er kommet til – eller er på vej – dels i hovedstadens udviklingsområder som Ørestad, Nordhavn, Sydhavnen, Valby Syd og senest Carlsbergbyen, dels i områder som Islands Brygge og netop Østamager, hvor en række boligkomplekser er skudt op, ofte på tidligere fabriksgrunde.",
        "metadata": {
            "source": "https://www.berlingske.dk/virksomheder/svenskere-skyder-milliard-i-nye-boliger-paa-amager",
            "image_url": "https://berlingske.bmcdn.dk/media/cache/resolve/image_x_large/image/24/246559/10162558-saxo-photo.jpeg",
            "publication_time": "Tirsdag d. 11. august 2015, kl. 17.00",
            "author": "Nils-Ole Heggland",
            "related_links": [],
            "attachments": []
        }
    }
}