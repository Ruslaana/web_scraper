{
    "version": "1.0",
    "document": {
        "id": 7732,
        "title": "Novo Nordisk var på vej til at overtage Danmark og erobre verdensherredømmet – men noget gik galt. Her er, hvad der skete",
        "content": "Fortællingen om danmarkshistoriens hidtil største erhvervs- og børssucces, Novo Nordisk, har taget en drejning, som kommer bag på de fleste – ikke mindst de tusindvis af små og store investorer, som har satset deres sparepenge på selskabet. De seneste knap otte måneder er selskabets markedsværdi faldet med næsten 45 procent eller lige godt 2.000 milliarder kroner fra rekordhøje tinder sidste sommer. End ikke et overraskende godt regnskab for halvanden uge siden har kunnet bremse kursfaldet. Alene i denne uge er kursen faldet med næsten ti procent. Men hvordan er det kommet så vidt, og hvorfor ser end ikkeet godt regnskab og optimistiske meldingerfra hovedkontoret i Bagsværd ud til at være nok til at vende udviklingen? Det forsøger Berlingske at finde svaret på. Vi begynder med at skrue tiden tilbage til en sommerdag for knap otte måneder siden, nærmere bestemt tirsdag den 25. juni 2024. Mens familien Danmark gjorde klar til at pakke feriekufferterne, stod Novo Nordisk og selskabets feterede topchef, Lars Fruergaard Jørgensen, med verden i sin hule hånd. Dagen forinden havde selskabet annonceret investeringer på 29 milliarder kroner i nye fabrikker i USA. Og denne tirsdag tikkede beskeden ind om, at vægttabsmedicinen Wegovy blev lanceret i Kina. Aktiekursensvingede sig op over den magiske kurs 1.000for første gang siden et aktiesplit i september 2023 og satte dermed den 33. rekord siden august 2023. Markedsværdien rundede svimlende 4.500 milliarder kroner. Novo Nordisk var med afstand Europas mest værdifulde selskabog tæt på at nå op i topti over verdens mest værdifulde selskaber. Men under overfladen var noget begyndt at ulme. Forud var gået et år, hvor Novo Nordisk havde udviklet sig tilen succes uden sidestykke i dansk erhvervshistorie. Novo Nordisk var blevet verdensberømt i et omfang, som ingen dansk virksomhed tidligere har oplevet, og opmærksomheden om vægttab og vægttabsmedicin havde nået usete højder. Lars Fruergaard Jørgensen var selv blev udråbt til årets person af den britiske finansavisFinancial Timesi december sidste år. En ære, der er tilfaldet store techstjerner og internationale toppolitikere gennem tiden. Lars Fruergaard Jørgensen, da han for et år siden præsenterede Novo Nordisks årsregnskab for 2023 på et pressemøde i Bagsværd. På det tidspunkt satte Novo Nordisks aktiekurs rekord på rekord.Fold sammenLæs mereFoto: Niels Ahlmann Olesen/Berlingske. Investorernes interesse for Novo Nordisk og vægttabsmarkedet voksede kraftigt i begyndelsen af 2024, husker Claus Henrik Johansen, der er stifter af og direktør i den børsnoterede investeringsfond Global Health Invest. Han har aktier i både Novo Nordisk, konkurrenten Eli Lilly og en række andre medicinalselskaber. »Novo Nordisk opjusterede vækstforventningerne hele tre gange i løbet af første halvår. Samtidig udvikler historien om fedmemarkedet sig fra at være et marked på omkring 50 milliarder dollar til at kunne være helt op til 150 milliarder dollar,« fortæller Claus Henrik Johansen. »Der gik ligesom en fortælling i aktiemarkedet om, at det her bliver ikke bare stort. Det bliver rigtig stort,« tilføjer han. Kurt Jacobsen er professor emeritus, virksomhedshistoriker ogforfatter til blandt andet bogen »Novo Nordisk«, som blev udgivet i marts 2023 i anledning af Novo Nordisks 100-års fødselsdag. Mens investorer, små private såvel som store professionelle, holder blikket rettet mod de mere kortsigtede forventninger og nyheder, indtjeningsmarginer og price/earnings-ratio, så har en virksomhedshistoriker som Kurt Jacobsen det lange lys på. Men han mærkede også hypen. »Det mærkelige var, at da min bog udkom på både dansk og engelsk, var der ingen, der ringede. Så røg Novo Nordisk op som det mest værdifulde selskab i Europa, og de opdagede det ude i verden. Jeg var i CNBC, og BBC sendte et filmhold over. Jeg blev endda ringet op af den russiske statslige tv-station,« fortæller Kurt Jacobsen. »Det var først, da Novo Nordisk for alvor blev penge værd, at det gik op for folk, at der findes et selskab i Danmark, der hedder Novo Nordisk. Det var en meget underlig oplevelse,« tilføjer han. Men benovelsen over Novo Nordisk holdt ikke. Allerede 26. juni – dagen efter den magiske rekord – var der dårligt nyt. Et afgørende forsøg med et nyt lægemiddel mod for højt blodtryk og nyresygdom floppede, og Novo Nordisk måtte meddele, at selskabet indstillede projektet og måtte tage en nedskrivning på 5,7 milliarder kroner. Kursfaldet lød på beherskede to procent. Men nedstigningen fra tinderne var begyndt. »Noget af det, aktiemarkedet hader, er skuffelser på finansielle nøgletal. Hvis virksomhedens tal adskiller sig bare lidt fra det, analytikerne har forventet, bliver markedet skuffet. Ser man på Novo Nordisks kvartalsregnskaber tre år tilbage, har der været lidt flere tilfælde, hvor Novo Nordisk har ligget under forventninger sammenlignet med Eli Lilly,« siger Claus Johansen. Der lå altså allerede en lille flig af skepsis over Novo Nordisks evne til at ramme plet, allerede inden kursen begyndte at falde. I løbet af foråret begyndte ærkerivalen, amerikanske Eli Lilly, også at presse Novo Nordisk efter at have lanceret det konkurrerende vægttabsmiddel Zepbound på det amerikanske marked, og Zepbound er i dag tæt på at have indhentet Wegovy, når vi taler receptudskrivning. Novo Nordisk har de seneste år investeret massivt i at udbygge produktionen af diabetesmedicinen Ozempic og vægttabsmedicinen Wegovy. Her er det produktionen i Hillerød, hvor medicinen påfyldes penne.Fold sammenLæs mereFoto: Niels Ahlmann Olesen. Den forholdsvis høje pris på både Ozempic og Wegovy i USA var kommet til debat, både i USA og herhjemme, takket være den amerikanske senator Bernie Sanders. Midt i juni kom det så frem, at Lars Fruergaard Jørgensen ville stille op til en høring i Senatet i september. Nye konkurrenter var også begyndt at røre på sig – heriblandt danske Zealand Pharma, som midt i juni kom med lovende forsøgsresultater på selskabets store vægttabshåb. Det hele summede op, og da konkurrenten Roche midt i juli også kom med lovende data for et nyt vægttabsmiddel, som var under udvikling,faldt både Novo Nordisks og Eli Lillys aktiekurs. Novo Nordisk fremlagde et stærkt kvartalsregnskab meden opjustering i begyndelsen af august, men opjusteringen var ikke så stor, som investorerne havde sat næsen op efter. Straffen kom prompte, og da dagen var omme, var Novo-aktien næsten 20 procent mindre værd end på højdepunktet i slutningen af juni. Hvis man ser på udviklingen i analytikernes forventninger til Novo Nordisks indtjening pr. aktie i de kommende to år, så begyndte de allerede i sensommeren 2024 at sænke dem, fortæller Claus Henrik Johansen. Til gengæld voksede forventningerne til Eli Lillys indtjening pr. aktie betydeligt, hvilket blandt andet hænger sammen med, at Eli Lilly er inde i en bølge, hvor selskabets indtjeningsmargin vokser takket være salget af de nye diabetes- og vægttabsmidler. Novo Nordisk derimod har historisk altid haft en høj indtjeningsmargin. Men der var flere bekymringer på vej. Novo Nordisks aktiekurs faldt blandt andet med mere end fem procent i september på grund af bekymring om mulige neuropsykiatriske bivirkninger vedvægttabsmedicinen med det festlige navn Monlunabant. Og kursen fortsatte med at sive frem til begyndelsen af november, hvor Novo Nordisk offentliggjorde regnskab for tredje kvartal. Regnskabet blev positivt modtaget, men selskabets øverste finansdirektør, Karsten Munk Knudsen, kom til at ødelægge festen, dahan fik formuleret sig på en måde, så der opstod usikkerhedom selskabets mulige salg i 2025. Nu havde Novo Nordisk mistet næsten en tredjedel, 31 procent eller godt 1.400 milliarder kroner, af sin markedsværdi siden slutningen af juni. Fredag den 20. december blev Novo Nordisk såramt af det største kursfald i mere end 20 år, da selskabet offentliggjorde de første fase 3-forsøg med Cagrisema, der har været udråbt som en mulig afløser for Wegovy, når den populære vægttabsmedicin løber af patent om nogle år. På forhånd havde Novo Nordisks topledelse ved flere lejligheder sagt, at selskabet forventede, at Cagrisema kunne give et vægttab på 25 procent, men de foreløbige tal viste kun et vægttab på 22,7 procent. Samtidig afslørede Novo Nordisk, at selskabet havde valgt et usædvanligt forsøgsdesign – en såkaldt fleksibel dosering – ved at give patienterne lov til at justere og lade være med at stige i dosis. Straffen var ubarmhjertig. Kursen faldt med næsten 21 procent på en enkelt dag. Det svarer til omkring 500 milliarder kroner i mistet markedsværdi på en enkelt dag. Samlet havde Novo Nordisk nu tabt godt 42 procent eller knap 2.000 milliarder kroner på blot seks måneder. Novo Nordisks topchef, Lars Fruergaard Jørgensen, gør klar til at møde den danske presse i forbindelse med offentliggørelsen af årsregnskabet 2024 den 5. februar i år.Fold sammenLæs mereFoto: Mads Claus Rasmussen/Ritzau Scanpix. Frustration og forvirring prægede billedet. »Det er klart, at hele kommunikationen omkring Cagrisema har haft betydning. Der blev opbygget nogle forventninger, inden data kom. Da de kom, fik man indtrykket af, at det blev listet ud lige før jul. Der var måske nogen, der begyndte at fundere over, om de forsøgte at skjule noget. Der blev heller ikke afholdt noget telefonmøde,« siger Claus Henrik Johansen. »Oveni kom der så ny information, man skulle forholde sig til, for det er ikke normalt, at man laver fleksibel dosering i et fase 3-studie,« tilføjer Claus Henrik Johansen. At kursfaldet blev så voldsomt, skyldes dog ifølge Claus Henrik Johansen også, at det bygger oven på en nedadgående tendens i aktien. Kursfaldet er heller ikke gået virksomhedshistorikerens næse forbi. Men her er reaktionen lidt anderledes. »Jeg synes, det er bemærkelsesværdigt. Novo Nordisk har to gange tidligere oplevet lignende kursfald, i 1998 og 2002. Men det har begge gange været i helt andre situationer, hvor et vigtigt udviklingsprojekt måtte lukkes ned på grund af alvorlige bivirkninger, og hvor det kunne få betydning for den videre udvikling i selskabet,« siger Kurt Jacobsen. »Sådan er det jo ikke her. Novo Nordisk er i dag en utrolig stærk virksomhed både kommercielt, og når det gælder pipelinen,« tilføjer han. Fra Novo Nordisks side var der stort set radiotavshed frem til offentliggørelsen af årsregnskabet i sidste uge. Novo Nordisk afleverede et rekordregnskab, der overraskede markedet positivt, og som fik kursen til at stige. Budskabet på pressemøder og selskabets enestelivetransmitterede investormødepå dagen var tydeligt. Selvom verden ramler, og aktiekursen er styrtdykket siden sidste sommer, er der styr på det hos Novo Nordisk. Der er fuld fart på salg og indtjening. Milliarddyre fabrikker bliver opført efter planen, og når det gælder nye lægemidler på vej, har selskabet »den stærkeste portefølje i industrien«, som Lars Fruergaard Jørgensen sagde. Lars Fruergaard Jørgensen, Karsten Munk Knudsen og koncerndirektør med ansvar for kliniske forsøg Martin Holst Lange benyttede også lejligheden til at forsøge at forklare, hvorfor de mener, at Cagrisema har stort potentiale, og at forsøgsresultaterne ikke er skuffende, sådan som aktiemarkedet syntes. Lars Fruergaard Jørgensen understregede flere gange, at det ikke var en fejl at lave forsøg med Cagrisema med en såkaldt fleksibel protokol. På investormødet fortalte Martin Holst Lange, at Novo Nordisk havde valgt at give patienterne i det store fase 3-forsøg mulighed for fleksibel dosering på baggrund af resultaterne fra de tidligere forsøg med medicinen. Foto: Nicoline Manzano / Berlingske. Det havde resulteret i, at kun 57 procent af deltagerne i forsøget var endt med at tage den højeste dosis Cagrisema. Han fortalte også, at nærmere analyser af forsøgsresultaterne havde vist det overraskende resultat, at de, der havde taget lavere doser Cagrisema, var en slags »hurtige respondenter«, som havde tabt sig hurtigere og mere end dem, der endte på den højeste dosis. Det vil Novo Nordisk nu undersøge nærmere i et nyt forsøg, som bliver indledt senere i år. Selvom der var en vis forvirring over Novo Nordisks Cagrisema-forklaring, så det umiddelbart ud til, at aktiemarkedet tog positivt imod årsregnskabet og informationerne om Cagrisema-forsøget. Kursen steg og lå dagen efter regnskabet næsten otte procent højere end 20. december, og flere analytikere forudså, at det så ud til, at bunden var nået. Det har dog vist sig ikke at være tilfældet. Siden årsregnskabet er kursen faldet mere end 11 procent, og Novo Nordisks aktiekurs ligger nu igen godt 45 procent eller godt 2.000 milliarder kroner under rekorden fra juni sidste år. For investoren Claus Henrik Johansen er både Novo Nordisks årsregnskab, prognoserne for 2025 og forklaringen på Cagrisema-forsøget positive nyheder. Han er også enig i, at vi kommer til at se et mere fragmenteret fedmemarked. Til gengæld er han mere i tvivl om, hvorvidt Novo Nordisk nu også rent faktisk er foran Eli Lilly i kapløbet om at udvikle nye vægttabsbehandlinger. Ifølge Claus Henrik Johansen er der en række uafklarede spørgsmål, som aktiemarkedet først får svar på de kommende måneder og år, hvor forsøgsresultaterne kommer i en lind strøm. »Et af de uafklarede spørgsmål er, hvilken rolle Cagrisema kommer til at spille for Novo Nordisk, og hvordan de vil positionere det på markedet og i forhold til deres andet vægttabsprodukt, Amycretin, som er nemmere at fremstille end Cagrisema, der består af to midler, som skal holdes adskilte i injiceringspennen,« siger Claus Henrik Johansen. 58-årige Lars Fruergaard Jørgensen har været topchef i Novo Nordisk siden 2017.Fold sammenLæs mereFoto: Niels Ahlmann Olesen. Et andet uafklaret spørgsmål er, hvordan Amycretin, der består af et molekyle med dobbeltvirkning, kommer til at klare sig i forhold til Eli Lillys nye store håb, Retratutid, som består af et molekyle med tredobbelt virkning. Retratutid har indtil nu vist imponerende vægttab i et mindre forsøg. Det samme har Amycretin. Eli Lilly er længere fremme i udviklingen af Retratutid, men spørgsmålet er, om Novo Nordisk vil kunne accelerere udviklingen af Amycretin. »De næste par år kommer der masser af data, som man skal holde øje med,« siger Claus Henrik Johansen. Derudover begynder resultaterne også at tikke ind fra en række andre større medicinalselskaber som Roche og AstraZeneca, der drømmer om at få foden indenfor på fedmemarkedet på længere sigt. »Det er et marked, hvor der begynder at være mange hajer, og hvor der kommer til at være meget støj i de kommende år,« siger Claus Henrik Johansen. Han har ingen bud på, hvornår det vender for Novo Nordisk. »Det ville jeg også gerne vide. Forhåbentlig snart. Ud over de usikkerheder, vi har talt om, så er hele den geopolitiske usikkerhed jo ikke noget, der taler til Novo Nordisks fordel. Lige nu siger markedet måske, at Eli Lilly som et amerikansk selskab står bedre end Novo Nordisk,«siger Claus Henrik Johansen. Geopolitik og et hav af udmeldinger fra den amerikanske præsident, Donald Trump, og hans folk de seneste dage får da også skylden for Novo Nordisks kursfald de seneste dage hos blandt andreSydbank. Spørger man virksomhedshistoriker Kurt Jacobsen, rykker de seneste otte måneders aktienedtur dog ikke ved fortællingen om Novo Nordisks succes. »Historien er ikke ændret. Det er selvfølgelig grimt for aktionærerne og for bestyrelsen sådan at se formuen ryge ned. Men det, som kendetegner Novo Nordisk, er fokus på den langsigtede gevinst, fordi virksomheden erfondsejet,« siger Kurt Jacobsen. Han ser dog en forandring, som måske har haft betydning det seneste års tid. »Lars Fruergaard Jørgensen og resten af ledelsen har talt meget om, hvordan lanceringen af Wegovy og udviklingen af fedmemarkedet kommer til at transformere virksomheden. Den transformation er de midt i nu,« siger Kurt Jacobsen. »Men én ting er at tale om en transformation, hvor man skal ansætte tusindvis af nye medarbejdere, arbejde med værdier og kultur, gå ind i nye sygdomsområder og lave milliardinvesteringer, og så at være midt i forandringen. Pludselig skal de kommunikere med aktiemarkedet på en anden måde, fordi der er større opmærksomhed på, hvad de siger, og det, de siger, bliver nærlæst,« tilføjer han. Topchef Lars Fruergaard Jørgensen og finansdirektør Karsten Munk Knudsen præsenterer Novo Nordisks årsregnskab 2024. I baggrunden ses repræsentanter for Novo Nordisks presse- og kommunikationsafdeling.Fold sammenLæs mereFoto: Niels Ahlmann Olesen. Her har historikeren observeret en forskel mellem den nuværende ledelse ogtidligere ledelser. »Jeg har bemærket, at de ofte udtaler sig rimelig selvsikkert og uden så meget slinger i valsen, og at det måske er kommet lidt bag på dem, at de pludselig skal forklare sig. Man skal ikke så mange år tilbage, før de var noget mere forsigtige i deres udtalelser og med at sætte tal på forventninger til forskningsresultater og vækst,« siger Kurt Jacobsen. Noget tyder på, at Kurt Jacobsen måske har en pointe. I hvert fald erkendte Novo Nordisks øverste finansdirektør, Karsten Munk Knudsen, i forbindelse med årsregnskabet, at alt, hvad selskabets topledelse siger, bliver vejet på »en guldvægt«, og at selskabet har lært noget af de episoder, hvor deres kommunikation ser ud til at have haft indflydelse på aktiekursen. »Vi noterer os selvfølgelig de situationer, hvor der er en reaktion, der er større, end vi måske forventer, og det lærer vi af fremadrettet,« sagde Karsten Munk Knudsen tilBerlingske. ",
        "metadata": {
            "source": "https://www.berlingske.dk/business/novo-nordisk-var-paa-vej-til-at-overtage-danmark-og-erobre",
            "image_url": "https://berlingske.bmcdn.dk/media/cache/resolve/image_x_large/image/188/1888517/24888342-administrerende-direktr-lars-fruergaard-jrgensen.jpg",
            "publication_time": "Lørdag d. 15. februar 2025, kl. 11.56",
            "author": "Vibeke Lyngklip Svansø",
            "related_links": [],
            "attachments": []
        }
    }
}