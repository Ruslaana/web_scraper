{
    "version": "1.0",
    "document": {
        "id": 5503,
        "title": "Der er mere på spil end fladskærm, fadøl og fodbold – kulturministeren fatter ingenting",
        "content": "Mødt med valget mellem at være fornuftens stemme eller folkets stemme vælger landets kulturminister, Jakob Engel-Schmidt (M), naturligvis det sidste. Det handler om tidens mest betændte spørgsmål, nemlig TV 2s beslutning om at begrænse størrelsen og omfanget af storskærmsarrangementer, når det danske fodboldlandshold skal forsøge at gentage EM-triumfen i 1992 ved EM i fodbold i Tyskland, som begynder 14. juni. Beslutningen har udløst ophidselse rundt omkring, fordi vi med vanlig dansk optimisme regner med sol fra en skyfri himmel, dansk sejr i alle kampe samt fadøl i rigelige mængder. Regnvejr og nederlag indgår ikke i prognosen. Så må ministeren på banen for at få TV 2 til at åbne for storskærmsarrangementer uden besværlige restriktioner: »Mit ministerium har her til morgen talt med TV 2, og jeg har en klar forståelse af, at det arbejder TV 2 på,« sagdekulturministeren onsdag til Ritzau. Ordene »klar forståelse« er umisforståelige, for det er en omskrivning af et temmelig direkte politisk pres på det statsejede, men privatfinansierede medie. Kulturminister Jakob Engel-Schmidt (M) burde måske ringe til sin partifælle Sine Bosse, for hun ved et eller andet om, at politikerne ikke skal blande sig i driften af statsvirksomheder.Fold sammenLæs mereFoto: Ida Marie Odgaard/Ritzau Scanpix. Her er jeg nødt til at komme med en deklaration. Det skal ikke hedde sig, at ham der Thomas Bernt er sådan en kedelig type, der er ligeglad med fodbold, men hellere ser »Barnaby« på speed eller streamer legendariske udgaver af Clement Kjersgaards »Debatten«, mens danskerne jubler eller sørger over landsholdet. Nej, jeg ser det hele, jeg kommer til at se det hele, og jeg slukker heller ikke, selvom vi er ved at tabe. Min grænse går ved at se analyser af bitre nederlag på fodboldbanen. Det er ikke til at holde ud, at Jakob Engel-Schmidt hopper på Enhedslistens politiske leder Pelle Dragsteds limpind, når det gælder kritikken af TV 2. »De har taget beslutningen om at stramme reglerne, så vi ikke i samme grad kan mødes til sommer, skåle i fadøl og juble sammen under EM,«siger Pelle Dragsted, så det næsten lyder som en vemodig arbejdersang.  Helt enig med frustrerede bar-ejere og fodboldfans. TV2s “lempelser” af deres nyopfundne benspænd for sommerens fodboldfest er utilstrækkelige. Kom nu TV2 - Det kan I gøre bedre❤️⚽️ Alt kan desværre ikke reduceres til fadøl, fladskærm og fodbold. Og vi er uanset vores fodboldbegejstring nødt til at forholde os til kedsommelige kendsgerninger og nuancer, som stiller TV 2 i et pænere lys end ministerens sølle forsøg på folkelighed og Pelle Dragsteds populisme. 1. Jakob Engel-Schmidt skal holde fingrene væk Det er kort og godt helt uacceptabelt, at ministeriet kontakter TV 2 i spørgsmålet om storskærmsarrangementer. Det kan godt være, at staten ejer TV 2, men ministeren har ingen instruktionsret over for direktionen eller bestyrelsen. Ingen. Alene forsøget på at påvirke TV 2 er i direkte strid med statens egne regler. Ministeren skal bare læse den fine publikation fra2015 om statens ejerskabspolitik: »Statens ejerskab skal udøves under respekt for bestyrelsens kompetence, hvor staten må varetage sit ejerskab i overensstemmelse med selskabsloven og princippet om armslængde mellem ejer og bestyrelse.« Derfor har sportsdirektøren på TV 2 Frederik Lauesen fuldstændig ret, når han minder Engel-Schmidt om reglerne: »Jeg regner absolut med, at der er armslængde i forhold til politikerne,« siger han tilJournalisten. Man kan derfor minde Engel-Schmidt om sagen om klapsædebilletter på DSB for ti år siden. Det tog i 2014 ifølge den daværende transportministerMagnus Heunicke (S) fem minutter at overbevise DSBs direktionom at genindføre de populære billetter. Den indblanding udløste heftig kritik fra ledelseseksperter og topfolk i erhvervslivet: »Man må tro på, at der en meget stærk politisk bevæggrund for at gribe ind på den her måde, for ellers gør man virkelig virksomheden en bjørnetjeneste,« sagde Stine Bosse dengang. Hun er i dag EU-spidskandidat for Moderaterne, så mon ikke Engel-Schmidt har hendes nummer? Stine Bosse er spidskandidat for Moderaterne til europaparlamentsvalget. Hun mener noget om, at ministre blander sig i statsselskabers drift.Fold sammenLæs mereFoto: Ida Marie Odgaard/Ritzau Scanpix. 2. Fodboldrettigheder er kostbare – det er snarere DBU, der er grådige På en måde er storskærmsballaden et slags trekantsdrama mellem statsejede, men privatfinansierede TV 2, skatteyderfinansierede DR og så den private forening Dansk Boldspil Union (DBU), omend DBU godt kan lide at hente deres topchef på Slotsholmen, senest den tidligere ambassadørErik Brøgger Rasmussensamt før det tidligere og nuværende departementschefJakob Jensen. TV 2 har ikke fået nogen rabat hos DBU, når det gælder rettighederne til at vise landsholdets kampe. TV 2 betalerifølge Ekstra Bladetfrem mod 2028 en milliard kroner for retten til at kalde sig »hele Danmarks hjemmebane« eller 165 millioner kroner om året. Det beløb svarer til over fire procent af hele TV 2s omsætning. Oveni kommer de penge, der skal betales for at vise EM-slutrunderne.Ifølge Ekstra Bladet betaler TV 2 og DR over 350 millioner kronerfor at vise slutrunderne i 2024 og 2028. Ikke mindst DBU scorer kassen. Værdien af medieindtægterne er ifølgeDBUs regnskabsteget fra cirka 100 millioner kroner om året til 144 millioner kroner om året i de seneste år. Hvis man vil diskutere, hvem der er grådig, kan man starte debatten der. Det er ikke mit synspunkt. Fodboldspillere har få år til at tjene penge til et langt liv, så de skal have en ordentlig løn. Der er desuden et stærkt ønske i DBU om eksempelvis at forvandle kvindefodbold til samme succes som kvindehåndbold. Også den udvikling kræver penge. TV 2 kan ikke betale enorme beløb til DBU, hvis de ikke kan sende regningen videre til nogen. Længere er den ikke. 3. TV 2 kæmper for at sikre sin forretning på yderst vanskelige vilkår Det må have forbigået ministerens opmærksomhed, at de privatfinansierede medier er i krise. TV 2 havde sidste årto fyringsrunderog oplevede et dyk i annonceomsætningen på ti procent. Alle medier er i en desperat kamp for gøre sig mindre afhængige af usikre annonceindtægter og øge de mere stabile abonnementsindtægter. TV 2 er godt på vej, og abonnementer udgør i dag 57 procent af indtægterne på i alt 3,8 milliarder kroner. Vi på Berlingske er på samme kurs. »TV 2 konkurrerer på et marked med faldende annonceindtægter og stor konkurrence. Derfor har jeg som kulturminister også forståelse for, at TV 2 naturligvis skal have det hele til at hænge sammen,« kankulturministeren finde ud af at sige i storskærmsballaden, men så tilføjer han: »Jeg håber så, at TV 2 kan få det hele til at hænge sammen, samtidig med at man skaber en mulighed for at dispensere, så langt de fleste danskere har mulighed for at nyde EM, som de plejer at gøre.« Vorherre bevares. Ministeren har ikke fattet, at netop fodboldlandsholdet og slutrunderne ikke kun handler om annoncekroner, men om at give TV 2 en mulighed for at samle vigtige nye abonnenter op for at styrke forretningen i fremtiden. Det er svært, hvis man skal forære fodbolden gratis væk til storskærmsarrangementer, hvor andre skummer fløden på salg af fadøl og fjollede hatte. 4. Danmarks Radio er nogle skruebrækkere Som sædvanlig er kollegerne i DR ligeglade. DR lever af at forære deres produkt gratis væk på et stort skattefinansieret budget på 3,8 milliarder kroner. For dem er en slutrunde et slags reklamefremstød, hvor man kan score billige point ved denne gang at slå dørene op på vid gab for storskærmsarrangementer. Politikerne retter med glæde kritik af privatfinansierede medier, ogDR står altid klar med salt til at gnide i såret. Fodbold erbig business– på godt og på ondt – men det har ikke gjort oplevelsen ringere. Thomas Bernt Henriksen er Berlingskes erhvervskommentator Thomas Bernt Henriksen er Berlingskes erhvervskommentator.Fold sammenLæs mereFoto: Søren Bidstrup.",
        "metadata": {
            "source": "https://www.berlingske.dk/kommentar/der-er-mere-paa-spil-end-fladskaerm-fadoel-og-fodbold-kulturministeren",
            "image_url": "https://berlingske.bmcdn.dk/media/cache/resolve/image_x_large/image/179/1798363/24711097-danske-fans-ser-em-semifinalen-mellem-danmark-og-e.jpg",
            "publication_time": "Søndag d. 26. maj 2024, kl. 11.34",
            "author": "Thomas Bernt Henriksen",
            "related_links": [],
            "attachments": []
        }
    }
}