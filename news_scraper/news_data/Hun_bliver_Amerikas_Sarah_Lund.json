{
    "version": "1.0",
    "document": {
        "id": 16993,
        "title": "Hun bliver Amerikas Sarah Lund",
        "content": "Så har TV-selskabet AMC langt om længe fundet den skuespiller, der skal give liv til den amerikanske udgave af Sarah Lund i genindspilningen af »Forbrydelsen I«. Det bliver den 34-årige Mireille Enos, som overtager striktrøjen fra Sofie Gråbøl, når optagelserne går i gang i Los Angeles og Vancouver i næste måned. Den amerikanske version af DRs succeskrimi får titlen »The Killing«, mens Sarah Lund har skiftet efternavn til Linden, og gerningsstedet er henlagt til Seattle på USAs vestkyst. Læs også:Sarah Lund goes to Hollywood I første omgang bliver »The Killing« udsendt som et såkaldt pilotafsnit, hvorefter det så besluttes, om Sarah Lund får et længere liv på de amerikanske TV-skærme. Bliver serien en succes, vil hele mordgåden folde sig ud over 26 planlagte afsnit. Vid i replikken Søren Sveistrups originale, første afsnit om mordet på teenagepigen Nanna Birk Larsen er blevet bearbejdet af den erfarne manuskriptforfatter Veena Sud, som har skrevet talrige afsnit af TV-serien »Cold Case«. Det står nemlig amerikanerne frit for at ændre i manuskriptet, fortæller seriens danske producent, Piv Bernth, som følger projektet med spænding: »Det, de køber, er konceptet, plottet, karaktererne, arenaen.« Piv Bernth har faktisk læst det nye manuskript: »De første to-tre sider var anderledes, men ellers holdt det sig meget tæt op ad den danske version. En ting tillod jeg mig dog at kommentere på. Sarah Lund var blevet mere snakkende, med amerikansk, hurtigt vid i replikken. Sofie Gråbøls karakter var jo langt mere fåmælt, og netop det var med til at gøre hende interessant. Det tog de meget åbent imod på deres amerikanske facon, men hvordan det er endt, det ved jeg ikke.« Hvor meget DR, Søren Sveistrup og hans medforfattere tjener på salget af »Forbrydelsen I« er en »business­hemmelighed«. I første omgang er det ikke de store summer, men bliver serien realiseret, og går den oven i købet hen og bliver en salgssucces, er der gode penge at tjene for de danske bagmænd. Vanvittigt flot Mireille Enos kan i øjeblikket ses i TV-serien »Big Love«, som handler om en mormonfamilie med flere koner . »Hun ser jo vanvittigt flot ud på sine publicitybilleder,« siger Piv Bernth. »Men mon ikke de får pillet lidt af glamouren af hende, når de får proppet hende ned i en striktrøje og tager makeuppen af hende?« Også instruktøren til pilot­afsnittet er fundet. Det bliver Patty Jenkins, som blandt andet har instrueret spillefilmen »Monster«, som i 2003 skaffede Charlize Theron en Oscar for sin præstation som kvindelig massemorder. Efter planen skal »The Killing« gå over amerikanske TV-skærme til januar næste år. DR prøver i øjeblikket yderligere at gøre amerikanerne interesseret i »Forbrydelsen II«. Om der også kommer en dansk fortsættelse af den populære serie, er ikke afgjort. »Søren Sveistrup og jeg har begge gang i andre projekter. Og foreløbig har DR planlagt andre serier frem til 2012,« siger Piv Bernth.",
        "metadata": {
            "source": "https://www.berlingske.dk/kultur/hun-bliver-amerikas-sarah-lund",
            "image_url": "https://berlingske.bmcdn.dk/media/cache/resolve/image_x_large/image/41/419417/2516938-sarah.jpg",
            "publication_time": "Fredag d. 30. april 2010, kl. 08.02",
            "author": "Jakob Steen Olsen",
            "related_links": [],
            "attachments": []
        }
    }
}