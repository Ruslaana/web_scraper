{
    "version": "1.0",
    "document": {
        "id": 20628,
        "title": "Direktør går i rette med Troels Lund Poulsen: »Det er ikke liberal, markedsorienteret grøn omstilling, det er at klynge sig til fortiden«",
        "content": "Forsvarsminister og Venstre-formand Troels Lund Poulsens udmelding om at ville skrotte den fastsatte slutdato for gasfyr i private danske hjem er en beslutning, der fortjener et kritisk borgerligt modsvar. Det er et forslag, der ved første øjekast appellerer til en legitim bekymring for almindelige familiers økonomi, men som ved nærmere eftersyn risikerer at påføre Danmark betydelige langsigtede omkostninger – både økonomisk, sikkerhedspolitisk og klimamæssigt. At tale om fremtidig »dansk og grøn« gas løser ikke de fundamentale problemer ved at fastholde en infrastruktur og en afhængighed, vi burde arbejde målrettet på at afvikle. Det er vel et uomtvisteligt faktum, at Europa – og Danmark – står i en ny sikkerhedspolitisk virkelighed. Afhængighed af gas, uanset dens umiddelbare geografiske oprindelse, bidrager til et globalt marked, hvor priser og forsyningssikkerhed kan påvirkes af aktører med interesser, der strider mod vores. For eksempel Rusland, hvis krig finansieres i betydelig omfang af deres gaseksport. At forsvarsministeren signalerer en opbremsning i udfasningen af gas, sender et bekymrende signal om vores nationale vilje til at hjælpe Europa med at opnå reel energisuverænitet. Det er kortsigtet at tro, at en fortsat, om end potentielt aftagende, brug af gas ikke har sikkerhedspolitiske implikationer – særligt når vores nabolandeikke har de samme mulighederfor at producere biogas. Investeringer i langsigtede, permanente og nationale energiløsninger baseret på elektrificering og energieffektivitet må have absolut prioritet. Samtidig er forslaget et anslag mod økonomisk ansvarlighed. At fastholde et parallelt gasnet, som færre og færre skal dække omkostningerne for,er en dårlig forretningfor de tilbageværende gasforbrugere –ofte husholdninger i ældre ejendomme og i landdistrikterne, som i forvejen kan have svært ved at finansiere energirenoveringer. Disse borgere risikerer at blive stavnsbundet til en dyr og forældet teknologi, især når EUs CO₂-kvotesystem (ETS2)forventes at øge omkostningerne ved fossil opvarmning. Den»store og unødvendige regning,«ministeren vil undgå, kan meget vel ende hos netop denne gruppe. Dertil kommer de fortsatte og potentielt stigendemilliardsubsidier til biogas, som hentes fra skatteydernes lommer. Selvom biogas kan spille en rolle i specifikke sektorer, er enbred fastholdelse af gas til individuel opvarmning en samfundsøkonomisk ineffektiv vejsammenlignet med direkte elektrificering via varmepumper og udbygning af fjernvarmenettet, hvor stordriftsfordele kan realiseres. Landbrugets legitime behov for at afsætte restprodukter til biogas må ikke diktere en irrationel national energiinfrastruktur. Klimaudfordringen er reel og kræver handling, ikke nølen. At udskyde udfasningen af gasfyr er at udskyde nødvendige CO₂-reduktioner. Selv hvis gassen på sigt bliver »grøn,« erproduktionsomkostningerneogenergitabetved omdannelse ofte højere end ved elektrificering. Hver krone investeret i at forlænge gasfyrenes levetid er en krone, der ikke investeres i fremtidssikrede, emissionsfrie løsninger. Det er ikke liberal, markedsorienteret grøn omstilling, det er at klynge sig til fortiden og pålægge kommende generationer en større byrde. Endelig er der spørgsmålet om politisk troværdighed og favorisering af særinteresser. Når en forsvarsminister, med rødder i landbruget, advokerer for en politik, der tydeligt gavner biogasindustrien og potentielt fastholder en lavere nettarif for industrien på bekostning af private husholdninger, svækkes tilliden til, at beslutninger træffes på baggrund af samfundets bredeste interesser. En ansvarlig borgerlig politik må bygge på transparens, friholde sig fra særinteresser og sikre, at den grønne omstilling sker på en måde, der er både ambitiøs, økonomisk forsvarlig og socialt retfærdig for alle danskere. At droppe slutdatoen for gasfyr lever ikke op til disse principper. Det er på tide at fastholde en klar og forudsigelig kurs mod en fremtid fri for fossil opvarmning i vores hjem. Martin Collignon er administrerende direktør i Lun, der producerer halvledere til vedvarende energi ",
        "metadata": {
            "source": "https://www.berlingske.dk/kommentarer/direktoer-gaar-i-rette-med-troels-lund-poulsen-det-er-ikke-liberal",
            "image_url": "https://berlingske.bmcdn.dk/media/cache/resolve/image_x_large_vertical/image/192/1921728/24951637-copenhagen-democracy-summit-i-skuespilhuset-troel.jpg",
            "publication_time": "Søndag d. 18. maj 2025, kl. 13.07",
            "author": null,
            "related_links": [],
            "attachments": []
        }
    }
}