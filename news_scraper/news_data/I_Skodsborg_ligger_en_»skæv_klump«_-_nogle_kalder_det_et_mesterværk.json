{
    "version": "1.0",
    "document": {
        "id": 17953,
        "title": "I Skodsborg ligger en »skæv klump« - nogle kalder det et mesterværk",
        "content": "Det er et sjovt hus. Det ligger på en kuperet naturgrund med en bronzealderhøj i baghaven, og det er bare en enkel, skæv klump i gule mursten. Med et skråt tag og små bitte vinduer ud mod vejen. Ikke desto mindre er det et rigtigt arkitekthus, nogle ville måske endda kalde det et mesterværk. Det er »Exner-huset« der er tale om. Det hus, som arkitektparret Inger og Johannes Exner tegnede til sig selv og deres to børn i 1961. Udefra forstår man husets klare koncept. Det store vindue i midten er spisestuen og køkkenet i husets centrum. Til venstre er afdelingen med tegnestue nederst og dagligstue øverst. Til højre er soveværelserne.Fold sammenLæs mereFoto: Lars Gundersen/Realdania By & Byg. Exner-parret blev begge født i 1926, de gik begge på Kunstakademiets Arkitektskole i København og blev begge færdige som arkitekter i 1954. De arbejdede sammen hele livet og er mest af alt kendt for deres restaurering af Koldinghus og for de mange, mange kirker og menighedshuse, de har bygget over det ganske land. I slutningen af 50erne, da de havde startet deres egen tegnestue og allerede havde fået både et par opgaver og et par børn, blev de enige om at finde et sted, hvor de kunne bygge et hus til familien. De lejede en bil og kørte rundt nord for København på jagt efter en egnet byggegrund. De fandt en stor grund i Skodsborg og blev fascinerede, da de opdagede den gamle gravhøj, de store lindetræer omkring den og ikke mindst kigget helt til Sverige fra højens top. Det var et sted, der var tungt af historie, og selvom parret endnu ikke var blevet til de berømte kirkebyggere Exner, var der noget i den tyngde, der tiltalte dem med det samme. Grunden var for stor til et enkelt hus, så den blev udstykket i tre dele, og Inger og Johannes Exner tog naturligvis den grund med gravhøjen på – også selvom den var langt den sværeste at bygge noget på. Som hele huset i øvrigt domineres trapperummet af den meget rustikke gule mursten med de brede fuger. Der er en tyngde i rummet, der straks stemmer sindet til højtidelighed.Fold sammenLæs mereFoto: Lars Gundersen/Realdania By & Byg. Bronzealderhøjen i haven kaldes Mathildehøjen, og historien går, at Struensee og Caroline Mathilde plejede at gøre holdt her, når de red mellem Hirschholm Slot, hvor hoffet opholdt sig i sommeren 1771, og Frydenholm nær Trørød, som var dronningens eget hus. Historien kan dog lige så godt være en myte, men navnet er blevet hængende. Der var nogle strenge regler for, hvor langt huset skulle bygges fra den fredede høj, man måtte heller ikke bygge foran højen, for den skulle kunne ses fra vejen, så reelt var der kun en smal stribe i grundens østlige side tilbage at bygge på – og det gjorde Inger og Johannes Exner så. Da huset både skulle være praktisk og overkommeligt i pris, valgte de det enklest mulige koncept. To lange teglskiver med et fladt tag imellem sig og værsgo: Sådan blev husets grundform defineret. Terrænfaldet på grunden gjorde det naturligt at gøre huset dobbelthøjt i nordenden, der vender ud mod vejen. Højden mod gaden gav den enkle bygningskrop noget monumentalitet og gjorde det samtidig muligt at have to funktioner i den ende, der havde to etager. I stueplanet blev der indrettet en lille tegnestue, mens der blev plads til en dagligstue i direkte kontakt med resten af huset på førstesalen. Huset markerer sig smukt fra vejen selv i dag, og man lægger med det samme mærke til, at der er noget særligt på færde her. Som i Asien og i Mellemøsten er huset meget lukket mod vejen. Kun to smalle vinduesbånd i henholdsvis opholds- og tegnestue fortæller lidt om husets indre. Adgangen sker gennem carporten, der er belagt med gule klinker og dermed har forbindelse til husets primære materiale. Når man kommer indenfor, kan man gå ind i tegnestuen umiddelbart til højre eller man kan gå op ad en meget flot, tæt og taktilt overlegen teglstenstrappe, der fører op til en entré eller til bryggerset ved siden af, som har direkte forbindelse med køkkenet. Spisestuen midt i huset er dets centrum og hjerte. Her er kig i hele husets længde og på tværs til køkkenet og til haven udenfor.Fold sammenLæs mereFoto: Lars Gundersen/Realdania By & Byg. Både entreen og bryggerset giver med det samme et kig til det store vindue mod vest i husets spisestue. Vinduet går fra gulv til loft, og den visuelle forbindelse på tværs af huset og ud på terrassen og gravhøjen udenfor understreger den korsform, der er husets grundudtryk. Inger og Johannes Exner endte med at være primært kirkearkitekter, og selvom deres kirker som regel gør op med den traditionelle processionskirke, er der meget klassisk kirke på spil her i deres eget hus. Ikke så mærkeligt, når man betænker, at Johannes Exner voksede op i en præstegård, og hele livet var interesseret i kirkearkitektur og i den historiske tyngde, kirkerummene bærer, når de fungerer. Udvendig er huset primært holdt i de samme gule teglsten, og det virker på den måde også som en bygning fra en anden tid. Johannes Exner havde studeret de gamle danske landsbykirkers byggeteknik og havde der lagt mærke til, hvordan middelalderens murere mørtlede og fugede deres mure i et hug ved at presse overskydende mørtel tilbage mod fugen med murskeen og så endda tørre den sidste mørtel ud over stenene. Han instruerede derfor parrets egne murere i at gøre det samme. De mursten, parret havde fundet til deres hus, var nogle fejlbrændte andensorteringssten, der havde et farvespil, som virkede meget autentisk patineret. De var en smule mindre end en velbrændt sten, og derfor blev murerne nødt til at lave fugerne ekstra brede for at få murmodulet til at gå op. Disse brede, uafrensede fuger med mørtelspor trukket ud over stenene giver Exner-huset en meget rustik overflade og en stoflig tyngde, der passer perfekt til både lindetræer, bronzealderhøj og det billige, trykimprægnerede træ i facaden. Huset blev i længderetningen organiseret, sådan som Johannes Exners barndoms præstegård havde været det, med opdelte afdelinger, der ikke desto mindre har en klar forbindelse med hinanden. Centralt i kompositionen er krydset med køkken, entre, spisestue og terrasse. Til venstre for det er en lang gang med værelser til både børn og voksne, og til højre har man ad en lille trappe adgang til dagligstuen oven på tegnestuen. På grund af grundens fald og bevægelsen fra en til to etager gennem huset er spisestuen næsten dobbelthøj i hele sin længde og den får på den måde en symbolsk, højtideligt betydning, der understreger, at det er her, familien samles, at det er her, livet leves. Kigget gennem køkkenet eller entreen og videre ud i haven til kæmpehøjen understreger husets »konceptuelle« korsform.Fold sammenLæs mereFoto: Lars Gundersen/Realdania By & Byg. Huset er specielt på mange måder. Det er skarpt tænkt, stramt udført og båret af den poetiske nøjsomhed, der er så karakteristisk for Exner-parrets arbejder. Inger Exner forklarer i interview, at de med vilje ikke ville være med i nogen »stil« – de var hverken modernister eller traditionalister, forklarer hun, de ville bare lave noget der fungerede. På trods af husets hårde øksehug ind på grunden har det en overraskende fin forbindelse til sine omgivelser. Exner-parret talte meget om, hvordan blikket skulle bruges til at forbinde huset med haven, og på det store vindue i spisestuen og terrassen udenfor kan man se, at tankerne fungerer i praksis. Det er lidt mere tvivlsomt, hvordan det smalle vinduesbånd i dagligstuen på første sal bidrager til forbindelsen med grunden, men om ikke andet kan man sige, at det med sit begrænsede lysindtag skaber kontrast og dermed indirekte understøtter spisestuen og dens kirkeagtige vinduesparti som husets centrale fortælling. Huset handler i høj grad om bevægelse. Det ligger som et skib eller en lang togvogn på grunden med et centralt spor direkte igennem sig fra syd mod haven og nordpå mod vejen. Opholds- og arbejdsfunktionerne som værelser, spiseplads og køkken ligger på hver side af hovedruten gennem huset, som naturligt ender i den højtliggende dagligstue, der så som en pointe ikke fortsætter bevægelsen, men med sin lukkethed faktisk vender den, så man også heroppefra orienterer sig mod spisestuen og hele den bevægelse, man lige er kommet fra. Der er terrasser på tre sider af huset og en overdækket, klinkebelagt carport mod nord. De to gule, murede skiver, der definerer huset, er en historie helt for sig selv. Man ser her tydeligt, hvordan ægteparret var inspireret af den svenske murstensmester Sigurd Lewerentz, der dyrkede teglstenen som ingen anden nyere arkitekt. Indendørs er murstenene malet hvide, og både lofter, karme og gulve er hvidpigmenterede, sådan som man ser det i utallige skoler, kirker og kommunekontorer fra tiden, der fulgte. Inger og Johannes Exner er et par originaler i dansk arkitekturhistorie. De byggede meget, og deres værk blev stilskabende for, hvordan en moderne kirke eller et menighedshus ser ud i Danmark. På trods af denne store indflydelse, fik de ikke nogen følgere, men blev stående som et par originale fyrtårne i bygningskunsten. De ville bare skabe noget, der havde »fortælleværdi«, som de yndede at sige. Og fortættet fortælleværdi har huset i Skodsborg i høj grad. Det er ikke et stykke overlegen konditorkunst som nogle arkitekthuse, men det har på trods af det næsten karakter af manifest, når man ser den stramhed og konsekvens, det er gennemført med. Det er meget tydeligt, at Exner-parret her gjorde sig nogle vigtige erfaringer, der kom til at præge hele deres senere virke. Inger og Johannes Exners husHøjagervej 11, Skodsborg To gange om året holder Realdania By & Byg åbent hus i deres ejendomme. Hold øje på www.realdania.dk",
        "metadata": {
            "source": "https://www.berlingske.dk/arkitektur/i-skodsborg-ligger-en-skaev-klump-nogle-kalder-det-et-mestervaerk",
            "image_url": "https://berlingske.bmcdn.dk/media/cache/resolve/image_x_large/image/169/1696682/24479697-fra-vejen.jpg",
            "publication_time": "Søndag d. 30. juli 2023, kl. 20.15",
            "author": "Holger Dahl",
            "related_links": [],
            "attachments": []
        }
    }
}