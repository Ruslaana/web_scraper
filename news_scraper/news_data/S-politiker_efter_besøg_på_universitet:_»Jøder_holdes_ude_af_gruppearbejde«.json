{
    "version": "1.0",
    "document": {
        "id": 1179,
        "title": "S-politiker efter besøg på universitet: »Jøder holdes ude af gruppearbejde«",
        "content": "Tirsdag besøgte Folketingets integrationsudvalg Roskilde Universitet (RUC), efter flere studerende har berettet om, at det er utrygt for dem at færdes på universitets campus, hvis man har jødisk baggrund. Formand for udvalget Anders Kronborg (S) forklarer, at de mødte studerende, som fortalte om jødiske studerende, der studerede hjemmefra og kun befandt sig på campus, når de skulle til eksamen. »Her hørte vi også konkrete beretninger om, at jøder holdes ude af gruppearbejde,« siger Anders Kronborg til Berlingske og fortsætter: »Også studerende, der har problematiseret de her sager om antisemitisme og terrorhyldende graffiti, har kunnet mærke, at folk tog afstand fra dem, og det har været svært for dem at finde en studiegruppe.« Over for Berlingske påpeger ledelsen på RUC, at de ikke har fået henvendelse om en sådan udelukkelse, men opfordrer studerende til at henvende sig med eventuelle oplevelser af den karakter. RUC er de seneste måneder blevet en politisk kampplads. Sidste år blev der afholdt flere demonstrationer arrangeret af den propalæstinensiske studenterbevægelse RUC Intifada, som harskabt utryghedfor studerende og medarbejdere på RUC. Studenterbevægelsen krævede, at universitetet skulle foretage en økonomisk og akademisk boykot af Israel samt fordømme landets ageren i Mellemøsten. Flere gange har maskerede demonstranter forstyrret undervisningen, spærret gangene for medarbejdere, blevet fjernet af politiet og råbt slogans, der afflereer blevet tolket som antisemitisk. Hyldest af den nu afdøde leder af terrorbevægelsen Hamas, Yahya Sinwar, på RUC.Fold sammenLæs mereFoto: Benjamin Haxha (arkiv). I oktober mødte studerende og ansatte på RUC ind til synet afstærkt israelkritiskgraffiti malet på universitetets mure af endnu ukendte gerningsmænd. Her blev den nu afdøde leder af terrorbevægelsen Hamas, Yahya Sinwar, hyldet. RUC Intifada har ikke taget skylden for hærværket, men harblåstemplet graffitienpå bevægelsens Instagram-profil. Der har væretflere tilfældeaf antisemitisk graffiti på universitetet. På grund af RUC Intifadas færden og hærværket har en jødisk studerende valgt atstoppepå universitetet af hensyn til sin egen sikkerhed. En anden jødisk studerende har tilBerlingskesagt, at han må skjule sin identitet på Campus på grund af RUC Intifada. Som resultat af hændelserne har uddannelses- og forskningsminister Christina Egelund været isamråd, og RUC har strammet reglerne for demonstrationer på universitetet. Demonstrationerne fra RUC Intifada er efterfølgende stilnet af. Efter at have hørt om forholdene på universitetet fra de studerende selv går Anders Kronborg fra besøget – somB.T.også har beskrevet – med en følelse af, at der stadig er store udfordringer på RUC. »Selvom det gør ondt at komme frem til den her konklusion, kan jeg godt forstå, at der er jøder, som efter endt gymnasium overvejer, at de ikke vil RUC på grund af de her hændelser, vi så i efteråret,« siger Anders Kronborg. Adspurgt, om RUC kan genkende billedet af, at jødiske studerende bliver holdt ude af gruppearbejder, svarer rektor Hanne Leth i et skriftligt svar: »Studievejledningen og ledelsen har ikke modtaget henvendelser fra studerende, der føler sig udelukket på grund af religion eller baggrund,« skriver Hanne Leth. Hun slår fast, at ledelsen på universitet opfordrer alle, der oplever problemer, til at henvende sig til ledelse eller studievejledningen, så universitetet kan tage hånd om eventuelle sager. »Alle har et ansvar for, at samtaler og debat på campus foregår på en respektfuld og saglig måde.« ",
        "metadata": {
            "source": "https://www.berlingske.dk/politik/s-politiker-efter-besoeg-paa-universitet-joeder-holdes-ude-af",
            "image_url": "https://berlingske.bmcdn.dk/media/cache/resolve/image_x_large_vertical/image/188/1881922/24876553-sprger-man-formand-for-folketingets-integrationsu.jpg",
            "publication_time": "Fredag d. 24. januar 2025, kl. 13.55",
            "author": "William Alkærsig Springer",
            "related_links": [],
            "attachments": []
        }
    }
}