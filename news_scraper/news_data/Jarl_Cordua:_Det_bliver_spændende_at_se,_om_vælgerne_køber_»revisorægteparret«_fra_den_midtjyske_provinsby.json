{
    "version": "1.0",
    "document": {
        "id": 6009,
        "title": "Jarl Cordua: Det bliver spændende at se, om vælgerne køber »revisorægteparret« fra den midtjyske provinsby",
        "content": "Hvilken kurs har den nyvalgte formand for Venstre, Troels Lund, tænkt sig at lægge for Venstre? Det står faktisk ikke helt klart efter weekendens landsmøde, men bedømt på de signaler, der blev sendt fra talerstolen og især fraværet af klare svar på særdeles brandvarme politiske emner, så tegner det til, at Lunds hovedfokus herfra bliver et forsøg på at konsolidere Venstres traditionelle vælgerbase i provinsen, hvilket i praksis vil sige Jylland uden de store byer. Mest tydeligt ses det i valget af formand og næstformand, som begge er jyder, og nr. to på listen til europaparlamentsvalget, efter den tidligere tv-journalist Morten Løkkegaard, bliver den koldingensiske mælkeproducent Asger Christensen, der ejer en gård med 650 stykker malkekvæg. Sidstnævntes valg er et vink med en vognstang til alle, der er i tvivl om landbrugets fortsatte store indflydelse i V. Alligevel kan man ikke sige, at budskaberne i Troels Lundstalevar specielt målrettet provinsens vælgere, hvis altså man lige ser bort fra et stålsat forsvar til bevarelse af efterskolerne. Indrømmelsen til dettraditionelle baglandlå nok snarere i, at han i sin tale helt undlod at nævne Co₂-afgiften på landbruget. Det var ellers den diskussion, der her i efteråret splittede partiet og var medvirkende til, at hans forgænger, Jakob Ellemann-Jensen, til sidst kastede håndklædet i ringen og forlod formandsposten. Dertil kommer også FE-sagen og navnlig efterspillet, som også er en sag, hvor flere af Lunds partifæller er enige med oppositionen i, atstatsministerens rolle i sagen bør undersøges. I det hele taget tyder den ringe vælgeropbakning til V i målingerne på, at stadigt flere af partiets vælgere mener, at det varen fejl at gå i regering med Socialdemokratiet og Moderaterne. Det bakkes senest op i en Yougov-måling fra weekenden i B.T., hvor 50 procent af Vs vælgere er helt eller delvist enige i udsagnet. Her var der dog ikke en mulighed for Lund til at krybe udenom. På talerstolen fastslog han, at partiets plads var i regeringen. Det skete med salgsargumentet om, at V er det borgerlige parti i regeringen. Alligevel måtte Lund tage med, at en ellers loyal og sindig mand, som Folketingets tidligere formand, Christian Mejdahl, på landsmødet fortalte pressen, at han nægtede at klappe til den del af talen. Nok havde Troels Lund salen med sig også på det punkt, men spørgsmålet er, om ikke ganske mange af de klappende partifæller gjorde det i loyalitet mod en nyvalgt formand, mere end at de var uenige med Mejdahl. Troels Lunds vej frem mod ny vælgeropbakning kan opsummeres i en »alt og ingenting-strategi«, hvor man gerne vil favne alle vælgergrupper, men helst ikke træffer politiske valg, der skubber vælgere væk. Alt tyder derfor på, at Lund fortsat vil være landbrugets repræsentant i regeringen og kæmpe for så lav CO₂-afgift som muligt kombineret med flest mulige tilskud til landbruget. Det sker selvfølgelig i et lønligt håb om, at byvælgere, der er optaget af klimadagsordenen, til trods for det alligevel holder ved V. I V er der udtalt stor glæde over det ny formandskab. Det er dog også tydeligt, at landsmødet med valget af sin nye ledelse vægter evnen til at kunne det politiske spil betydeligt højere end de retoriske evner. Det bliver derfor spændende at se, om vælgerne med tiden bliver lige så begejstrede for en V-ledelse, der i andres øjne fremstår lige lovligt personligt farveløse og rent retorisk historisk kedelige, som samlet set giver mindelser om et revisorægtepar fra en mellemstor jysk provinsby. Den iøjnefaldende manglende udstråling forsøger Venstres spindoktorer så at vende til en fordel for V-toppen med lidt for friske sammenligninger med den forhenværende tyske kansler Angela Merkel. Hun ville dog næppe have haft en chance i dansk politik. Jarl Cordua er politisk kommentator ",
        "metadata": {
            "source": "https://www.berlingske.dk/kommentatorer/jarl-cordua-det-bliver-spaendende-at-se-om-vaelgerne-koeber",
            "image_url": "https://berlingske.bmcdn.dk/media/cache/resolve/image_x_large/image/173/1738273/24577256-venstre-landsmdet-vgtede-med-valget-af-ny-ledels.jpg",
            "publication_time": "Onsdag d. 22. november 2023, kl. 09.12",
            "author": "Jarl Cordua",
            "related_links": [],
            "attachments": []
        }
    }
}