{
    "version": "1.0",
    "document": {
        "id": 18189,
        "title": "Værdikampen lever stadig",
        "content": "Og tak for at du gør det klart for enhver, hvad der er forskellen imellem os, der ønsker et socialt-liberalt samfund, hvor vi værner om værdierne; rummelighed, åbenhed, tolerance og forståelse for andre mennesker, og hvor det enkelte menneske gives frihed til at udvikle sig på egne præmisser. Og så de som ønsker et samfund, hvor der er et skarpt skel imellem de rigtige og de forkerte mennesker, og hvor der én sandhed om, hvad der er det gode liv, som med vold og magt skal trækkes ned over alle, der ikke lever op til idealet. Du skriver i fredagens kronik her i avisen, at jeg er repræsentant for en norm- og værdiløs ideologi, hvor alt er relativt, og hvor mennesket svæver frit uden holdepunkt. Din påstand kommer efter, at jeg i forrige uge sagde, at børn skal have mulighed for til at udvikle sig i frihed - og ikke blive mødt af en masse fastgroede forforståelser af, hvordan de bør være. Mit indlæg i forrige uge var et partsindlæg i en debat om kønsroller, affødt af en lille dreng i en blå kjole. Mit budskab var bl.a., at vi ikke skal være så skræmte, når børn udfordrer vores billede af normaliteten. Du mener, at det jeg kæmper for vil favorisere de stærkeste, fordi de mindre stærke har vanskeligere ved at håndtere selv at skulle skabe deres egen identitet. Jeg synes, at du her helt misser mit budskab, og jeg må indrømme, at jeg ikke kan sætte mig ind i dit ræsonnement. Jeg kan ikke se, hvem der vil lide under, at blive mødt med en større rummelighed, frihed og tolerance overfor den de er, eller det de gør. Og du tager fejl, når du insinuerer, at jeg mener børn skal vokse op uden rammer overladt til selv at håndtere deres identitetsdannelse og udvikling. Selvfølgelig skal alle børn have nogle rammer, støttes i en sund udvikling og have hjælp til at finde ud af, hvordan man bliver et helt menneske med et stærkt jeg. Men de skal ikke mødes med foragt eller mangel på anderkendelse, hvis de træder uden for en fastgroet normalitet. Din forudsætning er, at det bestående er det gode. At der er en naturgiven orden, hvor f.eks. mænd per definition er bedre ledere end kvinder. Mit udgangspunkt er, at vi aldrig skal være bange for at udfordre det bestående, tænke nyt, og at vi skal turde udfordre vores egne forforståelser. Du starter din kronik med at skrive, at værdikampen er forsvundet. Der tager du helt fejl. Den lever i bedste velgående. Din kronik vidner om, hvorfor den stadig er så utrolig tiltrængt. Og den minder mig om, hvorfor det er så vigtigt for mig at tage del i kampen.",
        "metadata": {
            "source": "https://www.berlingske.dk/kommentatorer/vaerdikampen-lever-stadig",
            "image_url": "https://berlingske.bmcdn.dk/media/cache/resolve/image_x_large/image/64/640298/5431667-manu-sareen.jpg",
            "publication_time": "Søndag d. 05. august 2012, kl. 22.30",
            "author": null,
            "related_links": [],
            "attachments": []
        }
    }
}