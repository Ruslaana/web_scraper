{
    "version": "1.0",
    "document": {
        "id": 22422,
        "title": "Filosof erkender bagsiden af ai: »Jeg er blevet et utroligt kedeligt menneske«",
        "content": "»Du skal bare lære atprompterigtigt, så gør ai det hele for dig,« sagde min ven begejstret og fortalte om, hvordan han både brugte det til at hjælpe med at søge viden, til at skrive tekster, til at få ideer til nye måder at undervise på, til at lave færdigproducerede podcasts, til at få ideer til at afvikle møder på, til at få hjælp til at udvikle nye koncepter, til at oversætte tekster, generere specifikke billeder, finde kilder og så videre. Og det er da også på alle måder fascinerende og besnærende. Her er værktøjer, der helt konkret kan gøre en masse arbejde for os. Værktøjet er det rene sukker for hjernen: Det er rart, et energiboost, for så slipper vi selv for at gøre det hårde arbejde, vi får det hele serveret. For ikke så længe siden var taxichauffører i London noget helt specielt, fordi de havde en enestående evne til at finde rundt i byen – en evne, der var opbygget gennem utallige kilometer og timer bag rattet. I dag kan enhver med en GPS agere taxichauffør. Engang var computere-kodere ekstremt eftertragtede, fordi de besad evnen til at skrive koder til at opbygge for eksempel hjemmesider. I dag kan du bede ai om at gøre det, og få resultatet få sekunder senere. I stedet for at spørge din bankrådgiver til råds, kan du bare fodre ai’en med oplysningen og få neutral, gedigen rådgivning. Forsiden af medaljen er en slags demokratisering. Nu er viden gjort meget tilgængelig, og hvad der før var forbeholdt de få, er nu noget, man kan få adgang til. Vi kan få adgang til, hvad der ofte virker som en komplet uoverskuelig mængde af information. Og vi kan tilmed blive inspireret til nye ideer og handlinger. Men som med så meget andet, er der også en bagside. Jeg har forsøgt at følge strømmen og er også begyndt atprompte, som det hedder på nudansk. Det er et effektivt værktøj, der virkelig kan bruges til alt mellem himmel og jord. Det kræver dog, at man er kritisk tænkende og ikke accepterer alt, hvad ai’erne spytter ud af resultater. »Jeg ved mindre og mindre, jeg kan jo bare spørge ai’en, der er ingen grund til selv at huske på noget længere.« På billedet ses den kinesiske app DeepSeek og ChatGPT.Fold sammenLæs mereFoto: Liselotte Sabroe/Ritzau Scanpix. Men hvis vi lige zoomer lidt ud, så har jeg opdaget, at det gør noget ved min personlighed. Jeg er sådan set er i fuld gang med at udlicitere min kreativitet, min evne til at gøre mig umage, min evne til at undersøge ting, min evne til at reflektere. Med andre ord: Jeg er i fuld gang med at tømme mig for kvaliteter og træk, der karakteriserer det at være menneske. Det har den konsekvens, at jeg ikke bare er blevet mere sløv og har fået sværere ved at få ideer; jeg er også blevet utroligt kedelig. Jeg ved mindre og mindre, jeg kan jo bare spørge ai’en, der er ingen grund til selv at huske på noget længere. Jeg er blevet mindre kreativ, jeg kan jo bare spørge ai’en til råds. Jeg er blevet mere doven, jeg gider ikke selv undersøge ting, jeg kan jo bare lynhurtigt spørge ai’en. Jeg prompter løs, men hver dag kan jeg mærke, at alt hvad der minder om selvstændig tækning blevet suget ud af mig som af en slags dementor fra Harry Potter-universet. Det står, endnu ikke, helt galt til, jeg har for eksempel skrevet denne kronik helt selv uden at prompte noget. Så lidt innovation, kreativitet og tankekraft har jeg dog tilbage. Men jeg kan selvfølgelig være bekymret for, om jeg langsomt er ved at give slip på den sidste rest af menneskelighed. Psykologen Erich Fromm har defineret to grundlæggende livsformer, som vi kan være i verden på:To haveogto be. To have(at have, eller være i besiddelse af) er en form, der handler om ejerskab, forbrug og kontrol, og er den dominerende livsform i det moderne samfund. To be(at være) er en dimension, der har fokus på det at være til, en oplevelse af verden, hvor man har at gøre med ydmyghed, vækst, kærlighed og opmærksomhed. Fromms pointe er, at det gælder om at leve et liv baseret så meget som muligt på to be-dimensionen, og det skal opnås ved at man er til stede og handler i verden, det kan ikke opnås gennem forbrug og passivitet. To have-livsformen er udtryk for en vareliggørelse af vores liv, på samme måde som ai-mulighederne går fra at være redskaber til at blive en slags vareliggørelse af vores indre: Vi tømmer langsomt os selv for egenskaber og lader dem blive gjort til en vare. Vi forholder os passivt til verden og lader os overstrømme af en teknologi, der kan hjælpe os, men som også handler på vegne af os. Vi er blevet passive forbrugere af en teknologi, der indholdstømmer vores indre. Jeg er altså i gang med at reducere mig til en utroligt kedelig udgave af mig selv, hvor jeg ustandselig skal spørge min ai til råds, så snart det kræver bare en anelse tankekraft eller opfindsomhed. Selv til den mindste, og ikke særlig krævende opgave, bliver ai’en spurgt. Og jeg bliver kedelig, fordi jeg langsomt mister evne til at tænke selv. Og fremtidsscenariet kan man se for sig: Hvornår mon det bliver muligt at få indopereret en ai i kroppen, så jeg kan downloade forskellige vidensprodukter og databaser og på den måde få adgang til ai’ens resultater med det samme? Så kan man måske tilkøbe forskellige versioner, gratisversionen er sikkert proppet med reklamer, og de dyrere modeller kommer med bedre ideer og har adgang til endnu flere databaser, hvor jeg både får adgang til alverdens sprog, matematikkundskaber i særklasse, al viden om naturen og evnen til at skrive digte. Alt sammen uden at tænke selv … Jeg vil dog hævde, at kunsten netop består i at investere i sig selv ved at være nysgerrig, undersøgende, læse bøger, lytte til musik, dyrke kunst, have udsyn og blive en passioneret borger og et medmenneske. Jeg bliver et interessant menneske, fordi jeg gør mig umage med noget, fordi jeg har en passion, jeg forfølger. Jeg bliver en, andre gider høre på, hvis jeg har ideer, meninger og refleksioner om verden, stort og småt. Ikke hvis jeg blot gengiver, hvad en maskine har fundet frem til mig. Jeg bliver et interessant menneske, hvis jeg har noget at byde ind med i en dialog, i et fællesskab. Jeg bliver et interessant menneske, hvis jeg kan tænke selv og agere i verden uden altid at vide, hvor jeg skal hen. Det er jo ingen kunst at prompte og blive kedelig. Christoffer Boserup Skov er filosof og leder af Dansk Talentakademi ",
        "metadata": {
            "source": "https://www.berlingske.dk/kronikker/filosof-erkender-bagsiden-af-ai-jeg-er-blevet-et-utroligt-kedeligt",
            "image_url": "https://berlingske.bmcdn.dk/media/cache/resolve/image_x_large_vertical/image/192/1920899/24950011-.jpg",
            "publication_time": "Tirsdag d. 13. maj 2025, kl. 20.35",
            "author": null,
            "related_links": [],
            "attachments": []
        }
    }
}