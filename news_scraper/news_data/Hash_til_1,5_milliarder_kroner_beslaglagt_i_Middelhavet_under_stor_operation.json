{
    "version": "1.0",
    "document": {
        "id": 18078,
        "title": "Hash til 1,5 milliarder kroner beslaglagt i Middelhavet under stor operation",
        "content": "ITALIEN: En international operation med Italien i spidsen har resulteret i beslaglæggelsen af over 20 ton cannabis, der var gemt under dækket på et handelsskib i Middelhavet. Det oplyser Europol, der er det europæiske politisamarbejde, i en pressemeddelelse. De mange ton cannabis har en anslået gadeværdi på 200 millioner euro svarende til knap 1,5 milliarder danske kroner. Ti syriske statsborgere er anholdt, mens seks indere er taget i forvaring. Alle 16 er besætningsmedlemmer. Efter lang tids efterforskning slog Italien i tæt samarbejde med Frankrig, Spanien og Europol til mod narkosmuglerne torsdag. »Den enorme illegale last blev fundet under et falsk gulv i lastrummet, hvor den eneste indgang var skjult af tonsvis af granit, der blev brugt som lovlig last,« skriver Europol i en pressemeddelelse fredag. Handelsskibet med navnet »Jupiter« sejlede under Cookøernes flag, som er en østat med selvstyre under New Zealand i den sydlige del af Stillehavet. BNB",
        "metadata": {
            "source": "https://www.berlingske.dk/internationalt/hash-til-15-milliarder-kroner-beslaglagt-i-middelhavet-under-stor-operation",
            "image_url": "https://berlingske.bmcdn.dk/media/cache/resolve/image_x_large_vertical/image/67/671929/11043993-marijuana.jpg",
            "publication_time": "Fredag d. 16. oktober 2015, kl. 21.30",
            "author": null,
            "related_links": [],
            "attachments": []
        }
    }
}