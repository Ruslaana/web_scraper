{
    "version": "1.0",
    "document": {
        "id": 21867,
        "title": "Udskældt influencer bryder tavsheden midt i shitstorm: »Jeg er ikke et særligt godt sted lige nu«",
        "content": "Cathrine Widunok Wichmand er på kort tid blevet centrum for kritisk offentlig debat. For hvorfor skal man som »succesfuld« iværksætter med over 80.000 følgere på Instagram have ret til en offentligt finansieret personlig assistent i 15 timer om ugen, mens der alle andre steder i Frederiksberg Kommune skæres ind til benet, alene fordi man har adhd? Sådan spurgte kommunalpolitiker og rådmand i Frederiksberg Kommune Anders Storgaard (K) onsdag i et opslag på X, der siden har vakt vrede. Efterfølgende er Cathrine Widunok Wichmands indbakke efter eget udsagn blevet dækket til i en byge af had. »Klamme luder«, lyder overskriften på en mail, som Berlingske har set. »Hvis virkeligheden er så svær for dig, så tag en overdosis piller. For vi andre gider sgu ikke at se og høre mere på dig og din klamme mand,«står der i en anden, som hun har delt på Instagram.  Et opslag delt af Cathrine Widunok Wichmand (@cathrinewichmand) Nu taler hun ud i et interview, hvor hun tager til genmæle og langer ud efter Anders Storgaard. For det er præcis folk som hende, der burde have adgang til den hjælp, som hun nu har fået tildelt, mener iværksætteren. Cathrine Widunok Wichmand henviser til, at70 procentaf alle voksne mennesker med adhd, som er i den arbejdsdygtige alder, og som får medicin, intet arbejde har. Hun vil gerne være blandt de sidste 30. »Jeg prøver virkelig at skabe noget, og jeg vil rigtig gerne være på arbejdsmarkedet og bidrage. Jeg vil fandme også på en eller anden måde gerne lykkes og være et forbillede for nogen. Selvom det ikke er nemt, så kan man godt. Det er personligt det her, og det er voldsomt,« siger en rørt Cathrine Widunok Wichmand. På overfladen glitrer glansbilledet. Cathrine Widunok Wichmand har 83.500 følgere på Instagram, og hun smiler på billederne, hvor hun stolt fremviser billeder af sin familie og sine børn. Den tidligere DR-radiovært bor desuden i en villa på Frederiksberg, og så har hun været med i »Løvens Hule«, hvor virksomheden Period People fik en investering fra Anne Stampe Olesen. Groft skåret op: Hun er ressourcestærk, og det går hende godt. Alligevel fortalte hun i en Instagram-story sine følgere, at hun nu har fået tilkendt en personlig assistent fra Frederiksberg Kommune, der skal hjælpe hende 15 timer om ugen, fordi hun har funktionsnedsættelsen adhd.  Influenceren Cathrine Wichmand fortæller i en video, hvordan hun på 45 minutter fik hjælp af Frederiksberg Kommune til at få bevilget en personlig assistent i 15 timer om ugen – betalt af det offentlige – fordi hun har ADHD. Assistenten lader til at skulle hjælpe hende med…pic.twitter.com/6HEMSIq4Gv »Det krænker min retfærdighedssans,«skrev Anders Storgaard om sagen, som en lang række landsdækkende medier nu har kastet sig ind i. Selv fastslår Cathrine Widunok Wichmand nu, at hun slet ikke er så succesfuld, som hun bliver gjort til. Sidste år var hun således sygemeldt med stress, og hun har en indkomst på 25.000 før skat, oplyser hun til Berlingske. Hun anslår, at hendes kommende assistent formentlig vil koste Frederiksberg Kommune omkring 8.000 kroner om måneden. Det skyldes, at timelønnen vil være på omkring 130 kroner a 60 timer om måneden, oplyser hun. Cathrine Widunok Wichmands løn stemmer overens med regnskabet i hendes menstruationstrussevirksomhed, som aldrig har skabt et overskud. Holdingselskabet havde i 2023 10.000 i overskud efter skat. Hun tjener ikke længere penge på sin Instagram, fordi hun ikke kunne holde til det liv, der hørte med til at leve af de sociale medier. »Jeg har gjort en prioritering for at få et sundere arbejdsliv, som ikke er motiveret af penge. Det handler om min egen trivsel,« siger hun og tilføjer generelt om debatten: »Dét, det handler om, er jo, at jeg sidder i et flot hus, men jeg var fandme ikke blevet godkendt til det her hus, hvis vi skulle have købt det i dag.« Anders Storgaards opslag har først og fremmest ramt Cathrine Widunok Wichmand, fordi kritikken ifølge hende selv er personlig. Diskussionen er jo sådan set fin nok. »Det er en fin politisk diskussion, hvordan vi skal hjælpe folk med funktionsnedsættelse,« siger hun. Men: »Noget af det er fint, og noget er ufint. Det ufine er, at man ikke rækker ud og spørger, hvad der er op og ned,« siger hun og tilføjer senere: »Det er jo personligt, hvis man deler et menneskes billede uden tilladelse. Det er også personligt at dele, hvor man bor, og hvordan man bor. Det er personlige detaljer, han vælger at bruge til at gøre den her historie endnu mere spændende. Det forstår jeg sådan set godt, for det er der jo klik i, og der er ikke længe, til at der er kommunalvalg.« Anders Storgaard har alene skrevet, at »hun bor i en millionvilla på Frederiksberg C«. Retteligt bor hun i postnummeret 2000, siger hun til Berlingske. Du er jo ikke en hvilken som helst borger. Du har mange tusinde følgere på Instagram, hvor du deler ud af dit liv. Hvorfor er det urimeligt, at du kan være genstand for offentlig debat? »Alle kan være til offentlig debat. Det er sådan set ikke dét, det handler om. Det her handler om, at jeg ikke har gjort noget ulovligt. Jeg har en funktionsnedsættelse, og jeg har søgt i et system på opfordring af systemet og fået tilkendt assistance. Jeg har ikke gjort noget forkert.« Hun mener selv, at det er et brud på loven om ophavsret, at Anders Storgaard har delt et billede af hendes Instagram-story. Sidste år droppede hun helt at være influencer på fuldtid, fordi hun efter eget udsagn ikke kunne holde til det liv, der fulgte med. Nu har hun accepteret en lavere løn og forsøger at gøre menstruationstrussebrandet Flow Intimates stort. Hun afviser, at assistenten skal hjælpe med virksomhedsopgaver. »Jeg ved ikke, hvad det koster, når folk går ledige, men hvis det er syv ud af ti med adhd, så er det både mange menneskelige og økonomiske ressourcer, der ikke bliver brugt,« siger Cathrine Widunok Wichmand. PåX har Anders Storgaardkaldt hende for »rimelig succesfuld«. »Jeg er blevet beskrevet som succesfuld, og det er selvfølgelig dejligt. Sidste år var jeg sygemeldt i seks måneder. Det føles ikke som succes,« siger iværksætteren selv. Berlingske har talt med Anders Storgaard om de ting, som Cathrine Widunok Wichmand nu har lagt frem – blandt andet dét, at hun har en indkomst på 25.000 kroner om måneden før skat, men også, at hun i fjor var sygemeldt med stress, og at hendes virksomhed ikke tjener penge. Anders Storgaard er valgt for De Konservative i kommunalbestyrelsen på Frederiksberg.Fold sammenLæs mereFoto: Anders Storgaard. Anders Storgaard, når du hører det, er hun i virkeligheden så ikke i målgruppen for det her tilbud? »Det mener jeg ikke. Med hendes gøren og laden og mange aktiviteter og bolig in mente, så tænker jeg stadigvæk ikke, at hun er nødlidende. Der er rigtig mange mennesker, der i perioder går ned med stress. Det er en folkesygdom, der er forfærdelig. Men man får ikke en offentligt betalt assistent af den årsag,« siger politikeren. Hun forklarer mig, at udgiften for kommunen bliver på cirka 8.000 kroner om måneden. Det ville vel være ret meget for en indtægt på 25.000 kroner før skat om måneden? »Det er det, hvis man ikke stadig ser på hendes formue derudover. Men hvis man kigger på de ting, hun har lavet tidligere, så har hun jo kunnet klare det uden. Jeg forholder mig til, at hun i sin egen video siger, at det er ting, hun godt kan klare selv, men som trætter hende.« Iværksætterens holdingselskab havde i 2023 en egenkapital på lige over 200.000 kroner. »Jeg betvivler ikke, at hun har nogle udfordringer, som hun slås med. Det er vi rigtig mange mennesker, der har, men det er ikke nødvendigvis det samme, som at man skal have betalt en offentlig assistent, som skal løse det,« siger Anders Storgaard blandt andet. Han fremhæver hendes store følgerskare på Instagram, og at iværksætteren var en af dem, der kom med input til statsminister Mette Frederiksen om fertilitet og ufrivillig barnløshed: Et eksempel på, at iværksætteren er i en privilegeret situation. »Så mener jeg ikke, at man er et offer. Så er man en af de personer i vores samfund, som er stillet bedst,« siger politikeren.",
        "metadata": {
            "source": "https://www.berlingske.dk/samfund/udskaeldt-influencer-bryder-tavsheden-midt-i-shitstorm-jeg-er-ikke-et",
            "image_url": "https://berlingske.bmcdn.dk/media/cache/resolve/image_x_large_vertical/image/191/1913302/24934843-portrt-af-cathrine-widunok-wichmann-tidligere-ra.jpg",
            "publication_time": "Fredag d. 18. april 2025, kl. 20.43",
            "author": "Daniel Tidemann",
            "related_links": [],
            "attachments": []
        }
    }
}