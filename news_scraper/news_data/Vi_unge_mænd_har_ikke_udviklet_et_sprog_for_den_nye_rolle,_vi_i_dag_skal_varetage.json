{
    "version": "1.0",
    "document": {
        "id": 6117,
        "title": "Vi unge mænd har ikke udviklet et sprog for den nye rolle, vi i dag skal varetage",
        "content": "I takt med at forskellene mellem kønnene udviskes, farer unge mænd og kvinder politisk i hver sin retning. De unge mænd vender sig mod de traditionelle, konservative dyder i en verden i opbrud. Derfor er den kønsstereotype »hakkede« bodybuilderkrop blevetet gængs kropsprojekt. Af samme grund ser de unge op til en faderfigur som Liberal Alliances formand, Alex»Daddy«Vanopslagh, vis parti ville være landets klart største, hvisudskolingens elever skulle til stemmeurnerne. Det er positivt, at det enkelte menneske ikke længere presses ned i en kønsnormativ kasse, men når woke-bevægelsen agter at rumme alle, rummer den kontraintuitivt ingen. Unge mennesker søger et fællesskab og noget at identificere sig med. Strukturernes opbrud medfører, at flere unge mænds holdepunkter smuldrer mellem fingrene på dem. I de mest grelle tilfælde gribes de af amerikanske, højreradikaliserede identitetsbannerfører, hvilket undergraver forholdet til dem selv og det andet køn. Førerskikkelser for sådanne bevægelser, såsomAndrew Tate, lægger op til en egocentreret grænseløshed, som ikke rummer skyggen af dannelse. Det er værd at huske på, at manddom handler om ansvarsbevidsthed i relationen til andre. En bevidsthed, der beror på nærvær, tryghed og omsorg for den anden. Det har jeg selv lært på den hårde måde. I en periode af mit liv arbejdede jeg i døgndrift i den finansielle sektor. Over for omverdenen italesatte jeg, at det skyldes, at det var vigtigt at sikre et godt økonomisk fundament for mig selv, min kæreste og »vores kommende familie«. Hun var mest af alt træt af, at jeg aldrig var hjemme. En dag tog hun sit gode tøj og gik. Jeg gemte mig bag et skjold af forstilt menneskelighed, selvom det bundede i en higen efter anerkendelse. Jeg troede, at jeg skulle cementere rollen som mand, men den gældende valuta var ikke længere penge og prestige. Imens kvinderne har haft et samlende projekt, har vi mænd troet, at vi kunne klamre os til status quo, selvom strukturerne er komplet forandrede. Det kan vi naturligvis ikke. Den maskuline rolle har ændret sig, men vi holder endnu febrilsk fast i en flig af en bedaget kønsopfattelse. Det er på tide, at vi deponerer den, for der er en anden valuta på spil i dag. Den skal vi mænd internalisere. Ansvarsbevidstheden, dannelsen, omsorgen, nærværet, trygheden – alt det, der er med til at få os til at værne om andre end os selv. »Måske er alt, der skræmmer os, i sin dybeste essens, noget hjælpeløst, der ønsker vores kærlighed,« skrev digteren Rainer Maria Rilke i »Breve til en ung digter«. Det samme er mit budskab til unge mænd. Vi må forsøge at omfavne den udvikling, der skræmmer os, og udvikle et sprog for den nye rolle, som vi skal varetage. Kasper Andersson er skribent og podcastvært ",
        "metadata": {
            "source": "https://www.berlingske.dk/synspunkter/vi-unge-maend-har-ikke-udviklet-et-sprog-for-den-nye-rolle-vi-i-dag",
            "image_url": "https://berlingske.bmcdn.dk/media/cache/resolve/image_x_large_vertical/image/187/1875226/24864366-kasper-andersson.jpg",
            "publication_time": "Mandag d. 06. januar 2025, kl. 23.45",
            "author": null,
            "related_links": [],
            "attachments": []
        }
    }
}