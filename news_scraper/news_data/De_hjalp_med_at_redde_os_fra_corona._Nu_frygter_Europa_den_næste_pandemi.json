{
    "version": "1.0",
    "document": {
        "id": 9302,
        "title": "De hjalp med at redde os fra corona. Nu frygter Europa den næste pandemi",
        "content": "Det var en nærmest ufattelig lægevidenskabelig bedrift. Takket være kreative forskere og banebrydende, ny teknologi var de første vacciner klar, mindre end et år efter at covid-19-pandemien brød ud. Men præstationen havde næppe være mulig uden en hjælpende og behåret hånd fra vores nærmeste slægtninge i dyreverdenen. På alverdens laboratorier blev en hær af aber mobiliseret for i forsøg at teste vaccinernes effekt og bivirkninger. Topcheferne i det tyske firma BioNTech, Özlem Türeci og Ugur Sahin, løb med æren for en af de mest efterspurgte vacciner mod coronavirus. Men de fik givetvis uvurderlig hjælp af hundredvis af forsøgsaber.Fold sammenLæs mereFoto: Federico Gambarini/AP/Ritzau Scanpix. Aberne stillede op på alt andet end frivillig basis, vil dyrevenner indvende. Ikke desto mindre spillede de en afgørende vigtig rolle i arbejdet med at inddæmme virussen og redde menneskeliv. Viser den næste mikroorganisme, der går globalt amok, sig at være mere morderisk end coronavirus, kan adgangen til forsøgsaber derfor blive et spørgsmål om liv og død. Og den er alt andet end sikker i vores del af verden. Det er først og fremmest forskellige underarter af makakaber, der bruges i lægevidenskabelige forsøg. De små aber, som tilhører marekattefamilien, lever vildt i en lang række asiatiske lande. Men det er fra opdræt i først og fremmest Kina, at alverdens laboratorier gennem årtier har indkøbt dyr til deres forsøg. Det var ikke noget problem, mens den globale samhandel endnu kørte på skinner. Kineserne eksporterede hvert år omkring 30.000 aber til fornuftige priser, og der var rigeligt til alle. Makakaber lever også vildt i Kina som her i den sydvestlige Guizhou-provins. Men hovedparten af landets enorme bestand vokser op i avlscentre.Fold sammenLæs mereFoto: Qin Gang/AP/Ritzau Scanpix. Men midt i 2010erne skete der noget. »De første spændinger opstod omkring 2016, da Kina satte sig for at blive verdens nummer et inden for biomedicin,«siger Pascal Arcé til Le Monde. Arcé leder abereservatet Simian Laboratory Europe, der samarbejder med en række europæiske forskningsinstitutioner. Og han er blot en af en række dybt bekymrede eksperter, den franske avis har talt med. De seneste års udvikling på markedet for forsøgsaber har nemlig vist, at Europa – også hvad angår denne »strategiske råvare« – er ekstremt sårbart. Kinesiske biotekvirksomheders enorme efterspørgsel på aber havde allerede i 2019 reduceret landets eksport til tæt på ingenting. Ved pandemiens start i 2020 indførte Beijing desuden en embargo, der først nu er ved at blive lettet igen. Det har fået prisen på makakaber til at eksplodere. Mens et eksemplar i 2018 kostede omkring 3.000 euro, løb det fem år senere op i det tidobbelte. En situation, som de amerikanske myndigheder og biotekvirksomheder har været langt hurtigere til at reagere på end de europæiske. Ferieparadiset Mauritius i Det Indiske Ocean er også verdens næststørste producent af makakaber.Fold sammenLæs mereFoto: Gianluigi Guercia/AFP/Ritzau Scanpix. Amerikanerne har investeret massivt i abeavl uden for Kina. Først og fremmest østaten Mauritius i Det Indiske Ocean, der trods sin beskedne størrelse er verdens næststørste producent. Samtidig har Kongressen pålagt laboratorierne at fyre op under arbejdet med at finde alternativer til brugen af forsøgsdyr. »Desværre er der ingen strategi i EU. Medlemslandene ser vidt forskelligt på forskning med dyr,« siger Emmanuel Procyk fra Frankrigs vigtigste forskningscenter, CNRS,til Le Monde. De høje priser og usikre fremtidsudsigter er allerede begyndt at få konsekvenser. I offentlige institutioner, der ikke har samme købekraft som de private, har forskere været nødt til at opgive deres projekter. Men også for de europæiske biotekvirksomheder er det et alvorligt handicap, at de – så at sige – er nødt til at spare på aberne. Arbejdet med at udvikle nye medikamenter og behandlinger er ofte et kapløb om at komme først over målstregen med et produkt. Og her har kinesiske og også amerikanske virksomheder nu en konkurrencefordel. Samtidig klager forskere og branchefolk over, at både EU og medlemslandene skyder sig selv i foden ved at tage et for stort og ofte misforstået hensyn til dyrevelfærd. I 2022 besluttede Air France efter pres fra dyreaktivister, at selskabet ikke længere vil medtage forsøgsaber på sine flyvninger. Det har på ingen måde stoppet handlen, men blot gjort den dyrere for franske importører, lyder en af klagerne. Makakaber ligger bedøvet under en steriliseringskampagne i Bangkok. Ifølge aktivister og enkelte forskere er tiden inde til at pensionere de små primater som forsøgsdyr.Fold sammenLæs mereFoto: Rungroj Yongrit/EPA/Ritzau Scanpix. Også EU-regler om, at kun »andengenerationsaber«, der er født i fangenskab, må bruges i forskningen, møder kritik. Men hvis Europa alligevel sidder tilbage med sorteper, hvorfor så ikke gøre en dyd af nødvendigheden og udfase forsøgsaberne? Ikke kun dyreaktivister, men også enkelte forskere argumenterer for, at computersimulation og brug af kunstigt skabt organisk materiale snart kan træde i stedet. »Vi arbejder på det. Indtil nu råder vi bare ikke over en model med samme kompleksitet som en primat,«siger forskeren Roger Le Grand til Le Mondeog tilføjer: »Det kommer ikke til at ske på kort sigt.« Spørgsmålet er, om den næste pandemi venter tilstrækkeligt længe med at melde sin ankomst. Martin Tønner er Berlingskes korrespondent i Sydeuropa",
        "metadata": {
            "source": "https://www.berlingske.dk/internationalt/de-hjalp-med-at-redde-os-fra-corona-nu-frygter-europa-den-naeste",
            "image_url": "https://berlingske.bmcdn.dk/media/cache/resolve/image_x_large/image/175/1758543/24624448-long-tailed-macaque-monkeys-gather-at-the-pra-pran.jpg",
            "publication_time": "Søndag d. 28. januar 2024, kl. 14.05",
            "author": "Martin Tønner",
            "related_links": [],
            "attachments": []
        }
    }
}