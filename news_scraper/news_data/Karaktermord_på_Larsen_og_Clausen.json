{
    "version": "1.0",
    "document": {
        "id": 15320,
        "title": "Karaktermord på Larsen og Clausen",
        "content": "Det er umuligt at rubricere »Erindinger om Larsen og Clausen - og andre Ronkedorer i Rockland« inden for en klassisk accepteret genre i litteraturen. Det er erindringer, det er karaktermord, og det er en terapibog. Det er meget andet. Men mestendels er det musikeren og produceren Kim Hyttels forsøg på at skrive sig ind i historien som et miskendt geni, der ikke fik den anerkendelse, han burde have fået, mens tid var. Kim Hyttel har stået bag en række vigtige album i dansk musik, bl.a. fra Johnny Madsen, Henning Stærk og Sort Sol. Hyttel kunne bestemt noget, da karrieren peakede for 20 år siden, men han har reelt været ude af musikbranchen de sidste 15 års tid. Ikke med sin gode vilje forstår man, men fordi han blev holdt nede af sine egne. Af dem han troede var på samme hold, men som viste sig at stjæle hans ideer og rampelys. Nede blev han også holdt af pressen, ikke mindst af Ekstra Bladet, som grundløst hev Kim Hyttel ind i en fejde om patentet på den danske folkelighed, de kørte i en årrække med og mod Kim Larsen i 80erne og starthalvfemserne. Larsen ville kun roses af Ekstra Bladet, og ifølge bogen ville et par af deres fordrukne såkaldte musikjournalister/anmeldere ikke andet end smadre ham. Hvorfor? Fordi de angiveligt havde mistet alle faglige og menneskelige proportioner og dyder. En af journalisterne var Michael Frank Møller. Ham har Kim Hyttel hevet ind til at medforfatte denne bog. På den betingelse, at Møller skal give noget af sig selv til historien. Det gør han gerne. Og så går de to ellers i gang. Med at fortælle Hyttels historie og igennem den uddele en endeløs, ensidig række af svinere til periodens musikbranche. Den var ikke stor, men egoerne var til gengæld gigantiske. Der blev solgt plader i hundredtusindvis. Man førte sig frem med store armbevægelser - alle implicerede var med til festen, pladeselskaber, kunstnere, journalister. Således får navngivne direktører fra Sony, Pladecompagniet og Medley hver især det glatte lag for at være falske, manipulerende, inkompetente. Musikere fra toppen af poppen, medlemmer af Kliché og Sort Sol får tæsk, Nanna, Johnny Madsen. Filmmanden Peter Aalbæk beskrives som en svindler, den afdøde manager John Rosing (for bl.a. D.A.D. og Thomas Helmig) ligeså. Alle sammen folk som Hyttel på den ene eller anden måde kommer tæt på, og som han efter en tid rager uklar med - hvorfor forstår han tydeligvis ikke. Og ingen af de udhængte bidrager til forklaringen, hvorfor samtlige påstande og udlægninger står uimodsagt. Det kan sagtens være, at de er rigtige, men fremstillet i denne form er de blot uklædelige knive i ryggen. Nedfældet af Møller, den villige og blåøjede pennefører, der sideløbende udbasunerer historier om datidens journalister: De var fordrukne, sloppy og hyldede egne idiosynkrasier og fordomme, fordi det var nemmere sådan. Og fordi de var magtliderlige. Man væmmes. De største knive i ryggen får dog Kim Larsen og Erik Clausen, som Hyttel hænger ud for at være løgnagtige, dobbeltmoralske og samvittighedsløse. Kim Hyttel har arbejdet sammen med dem begge, med filmmusik for Clausen, og han har - i egen optik - betydet alverden for dem begge. Men han føler sig krænket og forsmået over ikke at have fået æren for sin indsats. Og over at Danmark lader Larsen og Clausen slippe af sted med at té sig på bekostning af alle andre, selv deres nærmeste. Bizar bliver bogen i stigende grad, idet Kim Hyttel i bogens anden del overtager den primære pen og samtidig fører Frank Møller ind i et sideløbende terapiforløb, så han kan angre sine fortrædeligheder og forstå, at alting starter og slutter med kærligheden! Alt imens tordner Kim Hyttel snart sagt manisk derudad. Hvor han vil hen med sine pointer og det kaotiske formsprog, er et godt spørgsmål. Vil han andet end hævn gennem karaktermord, slører han det godt. Hvorfor andre skal indvies, er mig ligeledes en gåde.",
        "metadata": {
            "source": "https://www.berlingske.dk/kultur/karaktermord-paa-larsen-og-clausen",
            "image_url": "https://berlingske.bmcdn.dk/media/cache/resolve/image_x_large_vertical/image/29/291140/4541416-larsen-og-clausen.jpg",
            "publication_time": "Tirsdag d. 27. september 2011, kl. 07.09",
            "author": "Thomas Søie Hansen",
            "related_links": [],
            "attachments": []
        }
    }
}