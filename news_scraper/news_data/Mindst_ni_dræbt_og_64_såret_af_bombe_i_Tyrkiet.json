{
    "version": "1.0",
    "document": {
        "id": 11710,
        "title": "Mindst ni dræbt og 64 såret af bombe i Tyrkiet",
        "content": "Ankara. Mindst ni mennesker blev fredag dræbt og 64 blev såret af en bilbombe mod en politistation i det sydøstlige Tyrkiet, oplyser hospitalskilder til Reuters. Bombeeksplosionen rystede en bygning, der tjener som hovedkvarter for politistyrker i byen Cizre i den sydøstlige del af Tyrkiet. Tv-kanalen NTV viser ifølge Reuters billeder fra stedet, der viser røg, som stiger op fra stedet, hvor ambulancer er ankommet. Cizre ligger i Sirnak-provinsen, der grænser op til både Syrien og Irak, og som har en overvejende kurdisk befolkning. Der er ofte sammenstød mellem regeringsstyrker og kurdiske oprørere - ofte i form af den kurdiske oprørsgruppe PKK. Tidligere på måneden blev tre tyrkiske soldater dræbt og ti andre såret i et angreb, som militante kurdere rettede mod militæret i provinsen. PKK menes at stå bag. Både de kurdiske angreb mod tyrkisk militær og militærets luftangreb er intensiveret med nærmest daglige angreb, siden to et halvt års våbenhvile blev ophævet i juli sidste år. Nogle byer i den overvejende kurdiske del af det sydøstlige Tyrkiet er ramt af den værste vold, som regionen har oplevet siden 1990'erne. Siden PKK's oprør begyndte i 1984, har næsten 40.000 mennesker mistet livet i konflikten. Både Tyrkiet, EU og USA anser PKK for at være en terrororganisation. ritzau/Reuters",
        "metadata": {
            "source": "https://www.berlingske.dk/internationalt/mindst-ni-draebt-og-64-saaret-af-bombe-i-tyrkiet",
            "image_url": "https://berlingske.bmcdn.dk/media/cache/resolve/image_x_large_vertical/image/21/210065/14513333-turkey-kurds-unrest-ceremony-f.jpeg",
            "publication_time": "Fredag d. 26. august 2016, kl. 07.47",
            "author": null,
            "related_links": [],
            "attachments": []
        }
    }
}