{
    "version": "1.0",
    "document": {
        "id": 4949,
        "title": "Se de nye tal: En særlig transportform er steget helt vildt de senere år i København",
        "content": "Der er cykler i lange baner på de københavnske cykelstier, og særligt én type fylder mere og mere. Den klodsede, kasselignende ladcykel, der efterhånden fås i alverdens afskygninger, er der nemlig kun blevet flere af de seneste år, og især el-ladcykler vinder frem. Det viser Københavns Kommunes senestemobilitetsredegørelse, der dækker over 2023. Generelt er ladcykler i »markant vækst« ifølge kommunen. Der er siden 2020 kommet 73 procent flere privatejede ladcykler og el-ladcykler, men kigger man alene på el-ladcyklerne, er antallet steget med 114 procent i samme periode. Således er der 39.000 privatejede ladcykler og el-ladcykler i dag. »Flere københavnere og besøgende benytter desuden udlejningscykler enten via abonnement eller en lejeordning,« skriver kommunen i redegørelsen. Generelt er cyklen er da også den klart mest benyttede transportform. Faktisk er der flere cykler, end der er indbyggere. Sidste år var der 744.500 privatejede cykler i hovedstaden, hvilket er næsten 100.000 flere end de 653.600 indbyggere, som kommunen har registreret. Og mens der er kommet to procent flere københavnere på ét år, så er der i samme omgang kommet fire procent flere privatejede cykler. I det hele taget er det langt de fleste ture, som københavnerne tager, på den tohjulede, og også her er tallet steget. I 2023 var det 45 procent af københavnernes transport til og fra arbejde og uddannelse, der foregik på cyklen mod 43 procent i 2022. Til gengæld lå cykelandelen af alle ture på 27 procent, ligesom den gjorde i 2022, hvilket ifølge kommunen er lige under niveauet fra før coronapandemien. Det er samtidig et stykke under kommunens 2025-mål for cykeltrafikken. I hvert fald i forhold til den, der går til og fra arbejde. For mens kommunen har et mål om, at cykling generelt skal fylde 25 procent, hvilket er opfyldt, så er målet, at halvdelen af ture til og fra arbejde og uddannelse i 2025 skal foregå på cykel, og der er stadig vej endnu. Et andet af kommunens erklærede mål er, at der skal være færre biler, og at biltrafik generelt skal fylde mindre i hovedstaden. Til gengæld viser redegørelsen fra Teknik- og Miljøforvaltningen, at antallet af privatejede biler er steget i 2023. Således ejede københavnerne ved udgangen af sidste år 139.600 biler, og det er seks procent flere biler end i 2020. Ser man over en tiårig periode, så er bestanden af biler steget med 28 procent. Det er sket, samtidig med at befolkningen i København er vokset med 13 procent. Her kan man også se, at el fylder mere og mere. Svimlende 559 procent er antallet af privatejede elbiler steget siden 2020. Der bliver også kørt flere ture i bil. Således foregik 29 procent af københavnernes transport med bil i 2023, og det er endda en stigning fra 25 procent i 2022, som ellers var på niveau med kommunens erklærede mål. Kommunen har også et mål om, at offentlig transport, cykling og gang alle skal udgøre mindst 25 procent hver i 2025. Andelen af ture til fods, som også inkluderer løbeture, er til gengæld faldet fra 31 procent i 2022 til 27 procent i 2023. Det ligger dog stadig højere end før pandemien, ligesom der også stadig bliver gået flere kilometer end i 2022. Imens har andelen af ture, hvor københavnere bruger offentlig transport såsom bus, tog og metro, ikke rykket sig. Den lå i 2023 på 17 procent, ligesom den også gjorde i 2022. At københavnerne bruger cyklen mere til og fra arbejde og uddannelse, viser ifølge Line Barfoed (EL), der er teknik- og miljøborgmester i København, at »det virker«, når man »indretter byen til cykler«. »Der har floreret synspunkter i den offentlige debat om mobilitet og trængsel, at det ikke betyder så meget, hvad man gør lokalt i byerne. Men udviklingen i København viser netop, at vi skal bruge alle de værktøjer, vi har – at sætte hastighedsgrænser ned, at regulere parkering og indrette byen til cykler – for at undgå, at vores byer sander til i biltrafik,« siger hun i en pressemeddelelse. Hun mener til gengæld også, at man kan gøre mere for at få flere til at bruge offentlig transport. Blandt andet henviser Line Barfoed til Skånetrafikken i Sverige, hvor man med »store investeringer og helhedsplanlægning modsat herhjemme har haft stor fremgang i antallet af passagerer« i den offentlige transport, skriver kommunen. »Når vi ser på, hvordan københavnerne bruger bilen, så er en stor del af turene fritidsture for eksempel til sommerhus, og rigtig mange af turene er korte ture på mindre end fem kilometer.« »Rigtig mange biler holder stille en stor del af tiden og optager plads i byen. Det må simpelthen kunne gøres mere effektivt, og vi skal hele tiden arbejde for at gøre løsninger med for eksempel cykel og gang i kombination med kollektiv transport, samkørsel eller delebiler til det oplagte valg,« siger Line Barfoed. Mobilitetsredegørelsen er blevet udarbejdet siden 2020. Den giver en status på »mobilitetsindsatsen« i Københavns Kommune under Teknik- og Miljøudvalgets resort.",
        "metadata": {
            "source": "https://www.berlingske.dk/indland/se-de-nye-tal-en-saerlig-transportform-er-steget-helt-vildt-de-senere-aar",
            "image_url": "https://berlingske.bmcdn.dk/media/cache/resolve/image_x_large/image/180/1804576/24724893-der-er-siden-2020-kommet-73-procent-flere-privatej.jpg",
            "publication_time": "Tirsdag d. 11. juni 2024, kl. 14.21",
            "author": "Emilie Utzon Carlsen",
            "related_links": [],
            "attachments": []
        }
    }
}