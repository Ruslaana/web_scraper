{
    "version": "1.0",
    "document": {
        "id": 20626,
        "title": "Socialdemokratiets svar om moskeernes rolle i den åndelige oprustning vækker opsigt: »Det svarer til at lukke ulven direkte ind i fåreflokken«",
        "content": "Først var Socialdemokratiet ude og korrigere en udmelding fra regeringspartnerne i Venstre. »Vi går ikke i krig for kristendommen,«bedyrede politisk ordførerChristian Rabjerg Madsen (S) således torsdag, efter at Venstre-kirkeministeren Morten Dahlinto dage forindenhavde hævdet, at danske soldater også går i krig for netop det. Nu får en udtalelse fra selvsamme Christian Rabjerg Madsen så til gengæld Venstre til at gå i rette med Socialdemokratiet. Anledningen er, at Christian Rabjerg Madsen – i samme interview, hvor socialdemokraten lagde luft til Morten Dahlin – ikke helt ville afvise, at moskeer fremadrettet kan spille en rolle i den såkaldt åndelige oprustning af Danmark. En oprustning, som statsminister Mette Frederiksen (S) længe har efterlyst som modsvar på truslen fra Putins Rusland. »Det tror jeg ikke, man fuldstændig kan afvise. Jeg har ikke set nogen eksempler på det, men det vil jeg ikke fuldstændig afvise. Det vil kræve, at de bekender sig helt og fuldt til den patriotisme, som er afgørende for en åndelig oprustning, og til de danske værdier som eksempelvis religionsfrihed, ligestilling og ytringsfrihed,« sagde Rabjerg Madsen. Christian Rabjerg Madsen, socialdemokraternes politiske ordfører, vil ikke »fuldstændig afvise«, at moskeerne kan spille en rolle i den åndelige oprustning, hvilket nu møder kritik fra borgerlig side.Fold sammenLæs mereFoto: Søren Bidstrup. Den udtalelse afføder nu en reaktion fra Venstre. Dog ikke fra kirkeminister Morten Dahlin, der ikke vil stille op til et nyt interview eller svare på, hvorvidt moskeerne kan spille en rolle i den åndelige oprustning af Danmark. Det vil til gengæld partiets udlændingeordfører, Hans Andersen, som siger, at det liberale regeringsparti ser »helt anderledes« på sagen end regeringskollegaerne i Socialdemokratiet. »Vi har til gode at se, at moskeerne ikke øger radikaliseringen eller skubber danske værdier fra sig. De danske imamer har også gentagne gange vist, at de ikke er interesserede i konstruktive løsninger eller vil bidrage til løsningen af det danske samfunds udfordringer,« siger han. Mener Venstre, at moskeerne vil kunne spille en rolle i den åndelige oprustning, hvis de bekender sig »helt og fuldt« til danske værdier? »Jeg synes, at moskeerne med imamerne i spidsen først og fremmest skal vise, at de faktisk ønsker at bidrage positivt til det danske samfund,« svarer Hans Andersen og fortsætter: »Det har jeg til gode at se – og det er jo ikke mange måneder siden, at imamerne boykottede et møde med udlændingeministeren, som skulle handle om, hvordan vi får stoppet antisemitismen i nogle muslimske miljøer.« Vil Venstre kategorisk afvise, at moskeerne nogensinde kan spille en sådan rolle i Danmark? »Jeg ser ikke for mig, at det kommer til at ske.« En helt kategorisk afvisning vil Dansk Folkepartis formand derimod gerne give. Kirkeminister Morten Dahlin i Mindelunden, hvor han står foran monumentet af billedhuggeren Axel Poulsen. Her står en inskription af Kaj Munk: »Drenge, I drenge som døde. I tændte for Danmark i dybeste mulm en lysende morgenrøde.«Fold sammenLæs mereFoto: Niels Ahlmann Olesen. Morten Messerschmidt (DF) erklærer sig således »dybt rystet« over Christian Rabjerg Madsens udtalelser, som han kalder for et »maskefald« for Socialdemokratiet. »Det er meget, meget bekymrende. Nu virker al deres snak om en tredje erkendelse jo fuldstændig forloren og falsk,« siger han. Dansk Folkepartis leder afviser »kategorisk«, at moskeerne nogensinde kan være en del af den åndelige oprustning – også hvis de bekender sig »helt og fuldt« til de danske værdier. »Moskeerne og islamismen er modstanderen – og dem skal man selvfølgelig ikke invitere indenfor. Det svarer til at lukke ulven direkte ind i fåreflokken og så tro, at alting er godt. Det er en foruroligende naivitet.« Andelen af muslimer er stigende i befolkningen. Hvordan skal de åndeligt oprustes, hvis det ikke skal ske i moskeerne? »De skal døbes i kirkerne. Det er jo derfor, det er så vigtigt, at vi har præster, som stadigvæk er underlagt missionsbefalingen. De skal formidle, hvad dansk kultur, identitet og ånd er defineret af – og forkynde dansk kristendom med Grundtvig, Brorson og Kingo. Det er den åndelige oprustning. Det er ikke, at en eller anden imam står og gjalder ud med bønnekald fra minareterne, som socialdemokraterne tilsyneladende forestiller sig.« Morten Messerschmidt vil lade landets muslimer døbe i kirkerne som del af den åndelige oprustning.Fold sammenLæs mereFoto: Søren Bidstrup. Danmarksdemokraterne stiller sig også kritisk over for meldingen fra Socialdemokratiet. Ifølge partiets politiske ordfører, Susie Jessen, hverken skal eller bør moskeerne nogensinde spille en rolle i den åndelige oprustning. »Det viser, at Socialdemokratiet ikke har forstået, hvilken trussel islam og islamismen udgør for Danmark. Vores land hviler på et kristent værdigrundlag. Her kan man ikke bare sætte andre religioner ind – og især ikke islam.« Foreholdt, at Christian Rabjerg Madsen netop understreger, at han ikke kan afvise en rolle for moskeerne, hvis de ellers bekender sig »helt og fuldt« til de danske værdier, svarer Susie Jessen, at der er »mange eksempler« på, at troende muslimer »vægter islam over et dansk verdensbillede – også når de to ting kommer i karambolage med hinanden.« »Blandt andet i debatten om ytringsfrihed. Islam taler simpelthen ikke sammen med vores danske værdigrundlag,« siger hun. Vi kan aldrig nå til et punkt, hvor moskeerne kan være en del af en åndelig oprustning? »Det synes jeg ikke, at vi skal. Moskeerne har i mange tilfælde bevist, at de modarbejder vores danske værdier og det værdigrundlag, som jeg vægter meget, meget højt i Danmark.« Susie Jessen afviser, at moskeerne kan spille en rolle i den åndelige oprustning.Fold sammenLæs mereFoto: Niels Ahlmann Olesen/Berlingske. Socialdemokratiets formand, statsminister Mette Frederiksen, er også blevet forelagt udtalelsen fra sin socialdemokratiske ordfører af Berlingske. Statsministeren vil imidlertid ikke stille op til interview eller svare på spørgsmål om sagen – herunder hvorvidt hun er enig med sin politiske ordfører i, at man ikke kan afvise en rolle for moskeerne i den åndelige oprustning. I et kort svar fra Socialdemokratiets pressechef lyder det blot, at Mette Frederiksen ikke har »yderligere« tilføjelser til det, som socialdemokraternes politiske ordfører allerede har udtalt til Berlingske. Christian Rabjerg Madsen selv er efterfølgende vendt tilbage med et skriftligt svar, hvor han svarer på kritikken fra de borgerlige partier. »Man skal læse mine citater, som fanden læser Bibelen, for at konkludere, at jeg ser mig, at moskeerne kan spille en rolle i den åndelige oprustning i Danmark. Tværtimod fremhæver jeg, at folkekirken bør spille en rolle i den åndelige oprustning. Så jeg har ærlig talt noget svært ved at forstå kritikken,« skriver den politiske ordfører. Morten Dahlin og Christian Rabjerg Madsen under åbningsdebatten i Folketinget i 2023.Fold sammenLæs mereFoto: Søren Bidstrup. Anledningen til hele debatten var som førnævnt kirkeministerens udmelding om behovet for en kristen oprustning. Til Berlingske udtalte Morten Dahlin i anledning af 80-året for Befrielsen, at danske soldater kæmper for kristendommen. Han efterlyste konkret en stærkere kristen forankring blandt de unge som led i den »åndelige oprustning« af Danmark. »Der er ikke nogen, der går i krig for en børnehave med en høj minimumsnormering eller Mærsks stjerne. Du går i krig for dit fædreland og for det værdigrundlag, som din nation hviler på – og det er også kristendommen,« udtalte Morten Dahlin. Den holdning deles dog ikke af de øvrige regeringspartier. Moderaterne har onsdag kaldtdet »meget forkert« – og Socialdemokratiet erklærede sig altså torsdag også uenig med den fremtrædende minister fra Venstre. »Vi går ikke i krig for kristendommen, men for fred, frihed og demokrati,« udtalte Christian Rabjerg Madsen. Kirkeminister Morten Dahlin i Mindelunden, hvor regeringen lige har afholdt en national mindehøjtidelighed i anledning af 80-året for Befrielsen.Fold sammenLæs mereFoto: Niels Ahlmann Olesen. Statsminister Mette Frederiksen har dog selv for nyligudtalt, at folkekirken også skal være en del af den åndelige oprustning – både i freds- og krisetid, understregede hun. Berlingske har spurgt statsministeren, hvorvidt hun er enig med sin politiske ordfører eller sin kirkeminister. Statsministeren har ikke svaret på spørgsmålet. Nu får kirkeministeren imidlertid opbakning fra borgerlig side. Danmarksdemokraterne mener også, at danske soldater kæmper for kristendommen. »Hvis man kæmper for Danmark, så kæmper man også for vores lands kristne værdigrundlag. Man kan ikke adskille det kristne fra det danske. Hele vores forståelse af, hvordan vores samfund fungerer, har jo rødder i kristendommen,« siger Susie Jessen. Også Dansk Folkeparti bakker op om kirkeministeren. »Det er helt ubestrideligt kristendommen, der har skabt vores samfund og betydet, at Vesten er så åbenlyst overlegen i forhold til alle andre kulturer. Man kan ikke tale om en åndelig oprustning uden at inkludere kristendommen,« siger Morten Messerschmidt. Han betoner dog i højere grad fædrelandet end kristendommen, når det gælder danske soldaters kamp for Danmark. »Både som politikere, som soldater og som danskere skal vi beskytte vores fædreland. Det har vi fået i arv af generationerne før os, og det er vores opgave at værne om det. Og som en del af det at have et dansk Danmark, skal vi holde fast i kristendommen.«",
        "metadata": {
            "source": "https://www.berlingske.dk/debatinterview/socialdemokratiets-svar-om-moskeernes-rolle-i-den-aandelige",
            "image_url": "https://berlingske.bmcdn.dk/media/cache/resolve/image_x_large/image/191/1919885/24947920-socialdemokratiet-vil-ikkefuldstndig-afvise-a.jpg",
            "publication_time": "Lørdag d. 10. maj 2025, kl. 11.18",
            "author": "Christian Foldager",
            "related_links": [],
            "attachments": []
        }
    }
}