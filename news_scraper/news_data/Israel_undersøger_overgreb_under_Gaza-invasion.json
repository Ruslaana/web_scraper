{
    "version": "1.0",
    "document": {
        "id": 19825,
        "title": "Israel undersøger overgreb under Gaza-invasion",
        "content": "JERUSALEM:Mere end halvandet år efter Israels omstridte invasion i Gaza-striben har det israelske militær fortsat ikke kunnet ryste anklagerne om overgreb begået mod civilbefolkningen af sig. Højtstående officerers handlinger er en del af den efterforskning, som militærpolitiet ifølge avisen Haaretz er gået i gang med i forbindelse med luftangreb mod et hus med civile, som kostede 21 medlemmer af samme palæstinensiske familie livet. Efterforskningen går på, hvorvidt de ansvarlige officerer, inden de beordrede missilangreb mod huset, ignorerede oplysninger om, at der var civile i området, som kunne blive bragt i fare. Det er ifølge avisen endnu ikke afgjort, om der vil blive rejst sigtelser mod officerer på baggrund af efterforskningen. Men en anonym kilde siger til Haaretz, at det indsamlede materiale er »eksplosivt og meget følsomt« på grund af de højtstående officerer, som er indblandet. Desuden siger kilden, at en eventuel retssag kan føre til en videre debat om hele fremgangsmåden under den militære offensiv, som siden er blevet udsat for voldsom kritik. En FN-undersøgelse under ledelse af den sydafrikanske dommer Richard Goldstone førte til anklager mod såvel palæstinensiske militante som den israelske hær for krigsforbrydelser og forbrydelser mod menneskeheden. Sad ved døde forældre Angrebet mod Samouni-klanen i Gaza By var en af de mest opsigsvækkende tragedier under den israelsk militære fremrykning rettet mod at stoppe gentagne raketangreb fra Gaza-stribens fundamentalistiske og militante Hamas-styre. Berlingske Tidende beskrev dengang angrebet på baggrund af vidneudsagn, hvor overlevende fortalte, hvordan israelske soldater havde samlet dem i et hus 4. januar 2009 med ordre om ikke at forlade stedet. Dagen efter blev huset udsat for missilangreb, hvor de 21 personer heriblandt kvinder og børn blev dræbt, mens 19 blev såret. Røde Kors kritiserede i skarpe vendinger det israelske militær for i to dage at have nægtet redningspersonel adgang til huset, mens børn var spærret inde med ligene af deres døde forældre, og hvor israelske soldater få meter væk undlod at komme børnene til undsætning. FNs højkommissær Navi Pillay konstaterede på baggrund af oplysningerne, at der var basis for en efterforskning i begåede krigsforbrydelser under offensiven. En israelsk militær undersøgelse af angrebet umiddelbart efter fandt ikke noget at kritisere, men Goldstone-rapportens henvisninger til angrebet fremtvang endnu en undersøgelse, som førte til militærpolitiets nuværende efterforskning af sagen. Trods det israelske militærs juridiske selvransagelse er der fortsat kritik af Gaza-offensiven. Yehuda Shaul, én af lederne af menneskeretsorganisationen Breaking the Silence siger, at efterforskningen kommer for sent, fordi det politiske pres er lettet, og at den mangler troværdighed, fordi den bliver udført af de forkerte. »Der er noget grundlæggende forkert i, at militæret efterforsker sig selv,« siger Shaul, hvis organisation repræsenterer nuværende og tidligere soldater, der med vidneudsagn fortæller om overgreb og overdreven magtanvendelse begået mod den palæstinensiske befolkning. 11-årig brugt som skjold I en anden udløber af Gaza-offensiven blev to soldater for nogle uger siden dømt ved en militær domstol for at have have brugt »menneskelige skjold«. Soldaterne beordrede ifølge domstolen en 11-årig palæstinensisk dreng til at undersøge tasker, som de frygtede var forbundet til sprængstoffer. Dommen var opsigtsvækkende, fordi det var den første af sin art vedrørende Gaza-offensiven, og de to dømte blev bakket op af sympatisører, som på T-shirts erklærede, at »Vi er alle ofre for Goldstone«. Den israelske hær sagde i forbindelse med dommen, at man indskærper over for soldaterne, at det er strengt forbudt at bruge civile som skjold under militære operationer. En kendt yderligtgående rabbiner og religiøs underviser, Yitzhak Shapira, fra bosættelsen Yitzhar på Vestbredden har derimod imødegået dommen ved at instruere sine elever om, at det er »forbudt« for rettroende jøder at bringe deres eget liv i fare til fordel for »fjenden«. »Ifølge ægte jødiske værdier går jeres liv forud for fjendens, uanset om det er en soldat eller en civil,« skriver Shapira ifølge Haaretz i en folder, som er delt ud til hans studerende.",
        "metadata": {
            "source": "https://www.berlingske.dk/internationalt/israel-undersoeger-overgreb-under-gaza-invasion",
            "image_url": "https://berlingske.bmcdn.dk/media/cache/resolve/image_x_large/image/82/822636/3215422-gaza.jpg",
            "publication_time": "Søndag d. 24. oktober 2010, kl. 20.40",
            "author": "Uffe Taudal",
            "related_links": [],
            "attachments": []
        }
    }
}