{
    "version": "1.0",
    "document": {
        "id": 15355,
        "title": "Seniorforsker ser intet nyt i udspil til ny ulandsstrategi",
        "content": "Der er ikke meget nyt under solen i regeringens udspil til en ny udviklingspolitisk strategi. Det siger seniorforsker Lars Engberg-Pedersen, Dansk Institut for Internationale Studier, efter at udenrigsminister Kristian Jensen (V) lørdag har præsenteret sit oplæg til nye principper for fordelingen af danske bistandsmidler. - Det er så rummeligt, at alle synspunkter kan rummes. Dermed er der heller ingen klare prioriteringer, siger Lars Engberg-Pedersen. - Der er en kortsigtet indenrigspolitisk dagsorden, der handler om at standse migration og radikalisering, og som ikke har noget at gøre med at løse verdens problemer på længere sigt, siger han. Udspillet taler blandt andet om at investere i fred og stabilitet og forebyggelse af illegal migration. Desuden skal dansk erhvervsliv tilgodeses, når der sendes udviklingsmidler af sted til eksempelvis udvikling af fødevare- og energiområdet. Men heller ikke det er noget nybrud, lyder det fra seniorforskeren. - Det er ikke noget nyt at sætte danske interesser i forgrunden. Det har man også gjort før, og det gør alle andre lande også, siger han. Ifølge Lars Engberg-Pedersen er private investeringer en del af løsningen på den tredje verdens problemer. - Hvis man skal indfri FN's verdensmål, kan udviklingsbistand ikke gøre det alene. Man skal mobilisere erhvervslivet og have privat kapital på banen. - Men erhvervslivet løser bare ikke alle problemer. Det kan være godt til energi og infrastruktur, men det løser ikke problemer eksempelvis med dårlig regeringsførelse. - En anden ting er, at erhvervslivets investeringer søger mod mellemindkomstlande, hvor der er et afkast, ikke mod de allerfattigste lande, siger han. Lars Engberg-Pedersen undrer sig også over, at oplægget ikke nævner, at næsten en tredjedel af udviklingsmidlerne bruges til at modtage asylansøgere i Danmark. - Det nævnes ikke med ét ord, og så tænker jeg: Har den her strategi overhovedet noget med virkeligheden at gøre. Alle synspunkter gælder, og den siger intet om allokering af midlerne, siger han. Den skepsis deler han med flere organisationer, blandt andre Dansk Røde Kors, hvor generalsekretær Anders Ladekarl mener, at regeringen med udspillet forsøger på én gang at \"blæse og have mel i munden\". /ritzau/",
        "metadata": {
            "source": "https://www.berlingske.dk/politik/seniorforsker-ser-intet-nyt-i-udspil-til-ny-ulandsstrategi",
            "image_url": "https://berlingske.bmcdn.dk/media/cache/resolve/image_x_large_vertical/image/96/967205/13718626-fattig-barn---2016061818411745.jpeg",
            "publication_time": "Lørdag d. 18. juni 2016, kl. 19.35",
            "author": null,
            "related_links": [],
            "attachments": []
        }
    }
}