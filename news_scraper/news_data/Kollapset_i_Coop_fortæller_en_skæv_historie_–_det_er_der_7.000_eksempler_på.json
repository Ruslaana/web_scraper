{
    "version": "1.0",
    "document": {
        "id": 7288,
        "title": "Kollapset i Coop fortæller en skæv historie – det er der 7.000 eksempler på",
        "content": "Coop-salg, bonussager i forsyningsselskaber og klimaomstilling af landbruget har ført til debat om andelsbevægelsens tilstand. Men en ny rapport fra Tænketanken Demokratisk Erhverv tegner et noget anderledes billede Er andelsbevægelsen i krise? Det kunne man hurtigt foranlediges til at tro, hvis man har fulgt den seneste tids debat. Ikke mindst iBerlingske fremmanespå baggrund af få eksempler grå skyer over fremtiden for samtlige af de over 7.000 demokratiske virksomheder i Danmark. Det er alle de virksomheder, vi ejer sammen som medlemmer, forbrugere, medarbejdere og via foreninger. Med tal fra Danmarks Statistik og Finanstilsynet har vi i Tænketanken Demokratisk Erhverv kortlagt de demokratiske virksomheder i Danmark. Her er der ingen tegn på andelskrise. I dag står demokratiske virksomheder for over ti procent af omsætningen i dansk erhvervsliv – en fremgang på cirka ti procent fra 2017 til 2021. Særligt inden for finans og forsyning går demokratiske virksomheder frem og tager markedsandele. Det er både inden for pension, forsikring, realkredit og bank, at de demokratiske virksomheder erobrer markedsandelene. På det konkurrenceprægede marked har demokratisk ejede pengeinstitutter sågar fordoblet deres markedsandele siden årtusindskiftet. I enartikel i Jyllands-Posten peger vi i Tænketanken Demokratisk Erhvervsammen med seniorrådgiver fra Aalborg Universitet Lars Krull på, at de demokratiske finansvirksomheder tilbyder noget særligt. De demokratiske virksomheder har med Krulls ord ikke et »enøjet blik på profit«. De prioriterer det lange sigte og værdien for kunderne. En tilgang, der spejler sig i kundernes højere tilfredshed med demokratiske virksomheder og tilmed i medarbejdernes stolthed over at være ansat i en demokratisk virksomhed.  Forsiden på ny rapport, »Danmarks demokratiske virksomheder«.  Demokratiske virksomheder har et højere investeringsniveau – 16 procent over andre virksomheder for perioden 2017 til 2021. Hvis man forestillede sig, at alle virksomheder i Danmark havde investeret på samme niveau som demokratiske virksomheder, var der på ét år investeret 35 milliarder mere i udvikling af dansk erhvervsliv. Den høje investeringsrate koblet med høj produktivitet viser, at demokratiske virksomheder tænker langsigtet. Det betyder, at den erhvervsdemokratiske sektor er med til at stille Danmark bedre i udviklingen af danske virksomheder, arbejdspladser – og helt konkret i den grønne omstilling, fibernetudrulning, fjernvarme og lokal udvikling. Dette er en vigtig note i forhold til den debat, der rejste sig i kølvandet på de store overskud i demokratiske energiforsyningsselskaber. En anden type ejerskab kunne have ført overskud uden om kunder og det omkringliggende samfund. Læs for eksempelvis denstigende kritik af ejerskabet for vand i Storbritannien. Men i Danmark er det samlede milliardoverskud i for eksempel Norlys, Andel og NRGi gået til kunderne i form af en årlig overskudsdeling, forbedringer af forsyningsnettet og gigantiske samfundsinvesteringer i blandt andet opsætning af vindmøller og ladestandere. De høje investeringsniveauer og den lange horisont cementeres i de demokratiske virksomheders økonomiske stabilitet og overlevelsesrater. Konkursraterne for demokratiske virksomheder er langt lavere end andre virksomheders. Over en periode på to et halvt år har demokratiske virksomheder haft en konkursrate på under en tiendedel af konkursraten for øvrige virksomheder i perioden. Demokratiske virksomheders resiliens og kriserobusthed bakkes op af internationale undersøgelser. Det er ikke en naturlov, at demokratiske virksomheder bliver ved med at være i vækst. Vores tal viser, at der er tilbagegang at spore inden for både industri og handel, hvor demokratiske virksomheder taber markedsandele til trods for vækst. Dette kan sandsynligvis spores tilbage til Coops udfordringer og presset på dansk landbrugs- og forarbejdningsindustri. Vores undersøgelse viser også, at antallet af nyetablerede demokratiske virksomheder er faretruende lavt. Forståeligt, da tidligere undersøgelser har påvist dårligere vilkår for demokratiske iværksættere end for andre. Det er et stort problem, da det kommer til at betyde, at vigtige samfundsudfordringer, som tidligere fik en andelsløsning, når kvikke borgere gik sammen i økonomisk forpligtende fællesskaber, fremover slet ikke får en løsning. Det kan også betyde, at dansk økonomi på lang sigt bliver mindre resilient, stabil og langsigtet. Derfor er en vigtig læring af vores undersøgelse ikke bare, at vi skal anerkende, at demokratiske virksomheder tilbyder noget særligt til dansk erhvervsliv –vi skal også sikre, at der stiftes nye. Jens Jonatan Steen er administrerende direktør i Tænketanken Demokratisk Erhverv. Rapporten er udarbejdet af Troels Glæsner, seniorøkonom, og Andreas Pinstrup Jørgensen, analysechef i Demokratisk Erhverv. Jens Jonatan Steen Byline af Jens Jonatan Steen.Fold sammenLæs mereFoto: Jonas Skovbjerg Fogh.",
        "metadata": {
            "source": "https://www.berlingske.dk/kommentar/kollapset-i-coop-fortaeller-en-skaev-historie-det-er-der-7000-eksempler",
            "image_url": "https://berlingske.bmcdn.dk/media/cache/resolve/image_x_large/image/179/1793126/24699230-superbrugsen-i-borgergade-i-kbenhavn-tirsdag-den.jpg",
            "publication_time": "Søndag d. 12. maj 2024, kl. 17.06",
            "author": null,
            "related_links": [],
            "attachments": []
        }
    }
}