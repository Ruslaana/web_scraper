{
    "version": "1.0",
    "document": {
        "id": 11878,
        "title": "»Når jeg har for lidt fritid, har jeg penge nok«",
        "content": "Den lille parkeringsplads er øde og indhyllet i mørke. Det eneste, man kan høre, er en motors blide lyd af tomgang og danske tophits fra 80erne, der strømmer ud gennem en bils åbne vindue. Daniel Pantazescus fingre trommer utålmodigt på rattet inde i den sorte Renault Clio. På bilens ur står 02.03. Det er natten til søndag, og Daniel venter på parkeringspladsen ved lægehuset i den lille landsby Klokkerholm. Leverancen er allerede tre minutter forsinket. »Hun plejer at komme til tiden,« når Daniel at konstatere, inden en rumlen i natten nærmer sig. En lyskegle slår op på den hvide murstensmur ved lægehuset, og en lille kassevogn vender rundt, stopper op og bakker op foran vindfanget. Daniel stiger ud af bilen og bevæger sig ud i mørket. En kvinde bærer aviser ud fra bagenden på kassevognen og lægger dem i bundter på fliserne. Daniel går i gang med at skabe sig et overblik over aviserne på ordrelisten, som han har i hånden. Fingrene glider ned over navnene på Anemonevej, Kløvervej og Lupinvej. Der er alle de aviser, der skal være. Men der er færre kunder end normalt, konstaterer Daniel. »Not good,« siger han for sig selv.  Daniel siger »thank you very much« og kvinden med aviserne kvitterer: »God tur«. Med faste, næsten robotagtige bevægelser fylder han bilens bagsæde op med aviser, mens han lægger en lille bunke i forruden. Det sparer ham for værdifulde sekunder, når han skal ind og ud af bilen i løbet af natten. Sekunder, som bliver til minutter, som bliver til timer et sted ude i fremtiden. Tid er penge, og penge kan indfri drømme, mener Daniel. Han sætter bilen i gear og triller ud fra parkeringspladsen. Politikerne troede, at de ville tage hjem igen, siger forskerne. At østeuropæerne var en vare, som kunne returneres, da 00ernes vækstlokomotiv slog bak med finanskrisen i 2008. Men en voksende gruppe af østeuropæerne i Danmark holder ikke kun Den Europæiske Union op på løftet om retten til fri bevægelighed. De holder også fast i retten til at slå sig ned. EUs udvidelser mod øst i 2004 og 2007 har betydet, at især polakker, litauere og rumænere har bidt sig fast i det danske arbejdsmarked, hvor lønningerne ofte er langt højere, end hvor de kommer fra. Daniel lever af at køre med aviser og har lavet sin egen virksomhed, der leverer aviser for mediehuset Nordjyske.Fold sammenLæs mereFoto: Asger Ladefoged. De flere end 80.000 østeuropæere, der bor i Danmark, arbejder ofte i landbruget, servicesektoren og byggebranchen. Samtidig er de blevet genstand for en debat om social dumping og pres på danske lønninger, hvor de senest under folketingsvalget blev omdrejningspunkt i diskussionen om arbejdsløse danskere. Det er paradoksalt, at danskere går ledige, mens østeuropæere strømmer hertil, lød det. Midt i snakken om et arbejdsmarked i forandring og presset på de rige EU-lande står en gruppe mennesker, der er rejst væk fra det velkendte. Daniel og Cristina Pantazescu ser Danmark som deres fremtid. Den monotone lyd af bildækkenes gummi mod asfalten bryder denne lørdag med jævne mellemrum stilheden på hovedvejen, der grænser op til gruset i indkørslen. Daniel slår blikket op på det gamle hus, hvor pudsen på de hvidkalkede mure er skallet af. Det lille hus er kilet ind mellem de flade jordbrune marker og gårdene, der omgiver det. »Til salg«-skiltet står stadig plantet i vejkanten som en bro mellem dét, der har været og dét, der vil komme.  Daniel og hans kone Cristina er begge 36 år og er flyttet til Danmark fra Rumænien. De har netop skrevet under på skødet, som har sikret dem huset, der står slidt hen i den bleggrå tåge. Nu er der kun noget papirarbejde mellem dem og nøglerne til huset. Det ligger få kilometer fra landsbyen Tylstrup nord for Aalborg og tæt på det lejede hus, hvor de har boet midlertidigt. Det nye hus har kostet dem 175.000 kr. og har været til salg i næsten et år. Det er et af den slags huse, som danske ejendomsmæglere melder om, at østeuropæere i stigende grad køber. Huse, der ofte har beliggenhed og stand imod sig. Huset på hovedvejen er heller ikke et drømmehus, men nærmere en drøm der går i opfyldelse. Og så er det både billigt og godt til prisen, mener Daniel. Det kræver dog en kærlig hånd. »Når jeg tænker på alt det, der skal laves på dette hus, kan jeg godt tænke, at jeg ikke har nok tid, fordi jeg arbejder så meget. Men jeg klager ikke. Når jeg har for lidt fritid, betyder det, at jeg har nok penge,« siger Daniel.  Daniel kom til Danmark i sensommeren 2013, mens Cristina flyttede hertil et år senere. Hun skulle færdiggøre sin uddannelse som sygeplejerske i Rumænien, inden hun lagde hjemlandet bag sig. I Danmark har hun ikke noget job endnu, men hjælper ofte Daniel med avisruterne, og de lever af lønnen derfra. De gamle grønne træskure i indkørslen skal rives ned, forklarer Daniel, mens han peger på dem, og der skal i stedet bygges en ordentlig garage. Der skal isoleres, males og ryddes op i bunken af brædder og det gamle inventar, der flyder i baghaven. Det vil han gøre i sin fritid. Det er for dyrt at bestille en håndværker. Foto: Asger Ladefoged. Da finanskrisen satte det danske arbejdsmarked i en skruetvinge, valgte nogle af østeuropæerne at tage hjem igen, men på trods af det er antallet af østeuropæere i Danmark steget støt hvert eneste år siden 2008. Det betyder også, at der i første kvartal af 2015 var registreret flere end 82.000 personer med statsborgerskab i et østeuropæisk land i det danske folkeregister. Det er en stigning på 228 pct. siden 2008. Det handler kort og godt om en søgen efter et bedre liv, hvor levestandarden i Danmark spiller en væsentlig rolle. Sådan lyder det fra Jonas Felbo-Kolding, der forsker i østeuropæeres integration på det danske arbejdsmarked ved Københavns Universitet. »Der har været en forestilling hos politikerne om, at de var her, mens vi havde behov for dem under højkonjunkturen frem mod 2008, og at de så ville tage tilbage igen, når vi ikke havde brug for dem mere på arbejdsmarkedet. Men en stor del af dem tager altså ikke tilbage til Østeuropa. Efter noget tid opfatter de jo Danmark som stedet, hvor deres liv er og stedet, hvor deres forestilling om et bedre liv kan realiseres,« siger han.  Mens debatten har cirklet om social dumping og østeuropæernes – eller »østarbejdernes« – position på arbejdsmarkedet, har snakken om deres generelle integration i det danske samfund været stort set fraværende, påpeger Jonas Felbo-Kolding. Det på trods af at flere ting peger på, at en stor og voksende gruppe bliver boende i Danmark i flere år og ikke har planer om at rejse hjem. Der findes ikke præcise opgørelser over, hvor lang tid den enkelte østeuropæer har boet i Danmark, eller hvor lang tid den enkelte planlægger at blive. Men seks ud af ti østeuropæere, der arbejdede i Danmark i 2014, er registreret med fast bopæl i Danmark, mens den måske bedste pejling på at flere østeuropæere vælger at bygge rede i Danmark er, at antallet af børn med østeuropæisk statsborgerskab er kraftigt voksende: Siden 2008 har der været mere end en femdobling af 0-9-årige østeuropæere i Danmark.  I det lejede hus, hvor Daniel og Cristina bor midlertidigt, sidder Daniel lænet roligt tilbage i den hvide lænestol og hviler sig efter en hård nats arbejde. Blikket er rettet mod fladskærms-TVet i hjørnet af stuen. En rumænsk nyhedskanal kører i loop i det lille hus. De har ingen danske kanaler endnu, men det skal de have i det nye hus, bedyrer han. Så bliver det nemmere at lære dansk. Væggene i stuen er hvide og bare. En sofa, to lænestole og en slidt campingstol udgør møblementet i den ene ende af rummet. Op mod vinduet står et spisebord med fire stole. I den ene vindueskarm er planter og nipsting erstattet af papirer, kuverter og breve fra arbejdsgiveren, kommunen og banken. Den anden vindueskarm ud mod vejen er bar som markerne i baggrunden. Daniel og Cristina er kommet langt med det nye hus lidt uden for Tylstrup nord for Aalborg, siden Berlingske besøgte parret de første gange tilbage i februar.Dengang var det nyerhvervede hus fyldt med gamle møbler, fugt og ødelagte vægge.Fold sammenLæs mereFoto: Asger Ladefoged. Daniel har mørke rande under de milde, brune øjne, et kort trimmet fuldskæg og tæt karseklippet hår. Han prøver at slappe af, men det er ikke altid nemt. Han er godt tilfreds med lønnen fra avisruterne – for nu – men arbejdet er hårdt, kontakten med andre mennesker er minimal og fritiden knap, forklarer han. Igennem halvandet år er han vågnet i de tidlige nattetimer for at starte bilen og køre med aviser. Det bruger han op mod syv nætter om ugen på, mens han to dage om ugen desuden kører med reklamer i dagtimerne. Men han drømmer om et andet job. Noget, der giver ham mere fritid og frihed. »Jeg er begyndt fra nul og bliver nødt til at arbejde hårdt for at bevise, at jeg dur til noget. Jeg ved, at det er svært, og der er ingen, som venter på mig. Jeg er ingen her. Det er ikke nødvendigt for mig at blive millionær. Jeg vil bare vinde mig selv noget mere fritid. Jeg drømmer om et normalt job, hvor jeg tjener okay og har kontakt med mennesker og frihed til at holde fri,« siger Daniel. »Ved du, hvad jeg drømmer om?,« udbryder han og kigger spørgende. »A summerhouse or a kolonihave. Jesus, that would be amazing …,« siger Daniel i et markant højere og lysere toneleje.  Daniel voksede op i Rumænien med begge sine forældre og sin storebror. Når han fortæller om barndommen, bliver øjnene hårde og blikket fjernt. Tiden før kommunismens fald i 1989 har brændt sig fast. Det var dengang, at den kommunistiske leder Nicolae Ceaușescu styrede landet. Daniel husker, hvordan han nogle gange måtte lave lektier i skæret fra et stearinlys, fordi styret uden varsel lukkede ned for strømmen for at spare penge som en del af den spareplan, der skulle få landet på fode. Han husker, hvordan man købte rationeringsmærker. Og han husker, hvordan hans mor købte smør i lange baner den dag, da rationeringen blev ophævet. »Jeg får lyst til at græde, når jeg tænker på det. Den tid kan jeg aldrig glemme,« siger Daniel. Foto: Asger Ladefoged. Faren havde et ønske om, at Daniel skulle blive advokat. Et job med prestige. Selv ønskede Daniel at blive ingeniør eller mekaniker. Men han endte med at studere jura, forklarer han. Daniel droppede dog ud til farens store skuffelse og endte i stedet som politimand. Da finanskrisen også ramte Rumænien i 2008, blev de offentlige lønninger skåret med 25 pct. som led i endnu en spareplan. Som så mange andre af de ansatte i den offentlige sektor i Rumænien måtte Daniel tage til takke med en beskeden løn. Den var på omkring 500 euro om måneden, eller hvad der svarer til 3.700 kroner. Daniel savner hverken lønnen eller Rumænien. Det bedyrer han jævnligt. Noget savner han dog. »Der var mange, som bankede på min dør og kaldte migsirdengang. Jeg havde magt, og jeg vil ikke lyve og sige, at jeg ikke savner det engang imellem. Nu leverer jeg aviser, men det er bedre sådan her,« siger Daniel. Der var et udtalt politisk ønske om at »importere« arbejdskraft i årene omkring EUs udvidelser mod øst i 2004 og 2007. Økonomien var i galop, og østeuropæerne blev dengang opfattet som midlertidige arbejdsmigranter, der kunne give en tiltrængt hånd på arbejdsmarkedet. Men der skete et skift i holdningen til østeuropæernes tilstedeværelse med finanskrisen i 2008.  Det er en af konklusionerne fra en undersøgelse fra Aalborg Universitet. Her har forskere sammenlignet debatten om 1960ernes gæstearbejdere, der især kom fra Tyrkiet, med den nylige strøm af arbejdsmigranter fra Østeuropa. »I økonomiske krisetider bliver de udefrakommende set som en trussel, og som dem der skaber problemer og forstyrrer det gode,« siger Trine Lund Thomsen, lektor ved Aalborg Universitet og medforfatter på projektet. Historien om østeuropæernes entre på arbejdsmarkedet ligner på flere punkter situationen, da de tyrkiske gæstearbejdere kom til Danmark i 1960erne. Dengang så man fra politisk hold ligeledes gode muligheder i at importere arbejdskraft i en tid, hvor manglen på samme lurede. Men da krisen kom, ændrede synet på »de fremmede« sig. Det kulminerede med oliekrisen i 1973. »Det lød i begge tilfælde fra politisk hold, at henholdsvis »gæstearbejderne« og »østarbejderne« var nødvendige for, at vi kunne holde vores velfærdsstandarder på et højt niveau. Lige pludselig vendte det på grund af kriserne. I stedet blev de to grupper gjort til skyldige i arbejdsløsheden blandt danskerne,« siger Trine Lund Thomsen. Daniel og Christina Pantazescu er flyttet til Tylstrup i Nordjylland. De kommer fra Rumænien og søgte en bedre tilværelse i livet - og det har det fået, synes de.Fold sammenLæs mere Lige som østeuropæerne blev de tyrkiske gæstearbejdere mere end bare gæster. I tilfældet med gæstearbejderne i 60erne og 70erne valgte man fra Christiansborg at bremse indvandringen fra især Tyrkiet i 1973. Men nutidens østeuropæere er EU-borgere og kan ikke stoppes. Og det er da også netop i kraft af deres status som EU-borgere, at de skaber debat. Det har blandt andet gjort sig tydeligt i debatten om »velfærdsturisme«, hvor det diskuteres, om det er rimeligt, at østeuropæerne har adgang til danske velfærdsydelser fra dag ét, de opholder sig i landet. Diskussionen har fået flere EU-lande, herunder Danmark, til at teste Unionen af på spørgsmålet om, hvorvidt man kan begrænse østeuropæeres adgang til velfærdsydelser. Samtidig er løn- og arbejdsvilkår et uomgængeligt emne, når man taler om østeuropæere i Danmark. Politikere og fagforeninger har flere gange luftet deres bekymringer for, at de danske lønninger presses af østeuropæerne, der ofte er villige til at arbejde meget, længe og billigt. Og det er de også oftest. I hvert fald hvis man spørger ude på virksomhederne.  En stor undersøgelse fra 2013 fra Københavns Universitet viser, at arbejdsgiverne ofte ansætter østeuropæerne, fordi de opfatter dem som mere fleksible og villige til at arbejde. Samtidig arbejder de oftest til en løn, der godt nok overholder overenskomsten, men som typisk også er lavere, end hvad danskere i tilsvarende job tjener. Østeuropæernes tilstedeværelse har skærpet konkurrencen om de lavtlønnede job i Danmark, mener flere eksperter. Omvendt har flere arbejdsgivere ytret, at den østeuropæiske arbejdskraft slet og ret er nødvendig, hvis tandhjulene i maskinen »Danmark« skal køre rundt i et passende tempo. Danskerne gider ikke at tage de lavtlønnede job, som østeuropæerne ofte bestrider, er et af argumenterne. Daniel trykker hårdt på bremsen med højre fod, trækker i håndbremsen, åbner døren og stiger ud af bilen. Han bevæger sig hen mod postkassen lige så hurtigt, som man kan uden at løbe. Pandelampen, der hjælper ham med at se brevsprækkerne i mørket, får ham til at ligne et lysende insekt, der sværmer fra postkasse til postkasse. Herefter er det hurtigt ind i bilen igen. »Det er som et puslespil, det jeg laver. Men folk betaler mange penge for dette spil,« siger Daniel, mens han manøvrerer bilen hurtigt rundt. Daniel ser Danmark som sit nye hjem og håber på, at han en dag kan få sit drømmejob som automekaniker.Fold sammenLæs mereFoto: Asger Ladefoged. De mange timers arbejde giver ham i omegnen af 25.000 kr. om måneden efter skat, afhængig af hvor meget han arbejder. Det er ikke unormalt, at han har syv dages natarbejde og to dages arbejde i dag­timerne på en uge. Daniel står midt i debatten om østeuropæerne og ved godt, at der tales om deres lønvilkår. Han er ikke selv medlem af en fagforening, men kan godt se fordelen og ideen om solidaritet. Men det er spild af penge, mener han. Han vil hellere arbejde så meget, som han har lyst til og tjene lige så mange penge, som han har lyst til. Så det gør han. I oktober stiftede han en virksomhed, der fungerer som underleverandør til mediehuset Nordjyske. Før var han menig ansat. Han etablerede virksomheden, fordi han bliver betalt mere som selvstændig. Til gengæld skal han selv betale ferie og pension. Det får Daniel ikke gjort lige nu. Til gengæld har han lige ansat en rumænsk fyr i firmaet, så han måske kan få tid til en fridag i ny og næ.  Da aviserne er afleveret, er det kun snorene, der har holdt avisbundterne sammen, som er tilbage på bagsædet i den sorte Renault Clio. Daniel svinger bilen ind i indkørslen på Tylstrup Landevej, hvor det lejede hus ligger. Han går gennem gårdhaven og ind ad hoveddøren, som aldrig er låst, og sætter sig alene i det svagt oplyste køkken. Her kan han godt kan lide at sidde alene og nyde en kop kaffe og en cigaret, når han har fri. Daniel gaber, mens solen i horisonten så småt er ved at få øjne. Han er træt hele tiden, siger han, men han har efterhånden vænnet sig til rutinen. Denne morgen er han helt uvidende om, at der venter ham og Cristina en stor nyhed, som vil ændre deres liv og slå en streg under, at de er ved at bygge rede i Danmark.",
        "metadata": {
            "source": "https://www.berlingske.dk/samfund/naar-jeg-har-for-lidt-fritid-har-jeg-penge-nok",
            "image_url": "https://berlingske.bmcdn.dk/media/cache/resolve/image_x_large_vertical/image/102/1023845/9862309-11.jpg",
            "publication_time": "Lørdag d. 18. juli 2015, kl. 19.46",
            "author": "Henrik Jensen",
            "related_links": [],
            "attachments": []
        }
    }
}