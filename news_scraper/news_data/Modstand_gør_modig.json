{
    "version": "1.0",
    "document": {
        "id": 19015,
        "title": "Modstand gør modig",
        "content": "»Gå under, eller svøm!«, sådan lyder den alkoholiserede fars jernhårde pædagogik. De flyvsk kreative, men psykisk svage forældre sætter en ære i at være utilpassede og fortrænger hermed ansvaret for børnenes fysiske og mentale sundhed. Men modstand gør modig og stærk. Man kan imidlertid undre sig over, hvorfor Jeanette Walls så længe har lagt låg på sin ekstremt problematiske barndom. Hun antyder selv hensynet til karrieren! »Glasslottet« er ikke stor romankunst, men Jeannette Walls fortæller i en oftest nøgtern og neddæmpet tone med præcise registreringer af barnets og den unges hverdag med konstante opbrud, tab og en alternativ kostpyramide med kammeraternes kasserede mad i bunden. Åbenbart byggesten til et målrettet sind.",
        "metadata": {
            "source": "https://www.berlingske.dk/boganmeldelser/modstand-goer-modig-0",
            "image_url": "https://berlingske.bmcdn.dk/media/cache/resolve/image_x_large/image/71/715932/4471636-modstand-gr-modig.jpg",
            "publication_time": "Fredag d. 02. september 2011, kl. 16.10",
            "author": null,
            "related_links": [],
            "attachments": []
        }
    }
}