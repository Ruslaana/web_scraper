{
    "version": "1.0",
    "document": {
        "id": 20806,
        "title": "Afskedssalut fra Rohde: Tiden med minusrenter til danskerne kan komme igen",
        "content": "Du skal betale penge for at have din opsparing stående i banken. Sådan har beskeden til danskerne lydt i en række år, hvor vi havde minusrenter. Danmarks Nationalbank kørte med negative renter i næsten et årti, og for nogle år siden begyndte landets banker at følge efter, og minusrenterne ramte det indestående, danskerne havde i bankerne. Nu forudsiger afgående direktør for Danmarks Nationalbank Lars Rohde, at tiden med negative renter godt kan komme igen.Tirsdag i næste uge trækker hansig fra posten som nationalbankdirektør og overlader roret tilChristian Kettel Thomsen. »På den helt korte bane vil vi ikke få negative renter, men når centralbankerne får bugt med inflationen og får den ned på to procent igen, kan jeg sagtens forestille mig, at vi kan få minusrenter igen. Det kan ske, hvis inflationen ender med at gå endnu længere ned end de to procent,« siger Lars Rohde. Han mener, at de negative renter har vist sig at være effektive i forhold til at holde fastkurspolitikken. Han fremhæver, at under kronekrisen i 2015 kørte Nationalbanken med negative renter, og den var nødt til at sætte renten yderligere ned for at fastholde vores kronekurs. Men den rentenedsættelse satte ikke gang i det, som er den store frygt ved minusrenterne. Nemlig at danskerne skynder sig ned i bankerne og hæver alle deres kontanter. Lars Rohde erkender, at de negative renter er et mærkeligt begreb. Man bliver pludselig visse steder betalt for at låne penge, hvilket ingen havde troet nogensinde kunne ske. Men negative renter blev en realitet 5. juli 2012, da Nationalbanken nedsatte renten på indskudsbeviser til -0,20 procent. Det var første gang i Nationalbankens 200-årige historie, og baggrunden var statsgældskrisen i 2011 og 2012, hvor den danske krone blev styrket over for euro, og hvor der var fokus på risikoen for en opsplitning af euroen. De danske banker indførte senere negative indlånsrenterførst for erhvervskunder og senere for privatkunder. »Hvis jeg var blevet spurgt tilbage i år 2000, havde jeg aldrig troet, at der kom negative pengepolitiske renter,« siger Lars Rohde. »Det kan være svært for folk at forstå de negative renter. Men danskerne mener, at det er helt i orden at have en rente på bare én procent på boliglån, og samtidig brokker de sig over negative renter på indlånet i bankerne. Det hænger ikke sammen,« siger Lars Rohde. De forhadte minusrenter forsvandt sidste efterår.For at få bugt med den kraftigt stigende inflationhar Den Europæiske Centralbank, ECB, og Nationalbanken sat de pengepolitiske renter op i juli sidste år for første gang i 11 år. Dermed kom eurorenten igen op på nul. Efterfølgende er ECB fortsat med at hæve renten, så den er kommet op på to procent. Nationalbanken er fulgt efter, men på grund af den stærke krone sagde vi først farvel til minusrenter i september sidste år. Torsdag i næste uge er der igen det månedlige rentemøde i ECB. Det sker dagen efter, at Christian Kettel Thomsen er begyndt som Lars Rohdes efterfølger. Forventningen går på, at  ECB på det mødevil hæve renten til tre procent. Professor i økonomi ved Aarhus Universitet Philipp Schröder har forsket en del i inflation. Han mener, at hvis centralbankerne fortsætter den kurs, de har lagt med at hæve renten, så vil det få bugt med inflationen. Han fremhæver, at det er et klart usandsynligt, men ikke umuligt scenario, at vi igen kan få negative renter. Men det vil ligge et godt stykke ud i fremtiden. »Aldringen af befolkningen er en del af årsagen til de lave renter. Det er balancen mellem, hvor mange der vil låne ud, og hvor mange der vil låne. Hvis det derfor går tilbage med globaliseringen, og vi får en situation, hvor kapitalen ikke kan flyde frit, så er det muligt med negative renter i meget isolerede områder geografisk,« siger Philipp Schröder. Han fremhæver dog, at der er en helt anden årsag til, at det er sandsynligt, at de negative renter kan komme igen. »Vi har set, at vi godt kan leve med negative renter, og den finansielle sektor kan håndtere det. Det er et værktøj, vi godt kan bruge. Det ved centralbankerne også, og det er den største begrundelse for, at de negative renter kan komme igen,« siger Philipp Schröder. Lars Rohde påpeger, at om danskerne igen kommer til at møde negative indlånsrenter, hvis de pengepolitiske renter igen går under nul, vil konkurrencen mellem bankerne afgøre.",
        "metadata": {
            "source": "https://www.berlingske.dk/oekonomi/afskedssalut-fra-rohde-tiden-med-minusrenter-til-danskerne-kan-komme-igen",
            "image_url": "https://berlingske.bmcdn.dk/media/cache/resolve/image_x_large/image/164/1640103/24328911-europe-companiesearnings.jpg",
            "publication_time": "Torsdag d. 26. januar 2023, kl. 16.45",
            "author": "Frederik M. Juel",
            "related_links": [],
            "attachments": []
        }
    }
}