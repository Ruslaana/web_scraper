{
    "version": "1.0",
    "document": {
        "id": 19796,
        "title": "Al-Qaedas nye bastion i Yemen",
        "content": "JERUSALEM:Den kunne være en god nyhed for Vesten, at navnet al-Qaeda nu om dage sjældent dukker op i forbindelse med kampene i Afghanistan. Det er det bare ikke nødvendigvis. Den dårlige nyhed er, at de blodige kampe mellem internationale soldater lokale Taleban-krigere på de afghanske slagmarker ikke længere gør megen - om nogen - forskel i kampen mod hovedfjenden al-Qaeda.LÆS OGSÅ:Kraftigt sprængstof skulle udløses af mobiltelefon Osama bin Laden formodes fortsat at opholde sig i de pakistanske stammeområder lige på den anden side af grænsen, men det løst organiserede netværk af terrorister har for længst fundet bedre egnede områder at føre den internationale terror videre fra. Vigtigt stræde Ikke mindst Yemen - hvor bin Ladens familie har sine rødder - er det seneste års tid blevet fremhævet som en af de nye bastioner. Fra et internationalt strategisk synspunkt er det mindst lige så bekymrende som Afghanistan. Omkring 30 procent af verdenshandelen foregår med varer - og ikke mindst olie - fragtet gennem det kun tre kilometer brede stræde, Bab al-Mandab, som skiller Yemen fra Afrikas Horn og leder ind til Rødehavet og Suzkanalen. Berlingske Tidende beskrev i marts i år, hvordan al-Qaeda på den arabiske halvø konkret har truet med at ramme vestlige olietankskibe og via en alliance med terrorbevægelsen al-Shabaab i Somalia i fremtiden kan forsøge at blokere strædet. Læs også:Obama: Pakker på fly var terror »Truslen fra Al-Qaeda i Yemen skal absolut tages alvorligt,« understregede terroreksperten Will Hartley fra den militære tænketank »Janes« ved den lejlighed. Hartley konstaterede, at al-Qaedas tilstedeværelse i regionen gør situationen markant alvorligere end de talrige piratangreb, som med base fra Somalia i årevis har været en hæmsko for den internationale skibstrafik i området. Samtidig mener iagttagere dog, at gruppen al-Qaeda på den arabiske halvø i første omgang har som sit primære mål at bekæmpe kongefamilien i Saudi-Arabien samt styret i Yemen. Den nuværende gruppe er en sammenslutning af grupper fra de to lande, som blev annonceret i januar 2009. I august sidste år slog gruppen til i et attentat med en selvmordsbombe rettet mod den saudiske sikkerhedschef, og de seneste måneder har en række angreb i Yemen forstærket USAs bekymring over situationen i landet. Det er uklart, om de seneste attentater og truslerne mod skibstrafikken er tegn på, at gruppen i højere grad vil adoptere Osama bin Ladens internationale terroragenda. Et angreb på USA er godt at »profilere« sig på blandt terrorsympatisører og kan være et stærkt redskab i fremtidtid rekruttering. Samtidig peges der på, at amerikanske statsborgere, som den religiøse leder Anwar al-Awlaki og Samir Khan, er tilknyttet gruppen i Yemen. Khan har iføge avisen The New York Times bidraget til gruppens nye engelsksprogede internetmagasin »Inspire« med artiklen »Jeg er stolt over at være en forræder af USA«. Til New York Times siger Yemen-eksperten Gregory Johnson fra Princeton University, at den nye terrorsag er »en påmindelse om, at vi har et alvorligt, voksende problem i Yemen, som den nuværende indsats i terrorbekæmpelsen ikke har været i stand til at forhindre.«",
        "metadata": {
            "source": "https://www.berlingske.dk/internationalt/al-qaedas-nye-bastion-i-yemen",
            "image_url": "https://berlingske.bmcdn.dk/media/cache/resolve/image_x_large/image/82/820802/3238429-yemen.jpg",
            "publication_time": "Søndag d. 31. oktober 2010, kl. 11.57",
            "author": "Uffe Taudal",
            "related_links": [],
            "attachments": []
        }
    }
}