{
    "version": "1.0",
    "document": {
        "id": 16480,
        "title": "Nye milliardkrav mod islændingene",
        "content": "Hollænderne og englænderne forsøger nu at stramme skruen over for islændingene. De hollandske og engelske myndigheder har fremsat et krav på 50 mia. kr. mod den islandske banks garantifond. Det skriver Financial Times.  Sagen stammer helt tilbage fra finanskrisens start i 2008. Dengang kom mere end 300.000 hollændere og englændere i klemme, fordi de havde investeret i høj risiko konti via den islandske bank Landsbanki. Pengene gik tabt, da den islandske bank efterfølgende kollaps. Det var en af tre islandske banker, som røg ned på grund af finanskrisen. Efterfølgende har de hollandske og engelske myndigheder forsøgt at redde opsparingen for de mange mennesker.  Retssagen blev indgivet tilbage i november, men er først lige offentliggjort nu. Islændingene har været i gang med at betale nogen af pengene tilbage, men indtil videre kun halvdelen.",
        "metadata": {
            "source": "https://www.berlingske.dk/business/nye-milliardkrav-mod-islaendingene",
            "image_url": "https://berlingske.bmcdn.dk/media/cache/resolve/image_x_large/image/62/621759/7161813-island.jpg",
            "publication_time": "Tirsdag d. 11. februar 2014, kl. 08.26",
            "author": "Frederik M. Juel",
            "related_links": [],
            "attachments": []
        }
    }
}