{
    "version": "1.0",
    "document": {
        "id": 15829,
        "title": "Sanseligt portræt af feministforfatter",
        "content": "Martin Provosts biografiske »Violette« er en lang og snørklet fortælling om talent, vedholdenhed og kvindens vilkår anno cirka 1950 fortalt gennem historien om den mindre kendte feministiske forfatter Violette Leduc, der blev født uden for ægteskab og hele sit liv kæmpede mod den usikkerhed og selvhad, det skabte i hende. Hun foregreb nutidens selvudleverende fiktion i sine vovede selvbiografier, der blev opdaget af Simone Beauvoir og udgivet af Albert Camus, og nåede at blive anerkendt for sit mod og skrivetalent, selv om hun i dag står i skyggen af sine mere kendte samtidige og venner. »Violette« er en interessant beskrivelse af vilkårene for en enlig kvindelig forfatter i midten af forrige århundrede, hvor feminismen ulmer, men stadig mest i det skjulte.  Emmanuelle Devos lægger liv og sjæl i portrættet af Violette, der skiftevis er ulideligt melodramatisk og rørende skrøbelig, og hun får flot modspil af Sandrine Kiberlain som den mere kølige Simone De Beauvoir. Med en spilletid på 139 minutter er »Violette« dog alt for lang. Martin Provost kunne med fordel have fortættet portrættet og skåret en smule ned på melodramaet, uden at det ville være gået ud over det i øvrigt både sanselige og detaljerige portræt. Hvad:»Violette«. Hvem:Instruktør: Martin Provost. Medvirkende: Emmanuelle Devos, Sandrine Kiberlain. Hvor:Premiere i udvalgte biografer landet over",
        "metadata": {
            "source": "https://www.berlingske.dk/filmanmeldelser/sanseligt-portraet-af-feministforfatter",
            "image_url": "https://berlingske.bmcdn.dk/media/cache/resolve/image_x_large/image/32/324370/9824964-16magviolettejpg.jpeg",
            "publication_time": "Onsdag d. 15. juli 2015, kl. 22.30",
            "author": "Louise Kidde Sauntved",
            "related_links": [],
            "attachments": []
        }
    }
}