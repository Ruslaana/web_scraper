{
    "version": "1.0",
    "document": {
        "id": 20584,
        "title": "Kinas støtte til Rusland har givet Taiwan-forening nyt liv: »Det er vildt godt« – men ikke set fra Beijing",
        "content": "Når Taiwans tidligere præsident Tsai Ing-wen ankommer til Danmark tirsdag er det sikkert som amen i kirken, at Beijing vil rase. Men i Folketinget vil stemningen være en anden. Efter mange måneders dvale er de Danske Parlamentarikeres Taiwan-forening genopstået. Foreningen er en samling af politikere, der aktivt ønsker at vise deres opbakning til og interesse for øen Taiwan. I skrivende stund er der 34 medlemmer. Antallet er stødt voksende, og deres politiske ophav er blandet. Således er de fleste partier repræsenteret – med Venstre som en overraskende mangelvare, siger flere af foreningens medlemmer til Berlingske. »Det er vildt godt,« udbryder den tydeligt begejstrede Taiwanstøtte-veteranPia Kjærsgaard (DF) i telefonen og forklarer så, hvordan et særligt forhold har gjort udfaldet. Når danske politikere vil omgås deres taiwanske kolleger, kan det ikke foregå på officielt niveau. Det skyldes, at Danmark ikke anerkender Taiwan som selvstændigt land. Sådan har det været i årtier. Besøget fra ekspræsident Tsai Ing-wen, der sker i forbindelse med Copenhagen Democracy Summit, er derfor det tætteste, øens regering kan komme på at sende en officiel repræsentant fra øen. Det har et enigt kor af eksperter vurderetover for Berlingske. Samtidig giver det Taiwan mulighed for at holde fokus på øen og dens prekære situation, og det er der brug for som aldrig før, mener dens støtter. Anders Fogh Rasmussen var engang fortaler for et tæt samarbejde med Kina. I dag er han på landets sanktionsliste og har inviteret Taiwans ekspræsident Tsai Ing-wen til at tale på Copenhagen Democracy Summit i København.Fold sammenLæs mereFoto: Linda Kastrup. Kinas pres på Taiwan vokser dag for dag, og den ultimative trussel er et angreb på øen. Kina vil dog helst tvinge Taiwan til en »genforening« med Kina gennem gråzonetaktikker og diplomatisk pres, vurderer forskeren Nathan Attrill fra ASPI. Her kommer Danmark ind i billedet. For kan Kina lykkes med at presse Danmark til ikke at have nogen form for dialog med Taiwan, er det en sejr for Beijing – og det er præcis, hvad øens støtter vil undgå. »Taiwan er et af klodens mest truede demokratier,« siger tidligere statsminister Anders Fogh Rasmussen og stifter af Copenhagen Democracy Summit, der har inviteret ekspræsidenten til København. Nu bliver Tsais besøg de Danske Parlamentarikeres Taiwan-forenings første store arrangement i sin nye udgave. Foreningen blev oprindelig stiftet i 00erne, men blev genopfrisket i 2016 med Brian Mikkelsen (K)som formand. Senere overtog Michael Aastrup Jensen (V). Men i 2022 endte et ellers stort opslået dansk besøg til Taiwan, efter et amerikansk besøg på øen efterfulgt af en voldsom kinesisk militærøvelse, med at falde til jorden. Da Venstre gik i regering, fratrådte han Michal Aastrup Jensen så posten, blev i stedet formand for Udenrigspolitisk nævn – herunder med en rejse til Kina foran sig. Forløbet vakte opsigt, og foreningen blev sat tilbage. Billedtekst: Pia Kjærsgaard har været støtte af Taiwan siden et besøg i 1988. Det har hun tidligere fortalt om i Berlingske.Fold sammenLæs mereFoto: Mathias Svold. Men siden dengang har Pia Kjærsgaard ønsket at genstarte foreningen, og nu er det lykkedes. Frederik Bloch Münster (K), der er nyvalgt sekretær i foreningen, siger, at han har valgt at engagere sig i den, da han finder det vigtigt at vise dansk opbakning til andre demokratier. »Særligt de, der er udfordrede af stormagters territoriale ambitioner.« Kasper Roug (S), næstformand, bakker op, og det taler dermed ind i Pia Kjærsgaards forklaring på den nyfundne interesse: »Kinas samarbejde med Rusland har været væsentligt for den øgede opbakning,« siger hun og hentyder til Moskva og Beijings omfattende samarbejde om alt fra militærøvelser til enorm samhandel, som kritikere siger muliggør Ruslands invasion af Ukraine. Da Mette Frederiksen sidste år kædede Kina sammen med Rusland som en del af en »ondskabens akse«, blev der med andre ord lyttet efter. Ifølge foreningen er det nu planen, at ekspræsidenten skal vises rundt i Folketinget. Herefter står den på frokost i Snapstinget. Derefter skal Tsai tale til Copenhagen Democracy Summit. Om den nyfundne interesse for Taiwan kan omsættes til konkret politik i Danmark, er et andet spørgsmål. Andreas Bøje Forsby, der er seniorforsker ved DIIS med ekspertise i Kina, har gennemførtgrundige studieraf netop dette forhold. »Man kan absolut ikke kalde Danmark for et foregangsland i støtten til Taiwan,« vurderer forskeren, der fortsætter: »I europæisk sammenhæng hører vi hverken til de mest eller mindst aktive lande i den sammenhæng. Snarere hører vi til midtergruppen, der forsøger at håndtere Taiwan-problematikken med en forsigtig form for pragmatisme,« siger han og peger på, at vi også i en skandinavisk kontekst hører til blandt de forsigtige. Andreas Bøje Forsby peger blandt andet på, at de danske parlamentarikernes Taiwan-forening indtil nu har været ganske lille sammenlignet med for eksempel sin svenske søsterforening. Det kan den nye udvikling måske rokke ved. Men en ting er ord sagt i selskab med ligesindede støtter af den truede ø Taiwan. Noget andet er politiske realiteter. Tirsdag deltog udlændinge- og integrationsministeren, Kaare Dybvad Bek (S), og ministeren for digitalisering, Caroline Stage (M), i samråd i sagen om taiwanere, der får skrevet »Kina« som nationalitet i deres danske opholdspapirer. Det er en praksis, der er blevet mødt med store protester fra Taiwan, hvor de mest kritiske stemmer ser det som et knæfald for Kina. Taiwans nu tidligere udenrigsminister og nuværende leder af landets nationale sikkerhedsråd, Joseph Wu, har over for Berlingske kritiseret Danmark for sagen om taiwanere, der bliver stemplet som værende fra »Kina«.Fold sammenLæs mereFoto: Chiangying-Ying/AP/Ritzau Scanpix. Berlingske har fulgt sagen tætog beskrevet, hvordan udenrigsminister Lars Løkke Rasmussen (M) åbnede for at se på, om man kunne foretage en ændring. Men under tirsdagens samråd blev den mulighed mødt med modstand fra ministerierne, og detstod klart, at en ændring har lange udsigter. Det får i dag formand for foreningen Taiwan Corner Michael Danielsen til at kritisere Danmark for at følge Kinas såkaldte et-Kina-princip og spå om, at Tsais besøg ikke vil ændre meget. Tværtimod ser han det dansk-taiwanske forhold som »stærkt forværret«. Berlingske har spurgt Udenrigsministeriet og Kinas ambassade om en kommentar. De er ikke vendt tilbage. Alexander Sjöberg er Berlingskes korrespondent i Asien",
        "metadata": {
            "source": "https://www.berlingske.dk/internationalt/kinas-stoette-til-rusland-har-givet-taiwan-forening-nyt-liv-det-er",
            "image_url": "https://berlingske.bmcdn.dk/media/cache/resolve/image_x_large/image/191/1918965/24946034-taiwans-tidligere-prsident-tsai-ing-wen-er-fortsa.jpg",
            "publication_time": "Onsdag d. 07. maj 2025, kl. 19.49",
            "author": "Alexander Sjöberg",
            "related_links": [],
            "attachments": []
        }
    }
}