{
    "version": "1.0",
    "document": {
        "id": 16094,
        "title": "Drop alkoholen hvis du vil være bedstemor",
        "content": "Gravide, der drikker fire-fem genstande om ugen, risikerer at forhindre deres sønner i at få børn. Det viser et opsigtvækkende studie, som seniorforsker cand.scient.san., ph.d. Cecilia Ramlau-Hansen, Arbejdsmedicinsk Klinik, Århus Universitetshospital, Århus Sygehus tirsdag præsenterer på Det Europæiske Selskab for Fosterudviklings årsmøde i Rom. Undersøgelsen af sædkvaliteten hos 347 unge mænd viste, at gravides forbrug af alkohol tilsyneladende går lige i pungen på sønnerne. Sønner af gravide, der drak mere end en håndfuld genstande om ugen, havde nedsat koncentration af sædceller med en tredjedel i forhold til sønner af gravide, der ikke drak alkohol under graviditeten. Studie vækker international opsigt De vordende mødre blev i årene 1984-1987 spurgt om deres livsstil og alkoholvaner. Sønnerne har senere som unge voksne fået undersøgt deres sædkvalitet. - Vores studie viser, at der er en sammenhæng mellem indtagelse af selv en moderat mængde alkohol under graviditeten og lav koncentration af sædceller hos sønnerne, siger Cecilia Ramlau-Hansen i en kommentar til undersøgelsen. Studiet, der er det første af sin art, har vakt international opmærksomhed. Cecilia Ramlau-Hansen mener dog, at det kræver flere studier, før man med sikkerhed kan sige, at alkohol er en direkte årsag til dårlig sædkvalitet. - Hvis yderligere studier viser, at gravides alkoholindtag svækker sønnernes sædkvalitet, er vi tættere på en forklaring på, at den generelle sædkvalitet er nedsat i løbet af de seneste årtier, siger Cecilia Ramlau-Hansen. /ritzau/",
        "metadata": {
            "source": "https://www.berlingske.dk/videnskab/drop-alkoholen-hvis-du-vil-vaere-bedstemor",
            "image_url": "https://berlingske.bmcdn.dk/media/cache/resolve/image_x_large/image/34/344547/2768124-vin.jpg",
            "publication_time": "Tirsdag d. 29. juni 2010, kl. 11.21",
            "author": null,
            "related_links": [],
            "attachments": []
        }
    }
}