{
    "version": "1.0",
    "document": {
        "id": 4230,
        "title": "Sara Blædel fejrer sit 20-års jubilæum med ny roman. Men den prisbelønnede krimidronning er langt fra tidligere tiders topform",
        "content": "Sara Blædel er mere end nogen anden forfatter en integreret del af dansk krimilitteraturs aristokrati. Hendes bøger er solgt i mere end fem millioner eksemplarer i 55 lande verden over, og i 2014 blev hun den første kvindelige krimiforfatter, der vandt De Gyldne Laurbær. Men i hendes seneste bog, »Ilka vender hjem«, der netop er udkommet, hviler Sara Blædel lige lovlig meget på, ja, laurbærrene. Der er i hvert fald ikke tale om en Sara Blædel i fordums tids topform. Vi er snarere ude i en udgivelse, hvor plottet er ramt af det samme kaos, som bogens hovedkarakter, Ilka Jensen, er bannerfører for. Kendere af Sara Blædel ved i øvrigt udmærket godt, hvem Ilka er. For det er hende, der er omdrejningspunktet i den trilogi, som Sara Blædel – i kølvandet på de mange bøger i Louise Rick-serien, som endte med at kaste De Gyldne Laurbær af sig – udgav tilbage i perioden 2016-2018. Men selvom man skulle være så uheldig, eller heldig, ikke at være bekendt med Ilka, så er der ingen grund til bekymring. Sara Blædel sørger nemlig for en grundig indføring, der til tider føles alt for grundig. Eller rettere, som ofte føles malplaceret, hvis man tager alt det, der bimler om ørerne på Ilka, i betragtning. Og det er mildest talt ikke småting. Faktisk plasker Ilka, der er vendt hjem til København efter strabadserende år i USA, hvor sorgen over tabet af hendes mand, Flemming, blev forsøgt behandlet med en spøjs blanding af bedemandsarbejde og travheste, rundt i en tsunami af store og små problemer. Kort fortalt (eller så kort, som det nu kan gøres) er Ilka blevet fyret fra sit job på en restaurant, hvor hun bliver taget i at stjæle/låne af kassen for at betale en række uforudsete regninger i forbindelse med købet af en travhest. De penge skal hun nu betale tilbage til restaurantens ejer, Patrik Iversen, der viser sig også at være en gemen gangster, og det forsøger hun så at gøre ved at sige ja til et job hos Bjerres Begravelsesforretning på Østerbrogade. Så langt, så godt, og så alligevel overhovedet ikke. For bedemandstjansen bliver et spektakulært startskud til en kædereaktion af problemer, der alle har det tilfælles, at de udspringer af den lollandske godsejer Keld Ramsings død. Sara Blædel er aktuel med spændingsromanen »Ilka vender hjem«, der tager over, hvor »Den tredje søster« fra 2018 slap.Fold sammenLæs mereFoto: Pr-foto: Politikens Forlag. Det er nemlig ham, som Ilka skal begrave, men selvom der er en køreplan i form af afdødes sidste vilje, så ender alt med at gå op i hat og briller. Familien Ramsing er således en hvepserede af mørke hemmeligheder, interne intriger og modbydelige magtkampe, hvilket ikke overraskende munder ud i mere end ét mord. Og Ilka? Ja, hun har en formidabel evne til at vikle sig ind i hele molevitten, sideløbende med at hendes problemer med den indkøbte travhest bare bliver større og større. På papiret lyder alt dette som en underholdende krimibasker med grobund for gedigen spænding på drengen, men det er »Ilka vender hjem« ikke. Dertil spænder Sara Blædel for tit og ofte ben for sig selv. Ilka har nemlig ikke bare rigtig travlt med at rode sig ind og ud af store, åbenlyse problemer. Hun folder sig også ud som en sand mester i at bruge krudt på en masse små og ubetydelige ting og sager. Eksempelvis bekymrer hun sig på et tidspunkt, hvor hun er jagtet af både politiet og gældinddrivende mandfolk, overraskende meget om, hvorvidt hun har købt en parkeringsbillet eller ej. Sara Blædel har i det hele taget en gennemgående trang til at dvæle ved et mindre hav af mulige og umulige mentale sidespring, der ender med at gøre Ilkas hjemkomst til Sara Blædels forfatterskab til en udgivelse, der tangerer en socialrealistisk knaldroman. Det lyder måske hårdere, end det rent faktisk føles at læse »Ilka vender hjem«. For nok er Sara Blædels 21. udgivelse i en karriere, der i år fejrer 20-års jubilæum, ikke en kandidat til De Gyldne Laurbær, men mindre kan også gøre det, og gensynet med Ilka skuffer bestemt ikke, hvad angår kaos. Alligevel sidder man tilbage med en skuffende følelse af, at Sara Blædel denne gang ikke ramte den topform, som hun tidligere har beriget sine læsere med. »Ilka vender hjem« Forfatter:Sara Blædel.Sider:336.Pris:229,95 kroner.Forlag:Politikens Forlag",
        "metadata": {
            "source": "https://www.berlingske.dk/skaerm/sara-blaedel-fejrer-sit-20-aars-jubilaeum-med-ny-roman-men-den",
            "image_url": "https://berlingske.bmcdn.dk/media/cache/resolve/image_x_large_vertical/image/185/1850958/24820389-sara-bldel-fortller-om-tabet-af-sine-forldre-og.jpg",
            "publication_time": "Onsdag d. 30. oktober 2024, kl. 10.07",
            "author": "Jakob Genz",
            "related_links": [],
            "attachments": []
        }
    }
}