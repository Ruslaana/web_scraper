{
    "version": "1.0",
    "document": {
        "id": 16401,
        "title": "Kommuner i ny IT-skandale",
        "content": "Regningen for fadæsen ender hos skatteyderne, skriver Jyllands-Posten.   Sagen tager sit udspring i, at kommunerne Hørsholm, Gladsaxe, Fredericia, Herning og Odense i 2009 indgik en aftale med IT-leverandøren EG A/S om at udvikle et nyt system til at bestille tjenesteydelser og varer. I stedet for at sende ordren i udbud valgte de fem kommuner at satse deres penge på et allerede eksisterende system, som herefter skulle videreudvikles. Undervejs i forløbet blev kommunerne opmærksomme på, at ordren var af sådan en størrelse, at den skulle have været i udbud. De forsøgte herefter at få opgaven lagt ind under regeringens digitaliseringsstrategi, hvilket kunne være med til at undtage opgaven fra reglerne om EU-udbud. Det mente Comcare dog ikke kunne lade sig gøre, og derfor klagede selskabet til klagenævnet. Det er den sag, Comcare nu har vundet.   Nu har kommunerne så fået besked på at ophæve den indgåede aftale samt at betale sagens omkostninger. Det betyder også, at alt det arbejde, der har været udført siden 2009, skal smides i skraldespanden. Business.dk har forsøgt at få en kommentar til, hvad hele sagen potentielt kan komme til at koste skatteyderne, men det er endnu ikke lykkedes at få en kommentar. Det ligger dog klart, at kommunerne kan begynde med at betale sagens omkostninger, der beløber sig til 100.000 kroner, skriver Jyllands-Posten.",
        "metadata": {
            "source": "https://www.berlingske.dk/virksomheder/kommuner-i-ny-it-skandale",
            "image_url": "https://berlingske.bmcdn.dk/media/cache/resolve/image_x_large/image/36/368227/4044992-pix-skrm.jpg",
            "publication_time": "Onsdag d. 04. maj 2011, kl. 11.17",
            "author": "Nikolai Steensgaard",
            "related_links": [],
            "attachments": []
        }
    }
}