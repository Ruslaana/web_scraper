{
    "version": "1.0",
    "document": {
        "id": 13425,
        "title": "H&Ms omsætning steg med 19 pct. trods skuffende august",
        "content": "Og det går rigtigt godt med afsætningen af det svenske tøj. Overskuddet i tredje kvartal var uændret 5,3 mia. svenske kr., hvilket var i underkanten af analytikernes forventninger om et overskud på knap 5,4 mia. svenske kr., ifølge Bloomberg News. H&M har i kvartalet åbnet sin første butik i Macao, og starten på H&M Beauty går godt siden lanceringen i juli. H&M Beauty findes nu i cirka 700 butikker på 28 markeder samt online, skriver H&M i regnskabet.  - Indtil i år har vi solgt for mere end 153 mia. svenske kr. inklusive moms, det er en stigning på omkring 20 pct., hvilket er et bevis på, at vort tøj værdsættes rundt om i verden. Også salget i tredje kvartal var godt, selvom salget i august er negativt påvirket af usædvanligt varmt vejr på mange af vores store europæiske markeder. Da vejret blev normaliseret i september steg salget igen, og vi ser frem til et spændende efterår, siger Karl-Johan Persson, administrerende direktør i Hennes & Mauritz. Den svenske modekoncern fortsætter med at åbne butikker i hele verden - og alene i år forventes det, at man vil åbne 400 nye butikker. I oktober er det Indien og Sydafrika, der står for skud. Hennes & Mauritz blev grundlagt i Sverige i 1947. Udover H&M indgår varemærkerne COS, Monki, Weekday, Cheap Monday, & Other Stories samt H&M Home også i koncernen. I dag har H&M mere end 3600 butikker på 59 markeder. ",
        "metadata": {
            "source": "https://www.berlingske.dk/virksomheder/hms-omsaetning-steg-med-19-pct.-trods-skuffende-august",
            "image_url": "https://berlingske.bmcdn.dk/media/cache/resolve/image_x_large/image/20/209875/10745653-h-m-sales.jpg",
            "publication_time": "Torsdag d. 24. september 2015, kl. 08.38",
            "author": null,
            "related_links": [],
            "attachments": []
        }
    }
}