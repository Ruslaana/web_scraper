{
    "version": "1.0",
    "document": {
        "id": 216,
        "title": "Tidligere NATO-spids: Vi overser en vigtig pointe i oprustningen af Europa",
        "content": "I fire år var det hans job at veksle politiske beslutninger til kampkraft på slagmarken. Som chef for NATOs militærkomité var hollandske Rob Bauer forsvarsalliancens højest rangerede militærofficer. Tirsdag kom han med en opfordring til alliancens medlemmer: »Det er vigtigt at forstå, at oprustningen af alliancen ikke kun handler om at bruge penge. Vi bliver nødt til at forbedre vores forsvarsindustri,« lød det fra Bauer, da han indtog scenen i Skuespilhuset i hjertet af København. Igen i år kunne tidligere statsminister Anders Fogh Rasmussen (V) byde velkommen til Copenhagen Democracy Summit. For ottende år i træk har Fogh inviteret nogle af verdens mest magtfulde politikere og interessehavere til København. På dagsorden: demokrati og forsvaret af Europa. Mødet finder i år sted bare en måned inden, at NATO-landene mødes i Haag for at beslutte, hvor meget de enkelte medlemslande skal bruge på forsvar over de kommende år. NATOs generalsekretær Mark Rutte har talt om fem procent af BNP. Udenrigsminister Lars Løkke Rasmussen (M) har nævnt et tal tættere på tre procent. Og statsminister Mette Frederiksen (S) har sagt, at det nok bliver tættere på fem end de to procent, som er det nuværende mål. Men ifølge Rob Bauer, hvis periode som chef for NATOs militærkomité udløb i januar, er det den forkerte diskussion at have. »Penge er i mindre og mindre grad problemet. Hvis du forsøger at bestille noget i dag, vil du ofte blive afvist. Vi mangler fabrikker, der producerer Patriot-missiler, vi mangler fabrikker, der producerer artillerigranater, og det er alt sammen noget, der kommer til at tage tid, fordi vi mangler investorer.« Når NATO i næste måned kommer med facit for, hvor meget alliancens medlemslande forventes at bruge på forsvar i fremtiden, kommer det ikke kun til at handle om kroner, øre og procenter af medlemslandenes BNP. Alliancen præsenterer også sine såkaldte styrkemål for alliancens samlede militære kapacitet. Det betyder med andre ord, at alliancen præsenterer sine konkrete krav til medlemslandenes militære formåen. Rob Bauer (tv.) i samtale med tidligere statsminister og NATO-generalsekretær Anders Fogh Rasmussen (i midten) og tidligere britisk premierminister David Cameron (th.).Fold sammenLæs mereFoto: Søren Bidstrup. Internt i den danske regering er forventningen, at alliancens krav til Danmark blandt andet kommer til at centrere sig om Arktis. Derfor har regeringen og partierne bag forsvarsforliget også allerede på nuværende tidspunkt investeret betydeligt i Danmarks arktiske kapaciteter. Omvendt afventer man de endelige styrkemål, før man endegyldigt beslutter, hvordan den danske flåde skal styrkes for i hvert fald et tocifret milliardbeløb. Rationalet er: Skal man bruge milliarder på nye skibe, skal det være de rigtige. Netop de konkrete styrkemål er en overset diskussion, mener Rob Bauer. »Man bliver nødt til at finde den rette balance mellem meget dyre våbensystemer, som for eksempel F-35-kampfly, hangarskibe og atomdrevne ubåde, og så billigere våbensystemer, som i højere grad skal fylde mere,« sagde Bauer, der tilføjede, at det ikke kan nytte noget at bruge de dyre Patriot-missiler til at nedskyde droner med. Af samme grund fortalte forsvarsminister Troels Lund Poulsen (V) tilBerlingske, da han besøgte diplomatimødet, at den danske regering vil invitere ukrainske våbenproducenter til Danmark for at give det danske forsvar en »forlomme« i udviklingen af de nye teknologier, som ukrainerne i øjeblikket har stor succes med i krigen mod Rusland. Forsvarsminister Troels Lund Poulsen (V) deltog også i Copenhagen Democracy Summit.Fold sammenLæs mereFoto: Søren Bidstrup. »Det vil give mulighed for, at dansk forsvar kan få en forlomme i adgangen til nogle af de her nye teknologier. De vil også kunne producere til det ukrainske forsvar, men det er jo for, at vi kan lære af den hastighed, som de ukrainske virksomheder har formået at bygge deres produktion op omkring,« lød det fra forsvarsministeren. Det er dog ikke alle Europas lande, der er lige så villige til at investere i sit forsvar, som Danmark er. Enny undersøgelse fra Nira Dataviser nemlig, at borgerne i Sydeuropa i langt højere grad er modvillige mod øget investeringer i forsvaret. Lande som Italien og Belgien har endnu ikke nået NATOs nuværende styrkemål om to procent af BNP dedikeret til forsvar, ligesom de er to af de lande, hvor befolkningen har mindst lyst til at investere i forsvar. Det er et problem, lød det tirsdag fra EUs udenrigs- og sikkerhedschef, Kaja Kallas. Og fra scenen i København kom hun også med en klar opfordring til EUs medlemslande: »Traktater alene garanterer aldrig fred.« »Vi bliver nødt til at investere i vores forsvar i fredstid for at beskytte freden, vores værdier, vores demokrati. Det er tid til, at vi veksler vores økonomiske magt til militær kampkraft,« lød det fra Kallas. EUs udenrigs- og sikkerhedschef, estiske Kaja Kallas, lagde ikke fingre imellem om, at det var et problem, at en række EU-lande hænger i bremsen, når det kommer til europæisk oprustning.Fold sammenLæs mereFoto: Søren Bidstrup. Men da Berlingske efterfølgende spurgte Kaja Kallas, hvordan hun vil sikre, at også EU-lande som Italien og Belgien bliver overbevist om, at det er nødvendigt at øge investeringerne i forsvaret, blev svaret mere uklart. »Det er et stort problem,« lød det fra estiske Kallas. »Vi har 27 lande i EU, og nogle er længere væk fra, hvad der foregår i Ukraine. Og de lever med en illusion af, at det ikke vedrører dem. Problemet med forsvar er, at man er nødt til at investere i det under fredstid, og det er derfor, vi arbejder på at overbevise de andre medlemslande til også at gøre mere,« sagde Kallas og roste Danmark for at være et af de lande, der forstår, »hvad der er på spil«. Hun hæftede sig dog ved, at Spanien så sent som i sidste uge ramte to procent af BNP dedikeret til forsvar. En målsætning, som vi i den kommende tid, ifølge Kallas, kommer til at se flere lande nå. »Vi kommer til at høre gode nyheder fra andre medlemsstater i de kommende uger og måneder,« sagde hun, inden hun gentog sin pointe fra scenen i Skuespilhuset. »Vi er alle i det her sammen. Hvis noget sker i en del af Europa, så har det en effekt på alle andre. Derfor bliver vi nødt til at gøre mere.«",
        "metadata": {
            "source": "https://www.berlingske.dk/politik/tidligere-nato-spids-vi-overser-en-vigtig-pointe-i-oprustningen-af-europa",
            "image_url": "https://berlingske.bmcdn.dk/media/cache/resolve/image_x_large_vertical/image/192/1921084/24950371-rob-bauers-stilling-som-chef-for-natos-militrkomi.jpg",
            "publication_time": "Tirsdag d. 13. maj 2025, kl. 20.44",
            "author": "Mads Hørkilde",
            "related_links": [],
            "attachments": []
        }
    }
}