{
    "version": "1.0",
    "document": {
        "id": 1676,
        "title": "Han siger ikke af hvem. Men Løkke blev hvisket i øret, hvordan han skulle håndtere Trump",
        "content": "Godmorgen og velkommen til ugens sidste morgenpost. På gårsdagens pressemøde i Forsvarsministeriet blev forsvarschefens nye beføjelser slået fast med syvtommersøm. »Forsvarschefen er ikke en styrelseschef. Han er en forsvarschef,« sagde forsvarsminister Troels Lund Poulsen (V), da han flankeret af fungerende forsvarschef Michael Hyldgaard og chefen for Forsvarets Materiel- og Indkøbsstyrelse (FMI), Per Pugholm Olsen, præsenterede den nye struktur i Forsvaret. Forsvarschefen skal nemlig som led i regeringens ambition om at accelerere oprustningen i højere grad stå for Danmarks våbenindkøb. Men hvilke våben, den fungerende forsvarschef agter at købe først, ville han ikke løfte sløret for på gårsdagens pressemøde. »Det vil jeg ikke afsløre her,« svarede Hyldgaard. Berlingskes forsvars- og sikkerhedsjournalist, Andreas Lindqvist, har dog et bud på, hvilket luftforsvar han kan ende med. Danmark står nemlig over for danmarkshistoriens største våbenhandel, og to systemer står tilbage i finalefeltet. Dem kan du læse om her. Velkommen til den politiske morgenpost.  I går blev også dagen, hvor tidligere minister Astrid Krag (S) bebudede sin afsked fra dansk politik. »Jeg har været at finde på stemmesedlen ved hvert eneste valg siden jeg fyldte 18 år. Jeg har fejret to runde fødselsdage som minister og fået alle mine tre børn, mens jeg sad i Folketinget – den mellemste tilmed som nyudpeget sundhedsminister,« skriver socialdemokratenpå sin Facebook-profil: »Nu er jeg blevet 42 år, og jeg vil gerne åbne et nyt kapitel i mit arbejdsliv end det som folkevalgt,« skriver Astrid Krag om beslutningen. Det er en beslutning, som politisk journalist og kommentator på Radio4 Brian Weichardt begræder – i hvert fald på ironisk vis. På det sociale medie X har han til teksten »Astrid Krag stopper!« vedhæftet et billede af sig selv med et græde-filter over. Selvom tweetet allerede har fået mange likes, er det ikke alle, der sætter pris på Weichardts morsomheder. »Du er mig et noget småtskårent menneske, Brian. Men tillykke med dine likes,« skriver det socialdemokratiske folketingsmedlem Jesper Petersen som kommentar til billedet.  Du er mig et noget småtskårent menneske, Brian. Men tillykke med dine likes.For mig er det tab af en dygtig og afholdt kollega, der fortjener respekt for mange års indsats i folkestyret og som minister. Med rigtig mange menneskers stemme i ryggen gennem årene.#dkpol »En »politisk kommentator« med den måde at nedgøre en afgående politiker på? Småtskårent, ja. Eller bare helt uden format,« skriver Jesper Petersen også i en anden kommentar. Astrid Krag har i sin tid som politiker både været sundhedsminister, social- og indenrigsminister og ældreminister. Ingen morgenpost uden Trump, og det bliver heller ikke tilfældet i dag. Selvom verdensordenen i øjeblikket ser ud til at skifte ved hvert opsigtsvækkende tweet, præsident Trump vælger at sende ud, kan udenrigsminister Lars Løkke Rasmussen (M) godt sove. Det fortæller han iDRs politiske podcast »Slotsholmen«, hvor han reflekterer over den seneste absolut højdramatiske udvikling. Der har været sikkerhedskonference i München, hvor vicepræsident Vance kom med en opsang til Europa, USA og Rusland har indledt fredsforhandlinger om krigen i Ukraine – vel at mærkeudenUkraine ved bordet – og Trump kaldte onsdag præsident Zelenskyj for»en diktator«. Oven i hatten har Trump også denne uge gentaget sit ønske om at få kontrol med Grønland. Dilemmaerne er mange, men på den årlige sikkerhedskonference i München, hvor både Mette Frederiksen, Troels Lund Poulsen og Lars Løkke Rasmussen deltog, fik sidstnævnte et råd til, hvordan han og den danske regering skal håndtere præsident Donald Trump. »Der var én, der sagde til mig: »Don't listen to the worst thing and complain about it, listen to what could be the solutions, and try to assist them in achieving them.« Altså, lad være med at lytte til det værste, Trump siger, og så brokke jer, brokke jer, brokke jer,« fortæller Lars Løkke Rasmussen til P1-programmet »Slotsholmen«, hvor udenrigsministeren undlader at fortælle, hvem der gav ham rådet. Apropos forholdet til USA, overvejer flere partier nu, hvorvidt en aftale indgået med USA i december 2023 lige foreløbig skal sparkes til hjørne Der er tale omen aftaleindgået af Biden-administrationen og Danmark, og aftalen giver amerikanske tropper og tungt materiel tilladelse til at få uhindret adgang til tre militærbaser i Danmark, nemlig flyvestationerne i Skrydstrup, Karup og Aalborg. Selvom aftalen blev indgået i december 2023, skulle den først nu her i marts 2025 godkendes af partierne i Folketinget. Noget, som De Radikales leder, Martin Lidegaard, kalder »en indlysende akavet situation«, da Danmark ikke kan løbe fra aftalen, nu den er indgået for år tilbage. Dog foreslår den konservative formand, Mona Juul, at afstemningen og dermed godkendelsen af aftalen bliver udskudt: »Den situation, vi står i nu, gør, at jeg har svært ved at se, hvorfor regeringen vil lovbehandle det her nu. Jeg synes, vi skal bruge anledningen til at skubbe det til side og tage den på et andet tidspunkt, når der er faldet ro på,« siger hun iDR1 program »Debatten«. Martin Lidegaard tilkendegiver i samme udsendelse, at Radikale ikke »har travlt« med at følge aftalen til dørs, og samme sted står Enhedslisten og Alternativet ifølge DR. DF-formand Morten Messerschmidt er dog af en aldeles anderledes opfattelse. På det sociale medie X skriver han, at det »aldrig har været vigtigere at stå skulder mod skulder« med Danmarks allierede i NATO. »Alligevel vil Konservative udskyde afgørende beslutninger og give Trump endnu en undskyldning for at vende Europa ryggen. Vi må stå fast på vores løfter for at garantere vores sikkerhed – også når jorden ryster!« skriver Messerschmidt.  Aldrig har det været vigtigere at stå skulder ved skulder med vores allierede i NATO! Alligevel vil@KonservativeDKudskyde afgørende beslutninger og give Trump endnu en undskyldning for at vende Europa ryggen Vi må stå fast på vores løfter for at garantere vores sikkerhed -… 1.Moderaternes folketingsmedlem Karin Liltorp advarer om, at »topstyringen« af dansk politik – herunder i hendes egen regering – har fået hende til at overveje sin egen fremtid på Christiansborg. »Det er pinligt at sidde herinde som folkevalgt og sige, at man ikke har en skid indflydelse på noget som helst. Jeg kan godt gå hjem i morgen og så bingewatche en eller anden serie. Der er ingen, der vil opdage det,« siger Liltorp iet interview i Berlingske. 2.Et flertal af danskerne er klar til at sende fredsbevarende styrker til Ukraine. Det viser en ny meningsmåling lavet af Voxmeter forRitzau. Undersøgelsen viser også, at 66 procent af danskerne mener, at Ukraine skal optages i EU, mens 68 procent mener, at landet skal være medlem af NATO. »Jeg ser det som et udtryk for, at danskerne, som de er flest, har indset, at verden om muligt er blevet farligere, og at det ikke er nok at putte ekstra vand og dåsemad i kælderen. Men at vi også aktivt må bidrage til at forsøge at skabe mere sikkerhed på vores kontinent,« siger Mikkel Vedby Rasmussen, der er professor og forsker i væbnet magt ved Københavns Universitet, om undersøgelsen. 3.Det grønlandske regeringsparti Inuit Ataqatigiit (IA), som landsstyreformand Múte B. Egede står i spidsen for, vil have nye rammer for samarbejdet mellem Grønland og Danmark, så samarbejdet kan blive mere ligeværdigt. Det skriverden grønlandske avis Sermitsiaq. Grønlænderne skal til valg 11. marts, og det er i den anledning, at IA nu fremsætter sit valgprogram, hvor der står, at partiet ønsker, at selvstyreloven fra 2009 skal ændres. Med de nuværende rammer vil forholdet til Danmark aldrig være ligeværdigt, står der, og derfor vil IA arbejde på, at Grønland skal løsrive sig fra Danmark. 09.00: Møde i salen med ny abortlovgivning I dag er der møde i Folketingssalen, hvor en række lovforslag bliver behandlet. Det drejer sig blandt andet om en række forslag om ny abortlovgivning, heriblandt ændring af ugegrænsen for den frie abort, abort uden forældresamtykke eller tilladelse fra Abortnævnet for 15-17-årige og oprettelse af et nyt abortnævn. Møde i Europaudvalget Der er møde i Europaudvalget. På dagsordenen er blandt andet forslag til ændring af forordning om flypassagerers rettigheder og øgede toldsatser på import af visse russiske og belarusiske landbrugs- og gødningsprodukter. Det var alt for i dag. Tak fordi du læste med.",
        "metadata": {
            "source": "https://www.berlingske.dk/politik/han-siger-ikke-af-hvem-men-loekke-blev-hvisket-i-oeret-hvordan-han-skulle",
            "image_url": "https://berlingske.bmcdn.dk/media/cache/resolve/image_x_large_vertical/image/189/1892280/24895612-lars-lkke-rasmussen-fik-et-srligt-rd-p-sikkerh.jpg",
            "publication_time": "Fredag d. 21. februar 2025, kl. 08.35",
            "author": "Camille Koeller",
            "related_links": [],
            "attachments": []
        }
    }
}