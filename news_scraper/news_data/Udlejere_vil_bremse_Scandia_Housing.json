{
    "version": "1.0",
    "document": {
        "id": 18551,
        "title": "Udlejere vil bremse Scandia Housing",
        "content": "Nu er kunderne ved at være godt og grundigt trætte af boligudlejningsfirmaet Scandia Housing og dets ejer og direktør Peter Høyer. På vegne af en række udlejere har Nordia advokatfirma indgivet konkursbegæring mod boligselskabet, der er et af landets største. Det skriver Børsen. ”Vi har ikke modtaget noget fra Peter Høyer inden for de aftalte deadlines. Derfor har vi ikke set nogen anden udvej end at indgive en konkursbegæring til Sø- og Handelsretten,” siger Søren Sloth, der er partner og advokat i Nordia advokatfirma. Peter Høyer afviser kritikken. ”Der er ikke nogen, der kan forhindre dem i at indgive konkursbegæring. Men de er ikke blevet forkyndt endnu. De er indgivet til Sø- og Handelsretten, og vi vil forholde os til, om der er grundlag for dem. Og det mener vi selvfølgelig ikke,” siger Peter Høyer. Konkursbegæringerne kommer efter, at Peter Høyer i sidste uge på selskabets hjemmeside meddelte, at det var under rekonstruktion. Det var dog en fejl, har Peter Høyer senere bebudet. Han var ikke klar over, at ordet rekonstruktion havde juridisk betydning, og hans selskab har ikke anmeldt nogen betalingsstandsning til Sø- og Handelsretten.",
        "metadata": {
            "source": "https://www.berlingske.dk/virksomheder/udlejere-vil-bremse-scandia-housing",
            "image_url": "https://berlingske.bmcdn.dk/media/cache/resolve/image_x_large/image/67/674142/6053006-scandia-housing.jpg",
            "publication_time": "Fredag d. 25. januar 2013, kl. 08.21",
            "author": "Frederik M. Juel",
            "related_links": [],
            "attachments": []
        }
    }
}