{
    "version": "1.0",
    "document": {
        "id": 19422,
        "title": "Verdensstjerner og stjernefrø i Tivoli",
        "content": "Verdensstjerner som den amerikanske operadiva Renée Fleming og den lettiske verdensviolinist Gideon Kremer veksler med unge både danske og internationale talenter, der endnu ikke har fået deres endelige gennembrud, i Tivolis klassiske koncertprogram, Tivoli Festival 2011, med i alt 47 koncerter hen over foråret og sommeren. »For mig ligger det spændende ved at sammensætte programmet i Tivoli Festival i krydsfeltet mellem de etablerede verdensstjerner og unge supertalenter, som stadig har det endelige gennembrud til gode,« siger musikchef Henrik Engelbrecht om det første sæsonprogram, han egenhændigt har stået for planlægningen af. Sæsonen begynder festligt og på ægte Tivoli-maner med værker af H.C. Lumbye på Plænen lørdag den 14. maj kl. 14.00, hvor Tivolis Symfoniorkester spiller under ledelse af dirigenten Frans Rasmussen kendt fra DRs »Sange fra Opgangen« og »Sange fra Vollsmose«. 200-året for komponisten Franz Listz fejrer Tivoli med en serie på syv koncerter, der indledes af den brasilianske pianist Nelson Freire, der er elev af én af Listz’ egne elever og afsluttes med et koncertforedrag, hvor musikchef Henrik Engelbrecht fortæller om musikgeniet og kvindebedåreren Listz, og hvor den dansk-armenske pianist Mariann Shitiyan giver eksempler på hans musik. En af sæsonens nyskabelser bliver 13 koncerter med unge spirende talenter og nogle af landets bedste amatørensembler, der under titlen »Con Amore« sætter kærligheden til musikken i centrum. Koncertserien indledes 26. maj med afslutningskoncerten i Berlingskes Klassiske Musikkonkurrence og byder i de følgende uger på bl.a. Lyngby-Taarbæk Symfoniorkester, Sankt Annæ Symfoniorkester, Københavns Drengekor og Tivoli-Garden. Den tidlige musik, de såkaldte »før Mozart-værker« får et særligt fokus i festivalen med danske Concerto Copenhagen og to af verdens førende ensembler på området, Il Giardino Armonico og Concerto Köln, der spiller værker af bl.a. Bach og Händel. På sangersiden byder sæsonen på besøg af en række internationale stjerner som Renée Fleming, Lawrence Brownlee, Jonas Kaufmann, Measha Brueggergosman, Vivica Genaux, Roberta Invernizzi, Roberto Alagna og Elina Garana. Elina Garana er solist ved Tivolis årlige festkoncert til minde om Dronning Ingrid 30. juni, mens Renée Fleming sammen med Tivolis Symfoniorkester under ledelse af den lettisk-amerikanske dirigent Kristjan Järvi fejrer Tivolis fødselsdag den 15. august. Kristjan Järvi giver i øvrigt også koncert med sit Baltic Youth Philharmonic lørdag den 6. august. Sæsonen rundes af den 8. september, når Tivolis Symfoniorkester under ledelse af amerikanske Joshua Weilerstein, der i 2009 vandt den prestigefyldte danske Malko-konkurrence for unge dirigenter, bl.a. spiller Beethovens 3. symfoni, Eroica.",
        "metadata": {
            "source": "https://www.berlingske.dk/koncertanmeldelser/verdensstjerner-og-stjernefroe-i-tivoli",
            "image_url": "https://berlingske.bmcdn.dk/media/cache/resolve/image_x_large/image/75/758920/3909818-tivoli.jpg",
            "publication_time": "Mandag d. 14. marts 2011, kl. 22.50",
            "author": "Trine Munk-Petersen",
            "related_links": [],
            "attachments": []
        }
    }
}