{
    "version": "1.0",
    "document": {
        "id": 10987,
        "title": "Dansk landsholdskeeper fik ildebefindende på fly",
        "content": "Den kvindelige danske håndboldmålmand Sandra Toft fik sig en grim forskrækkelse under en flyvetur fra Warszawa til København. Den danske landsholdskeeper havde været i polske Lublin for at spille Champions League-kamp, og i flyet på vej hjem lørdag fik Sandra Toft pludselig et ildebefindende. Ved ankomsten til København måtte hun indlægges på hospitalet. - En forfærdelig flyvetur hjem kostede en indlæggelse på hospitalet, men jeg er i bedring, skriver Sandra Toft selv på det sociale medie twitter. Til Østlands-Posten siger Larviks træner Ole Gustav Gjekstad også, at Toft er i bedring, men at hun bliver på sygehuset i København til observation natten over. Sandra Toft skiftede før denne sæson fra Team Tvis Holstebro til Larvik.",
        "metadata": {
            "source": "https://www.berlingske.dk/sport/dansk-landsholdskeeper-fik-ildebefindende-paa-fly",
            "image_url": "https://berlingske.bmcdn.dk/media/cache/resolve/image_x_large/image/77/774032/7824504-sandra-toft.jpeg",
            "publication_time": "Lørdag d. 25. oktober 2014, kl. 22.22",
            "author": null,
            "related_links": [],
            "attachments": []
        }
    }
}