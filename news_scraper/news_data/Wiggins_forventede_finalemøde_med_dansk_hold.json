{
    "version": "1.0",
    "document": {
        "id": 15973,
        "title": "Wiggins forventede finalemøde med dansk hold",
        "content": "Som forventet var Storbritanniens hold i 4000 meter holdforfølgelse klart det stærkeste, da OL-guldet i disciplinen skulle placeres i Rio. Den tidligere Tour de France-vinder Sir Bradley Wiggins og de tre andre briter satte endda verdensrekord i jagten på guldet, men Wiggins havde faktisk troet, at han skulle sikre triumfen i en finale mod Danmark. - I går (torsdag, red.) troede vi, at vi skulle slå danskerne i finalen, fordi de kørte så god en kvalifikation, siger Wiggins ifølge dr.dk. Danskerne var nemlig hurtigere end Australien, som var favorit til at gå i finalen mod Storbritannien, i kvalifikationen, og finalepladsen var også ekstremt tæt på. I semifinalen mod netop Australien førte Danmark helt indtil de sidste 200 meter, hvor australierne klemte sig i finalen med en margin på blot 0,113 sekund til de fire danskere. De danske ryttere rejste sig i bronzekampen mod New Zealand, hvor holdet kørte den fjerde danske medalje i Rio hjem. - Tillykke til dem (danskerne, red.). Jeg ved, hvor hårdt de har arbejdet for det, lyder det fra Bradley Wiggins. Det danske hold i bronzekampen bestod ligesom i kvalifikationen af Casper Folsach, Frederik Rodenberg Madsen, Niklas Larsen og Lasse Norman Hansen. I semifinalen var Casper Folsach skiftet ud med Rasmus Quaade. /ritzau/",
        "metadata": {
            "source": "https://www.berlingske.dk/sport/wiggins-forventede-finalemoede-med-dansk-hold",
            "image_url": "https://berlingske.bmcdn.dk/media/cache/resolve/image_x_large/image/59/595042/14355596-topshot-cycling-track-oly-2016.jpeg",
            "publication_time": "Lørdag d. 13. august 2016, kl. 08.46",
            "author": null,
            "related_links": [],
            "attachments": []
        }
    }
}