{
    "version": "1.0",
    "document": {
        "id": 6633,
        "title": "Glee-stjerne anholdt for børneporno",
        "content": "Den amerikanske skuespiller Mark Salling, der bedst er kendt fra musicalkomedie-serien \"Glee\", er blevet anholdt for besiddelse af børnepornografi. Det skriver The Hollywood Reporter. 33-årige Salling blev hentet af politiets afdeling for internetforbrydelser mod børn, der handlede på baggrund af en dommerkendelse. Det bekræfter Liliana Preciado, der er talsmand for politiet i Los Angeles. Salling indløste efterfølgende en kaution på knap 137.000 kroner. Det er ikke første gang, at Salling har været i problemer på grund af anklager om en alvorlig seksuelle forbrydelse. I 2013 blev han sagsøgt for seksuel vold og legemsbeskadigelse af sin ekskæreste, som han forsøgte at have ubeskyttet sex med, selv om hun krævede, at han brugte et kondom. Tv-stjernen afviste dog blankt anklagerne som grundløse. - Man hører om falske søgsmål hele tiden. Indtil det sker for dig, ved du ikke, hvad det gør ved dig og din familie, men du vil bare have den juridiske proces overstået så hurtigt som muligt. Jeg vil bare have chancen for at forsvare mig selv, og det vil jeg gøre energisk, sagde Salling dengang. Salling, der var i gang med at forberede sin egen tv-serie, der ligesom \"Glee\" var tænkt som en musical, skal møde i retten den 22. januar i det nye år. /ritzau/FOKUS",
        "metadata": {
            "source": "https://www.berlingske.dk/kultur/glee-stjerne-anholdt-for-boerneporno",
            "image_url": "https://berlingske.bmcdn.dk/media/cache/resolve/image_x_large/image/65/659130/11852766-us-television-pornography-people-files.jpg",
            "publication_time": "Onsdag d. 30. december 2015, kl. 08.01",
            "author": null,
            "related_links": [],
            "attachments": []
        }
    }
}