{
    "version": "1.0",
    "document": {
        "id": 18001,
        "title": "Lærerstrejke kan blive trussel for Obama",
        "content": "En strejke blandt lærerne i Chicago, som i flere dage har lukket skoler, gymnasier og børnehaver og hindret 350.000 børn og unge i at modtage undervisning, kan blive en trussel mod præsident Obama i hans valgkampagne. Ifølge Reuters strejker lærerne i Obamas hjemby på grund af uenigheder med bystyret om løn og reformer af undervisningssystemet - og de er på konfrontationskurs med byens demokratiske borgmester, Rahm Emanuel. Han er tidligere rådgiver for præsident Obama og desuden top-fundraiser i hans kampagne. Borgmesterens seneste træk har ifølge Reuters været at søge en domstolsafgørelse, der skal afslutte strejken, som lærernes fagforening bakker op om. - Jeg vil ikke stiltiende se til, at Chicagos børn bliver brikker i en intern konflikt, siger Rehm Emanuel til Reuters. Obama henter traditionelt masser af stemmer blandt det amerikanske lærerkorps og har ikke råd til at lægge sig ud med dem eller med fagforeningerne, men samtidig støtter han de reformer, som Rahm Emanuel står som eksponent for. Derfor er Obama klemt og kan dårligt give udtryk for, hvad han mener uden at lægge sig ud med den ene af siderne, men med Chicago-borgmesterens seneste træk om at få en domstolsafgørelse, der skal stoppe strejken, er der lagt op til yderligere konfrontation.",
        "metadata": {
            "source": "https://www.berlingske.dk/internationalt/laererstrejke-kan-blive-trussel-for-obama",
            "image_url": "https://berlingske.bmcdn.dk/media/cache/resolve/image_x_large/image/60/605393/5602691-us-152038583.jpg",
            "publication_time": "Mandag d. 17. september 2012, kl. 09.59",
            "author": null,
            "related_links": [],
            "attachments": []
        }
    }
}