{
    "version": "1.0",
    "document": {
        "id": 16957,
        "title": "Hun jublede, da danskerne stemte nej til euroen. Nu frygter hun, at svenskerne ombestemmer sig",
        "content": "Hendes indsats var afgørende for, at danskerne stadig betaler med kroner og ikke euro. Og selvom det snart er et kvart århundrede siden, er Drude Dahlerup stadig meget optaget af debatten om valutapolitik – både herhjemme og i Sverige, hvor hun har har boet i 18 år og arbejdet som professor på universitetet i Stockholm, inden hun for nogle år siden flyttede hjem til Danmark. Derfor har det også fanget hendes opmærksomhed, at de svenske socialdemokraters leder på ny har åbnet debatten på den anden side af sundet. Den lave og ustabile svenske kronekurs gør nemlig, at det er »en grundig diskussion værd«, om Sverige ville klare sig bedre med euro, mener Magdalena Andersson. Drude Dahlerup kalder det opsigtsvækkende – og er forbavset over, hvor lidt det fylder i den svenske debat frem mod det forestående valg til Europa-Parlamentet. Men hun frygter, at et nyt politisk flertal kan finde på at tage et opgør med svenskernes beslutning ved folkeafstemningen i 2003, hvor 55,9 procent stemte nej til euroen. Drude Dahlerup er i dag 79 år og professor emerita i statskundskab på universitetet i Stockholm, ligesom hun er æresprofessor på Roskilde Universitet. Hun er også stadig modstander af EU og euroen.Fold sammenLæs mereFoto: Jon Norddahl. Og hvis det sker, vil debatten også nå til Danmark, forudser Drude Dahlerup. »Der er en klar sammenhæng og forbindelse mellem landene på det her spørgsmål. Jeg er overbevist om, at de danske tilhængere af euroen ligger på lur og venter på det rigtige øjeblik.« De senere år har den svenske krone tabt til både dollar og euro. Og i forhold til den danske valuta koster den nu omkring 65 danske øre sammenlignet med næsten 68 øre ved årsskiftet. Den historiske bundrekord blev sat sidste sommer med 62 øre, og det er nu mere end 30 år siden, at den svenske krone var mere værd end den danske. Derfor mener den tidligere chef for Sveriges Riksbank gennem 17 år, Stefan Ingves, at det giver sig selv: Sverige bør gå med i euroen. I et stort interview medSvenska Dagbladeti februar kaldte Stefan Ingves det således både »utrolig mærkeligt« og decideret »stædigt« at holde fast i kronen – og påstår, at det er et politisk ønske mere end økonomisk funderet. I 2000 var Drude Dahlerup en af de mest aktive stemmer i kampen mod euroens indførelse i Danmark. Derfor var hun lettet, da danskerne stemte nej.Fold sammenLæs mereFoto: Nils Meilvang/Ritzau Scanpix (arkiv). Ifølge Drude Dahlerup er det ikke overraskende, at Stefan Ingves er eurotilhænger. »Det var han også for 20 år siden,« siger hun. Til gengæld giver den dansk-svenske professor emerita den tidligere Riksbank-chef ret i, at kronekursen har udviklet sig mærkværdigt i de senere år. »Medier og forskere i Sverige har svært ved at forstå det. Det giver ingen mening,« siger Drude Dahlerup. Selvom der ikke findes et endeligt svar, kom den svenske investeringskonge Christer Gardell med sit bud sidste sommer. Han er medstifter af og administrerende direktør i den enorme investeringsfond Cevian, der årligt forvalter omkring 140 milliarder svenske kroner. Og i et interviewmed Berlingskekaldte han den danske og svenske krone for »små lortevalutaer«, som internationale investorer ikke ønsker eksponering i. Den danske krone er ifølge Gardell holdt kunstigt høj på grund af fastkurspolitikken, men på den lange bane er der ingen fremtid for de nordiske valutaer, mener han. En af Europas største aktivistiske investorer, Christer Gardell, mener, at det er muligt at tjene stort på at vædde mod den danske krone. Her fra hans sommerhus i Båstad i Sverige.Fold sammenLæs mereFoto: Linda Kastrup. Al gængs økonomisk teori om, hvad der bestemmer en valutakurs, bør nemlig kastes i skraldespanden, argumenterede Gardell: »Vi kan på baggrund af de seneste ti år sige, at det ikke har virket med en fritflydende krone. Både den svenske og norske økonomi har klaret sig rigtig godt, faktisk bedre end eurozonen, og ifølge alle lærebøger burde deres valutaer være styrket. Det modsatte er sket.« Drude Dahlerup fremhæver, at en lav kronekurs har været godt for svenske eksportvirksomheder, men naturligvis dårligt for importen. Den lave kronekurs betyder også, at færre svenskere holder ferie i udlandet. Alligevel fornemmer hun på ingen måde en stor folkelig opstand som følge af udviklingen. »Det fylder meget lidt i den offentlige debat. Der bliver pippet en gang imellem, men det får ligesom aldrig momentum. Og det skyldes nok, at svenskerne ikke mærker det til daglig,« siger Drude Dahlerup. Er kursen ikke så lav, at ulemperne er ved at være større end fordelene? »Svenskerne er helt bevidste om, at en svingende valutakurs har sine fordele og ulemper, og at det går op og ned. Indtil videre har de seneste års udvikling ikke ændret den tilgang.« Udover at være politisk aktiv i JuniBevægelsen var Drude Dahlerup også med til at stifte Rødstrømpebevægelsen i 1970.Fold sammenLæs mereFoto: Mogens Ladegaard/NF (arkiv). Hun forestiller sig ikke, at et svensk skifte til euro er nært forestående. Men det er nyt, at socialdemokraternes leder nu åbner debatten, der ifølge Drude Dahlerup i starten vil fylde mest internt i partiet – akkurat som med NATO-medlemskabet. Der er nemlig en stor modstand i partiet, som først skal overvindes bag lukkede døre. »Der er store uenigheder i Socialdemokratiet. Men det var der også om NATO, og der fik Magdalena Andersson sin vilje efter en lang intern diskussion,« siger Drude Dahlerup. Selvom et relativt stort flertal af svenskerne i en meningsmåling fra 2023 var imod indførelsen af euro, kan en ny politisk virkelighed blive afgørende på den lidt længere bane. En vigtig forskel på Sverige og Danmark er således, at der i princippet kun skal et politisk flertal til for at indføre euro – og altså ikke en folkeafstemning eller et flertal bestående af fem sjettedele i Folketinget som herhjemme. Med Socialdemokraternes støtte vil det flertal i Riksdagen blive stort, for de nuværende borgerlige regeringspartier er også for euroen. »Så er spørgsmålet, om de kan finde på at indføre det uden at spørge svenskerne. Det er utrolig svært at tænke sig. Men man kan aldrig vide,« siger Drude Dahlerup. Har din egen holdning ændret sig som følge af de seneste års udvikling? »Nej, faktisk ikke. Jeg mener stadig, at euroen kan give store problemer, som det for eksempel gik hårdt ud over Grækenland under krisen, hvor devaluering jo ikke var muligt. Euroen styrker også de føderalistiske tendenser i EU.«",
        "metadata": {
            "source": "https://www.berlingske.dk/oekonomi/hun-jublede-da-danskerne-stemte-nej-til-euroen-nu-frygter-hun-at",
            "image_url": "https://berlingske.bmcdn.dk/media/cache/resolve/image_x_large/image/180/1801521/24718553---euro-afstemning---drude-dahlerupth-er-torsdag.jpg",
            "publication_time": "Torsdag d. 06. juni 2024, kl. 06.23",
            "author": "Kalle Kehlet",
            "related_links": [],
            "attachments": []
        }
    }
}