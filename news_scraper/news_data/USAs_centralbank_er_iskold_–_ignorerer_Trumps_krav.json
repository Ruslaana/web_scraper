{
    "version": "1.0",
    "document": {
        "id": 210,
        "title": "USAs centralbank er iskold – ignorerer Trumps krav",
        "content": "Den amerikanske centralbank fastholdt onsdag den officielle rente på 4,5 procent. Det var helt i overensstemmelse med markedets forventninger – men dermed trodser Federal Reserve endnu en gang præsident Trumps højlydte krav om hurtige rentenedsættelser. Desuden lagde centralbanken vægt på, at væksten og arbejdsmarkedet fortsat er »solidt«. Dermed er der ingen indikationer på, at man har tænkt sig at ændre kurs lige med det samme. Det var det første rentemøde, efter Trump introducerede toldmuren og hævede told på kinesiske varer til 145 procent. Det betyder også, at centralbanken er fanget i en malstrøm af handlinger og konsekvenser. Hvor bekymringen blandt husholdningerne er eksploderet, men hvor centrale dele af økonomien endnu ikke har vist afgørende svækkelse. Det skyldes blandt andet en hamstring af importerede varer forud for toldmuren, som har skabt en periode med travlhed – før den nuværende stilhed. Dertil kommer, at Trumps uendelige frem-og-tilbage i forhold til toldmuren gør det stort set umuligt at vide, hvad der er gældende politik om få uger. Balanceøvelsen bliver ikke nemmere af, at Trump helt åbenlyst forsøger at gøre centralbanken til prügelknabe, ligegyldigt hvad der går galt. Men samtidig stikker regeringens udmeldinger om økonomien i vidt forskellige retninger. Økonomien er et »godt sted«, mener handelsrådgiveren Peter Navarro. Og minister efter minister lover snarlige handelsaftaler. Så skal centralbanken jo slet ikke have travlt med at sætte renten ned. Powell har tiltrukket sig præsident Trumps vrede ved ikke hurtigt at levere de rentenedsættelser, som Trump tror vil sætte gang i amerikansk økonomi. Powell har drysset yderligere salt i såret ved at udtale, at centralbanken »ikke behøver at have travlt« med at sætte renten ned, men at man venter på »mere klarhed«. For Federal Reserve og Jerome Powell er der kun ringe muligheder for at komme ud af den nuværende situation på en god måde. Gør Trump glad ved at sætte renten ned og så risikere et forlænget udbrud af inflation. Så falder der brænde ned. Gå langsomt til værks og så risikere – ud over Trumps vrede – at nedturen i økonomien accelererer. Så falder der brænde ned. Dilemmaet bliver forstærket, hvis det er stigende priser (mere end faldende optimisme), der skaber en økonomisk tilbagegang. Altså noget, der ligner »stagflation«. Det er præcis, hvad man nu frygter. »Risikoen for højere arbejdsløshed og højere inflation er tiltaget,« lød det i rentemeddelelsen. For centralbanken er det ikke kun toldmuren, der afgør udsigterne for vækst og inflation. Der er massakren på den statslige administration og forskningen. Der er den lukkede grænse og deporteringen af arbejdskraft. Der er udsigt til nye, store skattelettelser – men også med nedskæringer, der rammer samfundets svageste. Og så venter der en tsunami af deregulering, der ifølge Trump skal øge investeringer og produktion – og give lavere priser. Situationen bliver ikke bedre af usikkerheden om Powells egen position. Trump har godt nok lovet ikke at fyre ham, men det er et løfte, der hurtigt kan omgøres. Om noget kan presset mod centralbanken for at sætte renten hurtigt ned gøre ledelsen mere stædig i at bevise sin uafhængighed. Men samtidig kan enigheden blandt beslutningstagerne blive påvirket af en tiltagende magtkamp. I direktionen er blandt andre Christopher Waller ved at køre sig selv i stilling som afløser for Powell til næste år. Derfor nedtoner han frygten for en længerevarende effekt fra toldmuren og vil have hurtige rentenedsættelser. Uden for Federal Reserve er det tidligere direktionsmedlem Kevin Warsh, der promoverer sig med en hård kritik af centralbankens kurs de senere år. Warsh mener også, at de inflationære effekter af toldmuren, mangel på arbejdskraft og skattelettelser vil blive overdøvet af det nedadrettede pres på priserne fra nedskæringer og deregulering. Altså hurtigere rentenedsættelser. Warsh var engang at finde blandt traditionelt konservative republikanere, men der fandt man også Trumps cheføkonom, Kevin Hassett, der i dag mener, at toldmuren er det mest geniale nogensinde. Hassett er også i spil – hvis han overlever så længe i cirklen omkring Trump. Jo længere tid, der går, desto sværere bliver det at holde sammen på flokken. Lige nu er det et modstandsdygtigt arbejdsmarked, der er indpisker, men hvis beskæftigelsen begynder at skride eller ledigheden stige, bliver kommunikationen meget mere kompliceret. De finansielle markeder har indpriset tre rentenedsættelser i år, men det er slet ikke nok til at ændre på det samlede rentebillede i økonomien. Det er kun lidt af udlånet, der påvirkes direkte af centralbankens renter, og de længere markedsrenter bliver lige nu holdt oppe af usikkerheden om dollarens rolle som reservevaluta og dermed, om amerikanske statsobligationer skal have en privilegeret status. Den usikkerhed skyldes ikke kun toldmuren, men også udsigter til tusindvis af milliarder af ny statsgæld i de kommende år. Forstærket af nye skattelettelser. Resultatet er, at den tiårige statsrente holder sig på 4,3 procent og realkreditrenten fortsat ligger på knap syv procent. Intet tyder på, at markedsrenterne vil falde nævneværdigt, selvom centralbanken leverer moderate rentenedsættelser. Derfor er det heller ikke sikkert, at lavere officielle renter vil give medvind til aktiemarkedet. Trumps politik på en række områder betyder en begyndende afkobling af de økonomiske og finansielle bånd mellem USA og EU, hvilket også betyder, at europæiske aktier og obligationsrenter ikke styres fra USA på samme måde som tidligere. Centralbanken mødes først næste gang i midten af juni, hvor flere af konsekvenserne af Trumps toldmur vil være synlige. Det betyder også, at Trumps rasen mod centralbankens chef, Jerome Powell, vil fortsætte med uformindsket styrke i de kommende uger. Ulrik Harald Bie er Berlingskes økonomiske redaktør",
        "metadata": {
            "source": "https://www.berlingske.dk/oekonomi/usas-centralbank-er-iskold-ignorerer-trumps-krav",
            "image_url": "https://berlingske.bmcdn.dk/media/cache/resolve/image_x_large_vertical/image/191/1918413/24944871-file-photo-us-federal-reserve-chair-jerome-powe.jpg",
            "publication_time": "Onsdag d. 07. maj 2025, kl. 20.03",
            "author": "Ulrik Harald Bie",
            "related_links": [],
            "attachments": []
        }
    }
}