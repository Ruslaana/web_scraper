{
    "version": "1.0",
    "document": {
        "id": 7695,
        "title": "Fire stjerneforfattere forlod Det Danske Akademi i protest over Marianne Stidsen: »Det er godt, at jeg stadig er i akademiet«",
        "content": "Marianne Stidsen, der er lektor på Københavns Universitet og medlem af Det Danske Akademi, har den seneste tid været epicenter for akademiets måske største krise. Men nu skal det være slut, og akademiet skal videre: »Jeg ser fremad. Der har været skarpe ord fra alle sider, også fra mig selv. Jeg er ikke sart over for kritik,« siger hun. De tidligere medlemmer Ida Jessen, Astrid Saalbach, Jens Smærup Sørensen og Suzanne Brøgger forlod i april akademiet i protest mod netop Marianne Stidsen, der flere gange har ytret sig kritisk om #MeToo-bevægelsen. Kort tid efter fandt en lækket mailkorrespondance blandt medlemmer af akademiet vej tilWeekendavisens spalter. Her fremgik det, at daværende sekretær i akademiet, Søren Ulrik Thomsen, forsvarede Stidsen. Der skulle være plads til alle, mente digteren, men professor Lasse Horne Kjældgaard og de førnævnte forfattere opfordrede Marianne Stidsen til at forlade akademiet. I denne uge er der dog opstået endnu enstridi akademiet som følge af Marianne Stidsen. Tidligere på ugen holdt akademiet således et møde, som skulle have ledt det mod forsoning efter den længere tids krise. Mødet endte dog med, atSøren Ulrik Thomsen meddelte sin afgang som sekretær, og Lasse Horne Kjældgaard blev valgt i stedet. Som nævnt har sidstnævnte tidligere opfordret Marianne Stidsen til at forlade akademiet. Under et døgn efter mødet sagde Marianne Stidsen tilKristeligt Dagblad, at »det er mit eget store ønske, at akademiet kan komme på sporet igen«: »Det er en meget vigtig institution i en tid som denne her, hvor mange kulturinstitutioner vakler, det ser vi blandt andet med Black Lives Matter-demonstrationerne.« Litteraturprofessor og medlem af Det Danske Akademi, Anne-Marie Mai, har rettet kritik af Marianne Stidsen. Hun mener, at Stidsen bruger akademiet som gidsel i sin egen politiske dagsorden.Fold sammenLæs mereFoto: PR. I Informationkritiserede akademimedlem Thomas Borberg derefter Marianne Stidsen for at slå »endnu et søm i den kiste, hvor Det Danske Akademi, hvis ikke der sker en drastisk vending, meget snart ligger i.« Også et andet medlem, litteraturprofessor Anne-Marie Mai,kritiserede Stidsen: »Jeg bliver foruroliget over Marianne Stidsens udtalelser om Black Lives Matter-demonstrationerne, hvor hun spænder akademiet foran sin egen politiske agenda. Det er meget uheldigt, og det tager jeg afstand fra, for en sådan politisk agenda hører ikke til inden for vores arbejdsområde. Akademiet skal ikke spændes for de enkelte medlemmers egen politiske dagsorden.« Marianne Stidsen siger, at det ikke var hendes mening at lave en direkte kobling mellem kampen for akademiets overlevelse og Black Lives Matter-demonstrationerne. »Jeg burde have været mere præcis i min udtalelse. Jeg skulle have sagt: Det, der er sket i forbindelse med nogle af Black Lives Matter-demonstrationerne. Og med det mener jeg selvfølgelig de væltede statuer og så videre.« »Jeg vil gerne bidrage med arbejdsro til akademiet, og jeg vil ikke sige yderligere. Jeg var ikke ude på at lave en direkte kobling, jeg ville give et aktuelt eksempel på, at kulturinstitutionerne er under pres.« Anne-Marie Mai siger, at du bruger akademiet i din egen politisk agenda … »Det gør jeg overhovedet ikke. Slet ikke. Det har jeg ikke gjort på noget tidspunkt, og det er fuldstændig forkert. Jeg har aldrig i nogen sammenhænge brugt akademiet til at synliggøre kulturdebatten, jeg vil føre. Jeg har oplyst, at jeg er medlem, ligesom jeg oplyser, at jeg er lektor ved Københavns Universitet. Det er en fuldstændig almindelig transparensoplysning. Havde jeg ikke gjort det, ville jeg være blevet anklaget for ikke at have oplyst det. Jeg har understreget, at jeg taler på egne vegne, og jeg har ikke lagt skjul på, at der er uenigheder i akademiet om visse emner.« Men i din udtalelse om Black Lives Matter-demonstrationerne bruger du vel akademiet som eksempel på en af de institutioner, som vakler. »Det er bare for at sige, at det er et generelt symptom i øjeblikket. Ikke kun for kulturinstitutionerne, men for flere demokratiske institutioner.« »Der er forskellige andre eksempler på, at medlemmer af akademiet har engageret sig i en samfundsdebat, uden at det har skullet hedde sig, at akademiet har været blandet ind i det,« siger Marianne Stidsen, der er medlem af Det Danske Akademi og lektor ved Københavns Universitet.Fold sammenLæs mereFoto: Linda Kastrup. Men du siger jo: »Det er mit eget store ønske, at akademiet kan komme på sporet igen. Det er en meget vigtig institution i en tid som denne her, hvor mange kulturinstitutioner vakler, det ser vi blandt andet med Black Lives Matter-demonstrationerne«. Det er vel netop at blande akademiet ind i din egen agenda? »Nej. Det er akademiet, jeg her er optaget af. Jeg bruger det bare som eksempel. Jeg kunne have taget andre for at anskueliggøre pointen om, at kulturinstitutionerne er under pres.« Hvordan ser du din egen fremtid i akademiet? »Den ser jeg optimistisk på. Vi skal videre fra dette vanskelige punkt nu. Det er godt, at jeg stadig er i akademiet. Og det er godt, at der er plads til forskellige holdninger i Det Danske Akademi. Vi har et arbejde, der skal fungere, når pressens søgelys ikke er på os, og det skal vi i gang med igen. Det vil jeg bidrage til.« Så du forbliver medlem? »Ja.« Som nævnt valgte digteren Søren Ulrik Thomsen mandag i denne uge at trække sig som sekretær i Det Danske Akademi. Lasse Horne Kjældgaard er nu hans afløser, og han har tidligere opfordret Stidsen til at melde sig ud. Det tager hun dog ikke så tungt. »Jeg har ikke behov for at bære nag. Det har været en barsk diskussion, vi skulle igennem. Det ville være mærkeligt, hvis ikke det, der rammer alle andre institutioner, ikke også skulle ramme Det Danske Akademi. Men vi er kommet ud på den anden side et godt sted,« siger Marianne Stidsen. Hvordan forholder du dig nu til, at fire medlemmer af akademiet har forladt det i protest mod dig? »At de tog den beslutning, beklager jeg dybt. Men det har jeg ingen indflydelse på. Jeg har ikke på noget tidspunkt forlangt, at nogen, der mener noget andet end mig, ikke må være til stede i et rum. Alle fire har været store drivkræfter i akademiet gennem mange år, og det er dybt beklageligt, at de tog den beslutning.« Men de forlod det jo, fordi de mente, at du bruger akademiet som stempel på din agenda. »Jeg er ikke enig. Suzanne Brøgger har da diskuteret muslimske kvinders forhold, og det fandt nogle personer også kontroversielt. Der er forskellige andre eksempler på, at medlemmer af akademiet har engageret sig i en samfundsdebat, uden at det har skullet hedde sig, at akademiet har været blandet ind i det. Derfor er det heller ikke rimeligt, at jeg skal have skudt det i skoene.« Er grænserne for, hvad man må ytre sig om i akademiet, blevet snævret ind? »Det håber jeg ikke. Ytringsfrihed er et stort emne og en af de vigtigste problemstillinger i demokratiet lige nu. Det har det også været i akademiet, men nu er vi landet et godt sted. Nu handler det om at komme videre og finde tilbage til det gode arbejdsmiljø.« Hvordan kommer krisen til at forandre akademiet i fremtiden? »Jeg kan dårligt spå om det. Men jeg håber, at den kan bidrage til at fastslå, at akademiet består af mennesker med forskellige holdninger. Det skal akademiet kunne rumme.« Fire forfattere smuttede i protest over dig. Nogen vil nok mene, at du forhindrer akademiet i at komme videre. Hvordan forholder du dig til det? »Jeg er uenig. Jeg har været en del af det siden 2014 og har bidraget så godt, jeg kunne. Vi arbejder ulønnet, og vi har udført et stort stykke arbejde for Kulturdanmark uden løn. Det vil jeg fortsat være en del af. Jeg har holdt disse debatter adskilt fra mit akademiarbejde. Jeg har ikke taget initiativ til, at disse ting skulle debatteres i akademiregi. Det vil jeg heller ikke gøre fremover.«",
        "metadata": {
            "source": "https://www.berlingske.dk/kultur/fire-stjerneforfattere-forlod-det-danske-akademi-i-protest-over-marianne",
            "image_url": "https://berlingske.bmcdn.dk/media/cache/resolve/image_x_large/image/130/1305784/23451047-.jpg",
            "publication_time": "Fredag d. 19. juni 2020, kl. 20.15",
            "author": "Tobias Reinwald",
            "related_links": [],
            "attachments": []
        }
    }
}