{
    "version": "1.0",
    "document": {
        "id": 19145,
        "title": "Målrekord i NBA All Star-kamp",
        "content": "Søndag aften var det tid til den årlige NBA All Star-kamp, og det var en kamp med finurlige detaljer, og så bød kampen endda på en scoringsrekord. Det var East mod West i den årlige NBA All Star-kamp, og tilskuerne i Madison Square Garden fik fuld valuta for pengene i en kamp, hvor ligaens største stjerner var samlet. Kampen endte med en sejr til West-holdet, der i fjerde og sidste quarter trak fra og sluttede med en sejr på 163-158 i en kamp, der i øvrigt blev den All Star-kamp med flest scoringer - tre mere end sidste års rekord. Russel Westbrook, der til dagligt spiller i Oklahoma City Thunder, scorede ikke mindre end 41 point og var dermed blot et enkelt point fra at tangere rekorden på 42, der stadig tilhører Wilt Chamberlain, der i satte rekorden i 1962. Westbrook blev efter kampen kåret som MVP, kampens mest værdifulde spiller. LeBron James holdt sig heller ikke tilbage og nettede 30 gange, der dog ikke var nok til at føre øst-holdet til sejr. Han er nu blot 2 point fra at vippe Kobe Bryant af tronen som den mest scorende spiller i All Star-sammenhæng.",
        "metadata": {
            "source": "https://www.berlingske.dk/sport/maalrekord-i-nba-all-star-kamp",
            "image_url": "https://berlingske.bmcdn.dk/media/cache/resolve/image_x_large/image/72/725769/8303577-nbakampmmmm.jpeg",
            "publication_time": "Mandag d. 16. februar 2015, kl. 11.10",
            "author": null,
            "related_links": [],
            "attachments": []
        }
    }
}