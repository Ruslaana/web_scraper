{
    "version": "1.0",
    "document": {
        "id": 20791,
        "title": "Konservative profiler efterlyser handling: Regeringen sidder på hænderne, mens opioidmisbruget vokser",
        "content": "Flere og flere unge misbruger opioider, som er en samlebetegnelse for smertestillende medicin, der er stærkt vanedannende og livsfarlig. De smertestillende piller fås normalt på recept, men de unge køber dem på sociale medier, i skolegården og under disken i kiosker, hvor de markedsføres som noget, der kan få én til at slappe af. De unge kender pillerne fra medicinskabet derhjemme, da man kan få medicinen på recept i forbindelse med smertelindring. Det giver unge en meget forkert opfattelse af, at der er tale om et harmløst produkt. I virkeligheden er opioider blandt de mest dødbringende og vanedannende former for narkotika, der findes på det sorte marked. Hvis man er i tvivl, kan man bare se til USA. Her er misbruget så udbredt, at man taler om en decideret epidemi. Alene fra 2021 til 2022 kostede misbrug af opioider over100.000 menneskerlivet i USA. Det er det, vi for alt i verden skal undgå i Danmark. Derfor bliver vi nødt til at sætte ind mod misbruget med det samme. Vi kunne have skrevet præcis den samme indledning i starten af sidste år, hvorTV 2 Kosmopolkunne afsløre, at misbruget var ved at løbe løbsk. Vi kunne også have skrevet det, da en undersøgelse i juni viste, at særligt misbruget blandt unge eri vækst. Og vi kunne have skrevet det i starten af i år, da en opgørelse fra Toldstyrelsen viste, at der sidste år blev beslaglagt næsten én million ulovlige piller ved grænsen. En femdobling på bareto år. Så hvorfor skriver vi det nu? Justitsminister Peter Hummelgaard (S) har sagt, at regeringen vil præsentere et udspil, der skal sætte ind mod misbruget. Det har han faktisk sagt tre gange, skriver kronikørerne. Men det er ikke sket.Fold sammenLæs mereFoto: Emil Nicolai Helms/Ritzau Scanpix. Vi har siden foråret sidste år forsøgt at få regeringen til at sætte ind mod misbruget, men hver gang er vi blevet mødt af en mur. Faktisk har regeringen formået at foretage sig absolut ingenting, mens den ene artikel efter den anden har beskrevet, hvordan misbruget af de små, livsfarlige piller er ved at slå rod i den danske ungdom. Hver eneste historie er blevet mødt af en »bekymret« justitsminister, som har lovet handling. Men hver eneste gang er det blevet ved det. Intet er ændret, og misbruget har fået lov til at fortsætte. Det er ellers nemt nok at sætte ind, hvis man vil misbruget til livs. For eksempel kunne regeringen starte med at lukke den såkaldte morfinfinte, der betyder, at pushere i dag slipper langt billigere, hvis de sælger opioider, end hvis de sælger for eksempel kokain. Salg af narkotika kan nemlig dømmes efter enten den milde lov om euforiserende stoffer eller efter den hårde narkotikalovgivning. I dag skal man være i besiddelse af mindst 3.000 ulovlige opioider for at blive dømt efter sidstnævnte. Til sammenligning går grænsen ved 150 MDMA-piller. »Vi står med andre ord overfor et misbrug, der har alle forudsætninger for at stikke fuldstændig af. Derfor skal regeringen komme i sving og præsentere reelle løsninger i stedet for at bruge al deres tid på at snakke om, hvor bekymrede de er,« skriver kronikørerne.Fold sammenLæs mereFoto: Mathias Eis. Dermed er dagens lovgivning skruet sådan sammen, at pushere har et incitament til at sælge opioider fremfor alt mulig anden narkotika. Og det til trods for, at der er tale om medicin, som er ekstremt livsfarligt, når det misbruges. Det giver vitterligt ingen mening, og det burde blive ændret i morgen. Regeringen har efter en del tilløb annonceret, at de er klar til konkret at kigge på strafskærpelser, ligesom justitsminister Peter Hummelgaard (S) har sagt, at regeringen vil præsentere et udspil, der skal sætte ind mod misbruget. Det har han faktisk sagt tre gange. Første gang hed det sig, at man ville præsentere et udspil i efteråret 2023. Så ændrede man det til starten af 2024, og nu er seneste melding, at vi kan glemme alt om at se konkret handling før»senest inden sommerferien«, som justitsministeren udtrykker det. Men hvorfor vente? Misbruget foregår lige nu, og pusherne boltrer sig på et sort marked, hvor de uden større risici kan sælge livsfarlige piller til udsatte unge, som risikerer at blive voldsomt afhængige af et stof, der er så potent, at det sagtens kan koste dem liv og førlighed. Hvad venter regeringen på? Der tegner sig konturerne af en ny politisk kampagne, der skal sætte regeringen i et godt lys. Vi har allerede set det med ældreudspillet, hvor regeringen opdelte udspillet i mange små bidder, så man kunne få løbende, god omtale i stedet for at melde klart ud og gøre noget godt for de ældre med det samme. Mette Frederiksen på Instagram:  A post shared by Mette Frederiksen (@mette) Og nu er det altså de unge misbrugere, der skal bruges som statister i regeringens næste kampagnefremstød. Justitsminister Peter Hummelgaard har gentagne gange fortalt, hvor bekymret og nervøs han er for det stigende misbrug blandt unge. Men hvor længe vil han tale udfordringerne op uden at løse dem? Hvor mange historier skal der skrives om misbrug blandt børn og unge, før regeringen vil gøre, hvad den er sat i verden til og præsentere noget politik, som rent faktisk tager hånd om problemerne? Hvornår er misbruget så højt på mediedagsordenen, at regeringen kan se en kampagnestrategisk fidus i at præsentere et egentligt udspil? I februar bragte AvisenDanmark enhistorie, hvor intet mindre end fire socialdemokratiske folketingsmedlemmer og ministre var citeret for at være vældig bekymrede på de unge misbrugeres vegne. Det grænser til det absurde, at et regeringsparti bruger så meget tid på at snakke om et problem, som det har magten til at løse. Vi anerkender til fulde, at lovgivning ikke skal laves hen over natten. Men det er dybt beskæmmende at opleve, hvordan regeringen trækker deres udspil i langdrag, når der er tale om et så vigtigt område. Unges ve og vel er simpelthen for vigtigt til politisk strategi. Derfor har vi også præsenteret vores eget udspil, der går på tværs af rets-, social- og sundhedsområdet. Det er nødvendigt, hvis vi skal dæmme op for misbruget, før det er for sent Retspolitisk vil vi sætte ind med hårdere straffe til pusherne, lukning af kiosker, som sælger den ulovlige medicin, dobbeltstraf til pushere, der sælger til mindreårige og en styrkelse af told- og grænsekontrollen, så færre ulovlige opioider kommer ind i landet. »Man plejer at sige, at Danmark bliver ramt af de samme tendenser som USA, bare med et par års forsinkelse. I USA har opioidmisbruget stået på i årevis, så tiden er knap, hvis vi skal undgå noget lignende i Danmark,« skriver kronikørerne. På billedet ses amerikanske OxyContin-opioider.Fold sammenLæs mereFoto: Toby Talbot/AP/Ritzau Scanpix. Socialpolitisk vil vi sikre skræddersyet misbrugsbehandling til de unge. Der er tale om en ny type misbrugere, unge mennesker, som har ondt i sjælen, og som har behov for, at vi møder dem på en særlig måde, når de skal hjælpes ud af deres misbrug. Det skal vores misbrugscentre selvfølgelig være gearet til. Og endelig vil vi sundhedspolitisk opdatere retningslinjerne i sundhedsvæsenet og konsekvent bede patienter aflevere overskydende medicin retur, ligesom vi vil stille krav til producenternes pakkestørrelser, så man ikke får udskrevet flere opioider end allerhøjst nødvendigt, og så misbrug ikke starter på recept. Grundlæggende handler det om, at vi skal forhindre piller i at komme i omløb på det sorte marked, og at vi skal slå hårdt og konsekvent ned på de bagmænd, der tjener kassen på at udnytte unge mennesker, som har det svært. Og så skal vi stå klar med hjælp og omsorg til dem, der får brug for det. Vi vil ikke vente på, at regeringen finder det fordelagtigt at sætte ind mod misbruget. Man plejer at sige, at Danmark bliver ramt af de samme tendenser som USA, bare med et par års forsinkelse. I USA har opioidmisbruget stået på i årevis, så tiden er knap, hvis vi skal undgå noget lignende i Danmark. Flere og flere unge bliver misbrugere af opioider. Den ulovlige medicin ser ufarlig ud, fordi den også fås på recept. Lovgivningen er ikke opdateret, så pusherne slipper billigt, og misbrugscentrene og sundhedsvæsenet er ikke gearet til den nye type misbrug. Vi står med andre ord overfor et misbrug, der har alle forudsætninger for at stikke fuldstændig af. Derfor skal regeringen komme i sving og præsentere reelle løsninger i stedet for at bruge al deres tid på at snakke om, hvor bekymrede de er. Mai Mercado er retsordfører, Brigitte Klintskov Jerkel er socialordfører og Per Larsen er sundhedsordfører for Det Konservative Folkeparti ",
        "metadata": {
            "source": "https://www.berlingske.dk/kronikker/konservative-profiler-efterlyser-handling-regeringen-sidder-paa",
            "image_url": "https://berlingske.bmcdn.dk/media/cache/resolve/image_x_large/image/178/1781582/24674691-alene-fra-2021-til-2022-kostede-misbrug-af-opioide.jpg",
            "publication_time": "Fredag d. 05. april 2024, kl. 16.24",
            "author": null,
            "related_links": [],
            "attachments": []
        }
    }
}