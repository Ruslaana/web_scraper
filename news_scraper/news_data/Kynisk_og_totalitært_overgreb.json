{
    "version": "1.0",
    "document": {
        "id": 18288,
        "title": "Kynisk og totalitært overgreb",
        "content": "Havde seks måneder gamle babyer et sprog, ville de protestere mod denne naturstridige adskillelse fra deres mor; en adskillelse, som påvirker både deres helbred, sprog og motoriske udvikling negativt. Og det er naivt at tro, at ændrede barselsregler alene kan afhjælpe den lille repræsentation af kvinder i topstillinger, når mænd og kvinder i udgangspunktet er forskellige og har forskellige prioriteter, når det gælder valg af uddannelse, job og karriere? Størstedelen - 62,8 procent - af kvinder i offentlige stillinger er forsørget af den del af befolkningen, der arbejder i det private erhvervsliv. Læs herFrederik Nelssons indlæg fra Berlingske 3. juli, som Kit Louise Strand refererer til. Øremærket barsel vil betyde, at den administrerende direktør eller eksportsælgeren skal ud at trille med barnevogn et halvt år, mens hans kone, der passer et job som f.eks. socialrådgiver, skal tvinges tilbage på arbejde efter et halvt års barsel, selvom hun både har båret, født og ammet barnet, og i mange tilfælde har brug for at rekreere sig ovenpå fødsel og manglende nattesøvn. Vi ved, at det ikke gavner barnet med tidlig vuggestuestart, men vil forslaget om øremærket barsel overhovedet gavne socialrådgiverens karrieremuligheder?  Vil det gavne manden - med mindre han under alle omstændigheder havde valgt at tage barsel? Og hvad med staten: Vil det gavne landets BNP at administrerende direktører pludselig skal tvinges hjem og varme sutteflasker? (Fri mig for Guds skyld for spørgsmålet om, hvorfor kvinder skal tvinges; det er for langt ude). Nogle forskere fra Københavns Universitet fremlagde for nogle år siden deres resultater af grundene til, at danske kvinder halter efter deres europæiske medsøstre, når det gælder antallet af bestyrelsesposter og topstillinger. Ifølge de interviewede kvinder var det høje skattetryk i Danmark årsagen til, at kvinderne ikke følte, at lønnen var anstrengelserne - og det manglende samvær med børnene - værd.  Der var i pressen meget stille om disse resultater; efter al sandsynlighed fordi de samme debattører, der kæfter op om øremærket barsel og kvoteordninger, samtidig går ind for økonomisk lighed. Fri os for at skulle ligge under for nogle få højtråbende feministers forskruede dagsorden: Vi vil naturligvis bestemme selv!",
        "metadata": {
            "source": "https://www.berlingske.dk/kommentatorer/kynisk-og-totalitaert-overgreb",
            "image_url": "https://berlingske.bmcdn.dk/media/cache/resolve/image_x_large/image/65/655106/5326988-kit-louise-strand.jpg",
            "publication_time": "Fredag d. 06. juli 2012, kl. 22.30",
            "author": null,
            "related_links": [],
            "attachments": []
        }
    }
}