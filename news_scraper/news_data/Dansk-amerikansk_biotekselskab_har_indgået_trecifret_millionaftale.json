{
    "version": "1.0",
    "document": {
        "id": 17340,
        "title": "Dansk-amerikansk biotekselskab har indgået trecifret millionaftale",
        "content": "Børsnoterede Osteologix, som har danske rødder og dansk storinvestor, har netop indgået aftale med Frankrigs næststørste medicinalvirksomhed, Servier, om biotekselskabets lovende lægemiddelkandidat, NB S101. Aftalen kan potentielt indbringe Osteologix mindst 315 mio. kr. Aftalen indebærer, at Servier får ansvaret for at færdigudvikle knogleskørhedsmidlet NB S101, og skal siden stå for salget på globalt plan - dog undtagen USA. Osteologix beholder rettighederne til det lukrative amerikanske marked, hvor planen er at få en aftale med et amerikansk selskab om videreudvikling og salg af NB S101. Aftalen med Servier kan give Osteologix op til 12 millioner euro, knap 90 mio. kr., i forskuds- og milepælsbetalinger og siden minimum 30 millioner euro, knap 225 mio. kr., i royaltyindtægter fra salget af NB S101. Dertil kan komme salgsroyalties fra det japanske marked. Hurtigt på markedet Ud over kolde kontanter er aftalen med Servier også væsentlig for Osteologix, fordi det franske selskab allerede er en stor aktør på knogleskørhedsområdet, og fordi selskabet måske relativt hurtigt vil kunne få NB S101 på markedet. Knogleskørhedsmidlet fra Osteologix har været gennem fase 2-forsøg på mennesker, men Servier kan muligvis komme nemt om ved de ellers omfattende og kostbare fase 3-forsøg, fordi aktivstoffet i Serviers eget knogleskørhedsmiddel, Protelos, i princippet er det samme som i NB S101, og derfor kan Servier genbruge forsøgsdata i registreringsansøgningen hos myndighederne. »Det betyder, at Servier skal lave væsentlig mindre og færre forsøg end en anden partner, så det er en meget vigtig faktor i valget af Ser­vier. De kan komme hurtigere på markedet og gøre det billigere end andre kan,« siger Christian Hansen, partner i investeringsselskabet Nordic Biotech, som sidder på 68 pct. af aktierne. Serviers førstegenera­tionsprodukt, Protelos, sælger i dag for tæt ved to mia. kr. og er desuden i udvikling til behandling af slidgigt, hvor potentialet er væsentligt større. Servier skal ifølge aftalen også udvikle Osteologix NB S101 til behandling af slidgigt. Nordic Biotech, hvor også Florian Schönharting er partner, var medstifter af Osteologix, som blev etableret i Danmark i 2003 og frem til 2006 holdt til på Østerbro i København. I 2006 blev der tilført yderligere kapital, og Osteologix fusionerede samtidig med det Nasdaq-noterede amerikanske selskab, Castle and Morgan Holdings Inc., som fortsatte under navnet Osteologix. Siden 2006 er selskabets danske aktiviteter gradvist blevet reduceret. Organisationen holder nu til i Virginia i USA, og i dag består den danske forbindelse i et dansk anpartselskab uden aktiviteter, Nordic Biotechs ejerandel og så bestyrelsesmedlemmet Klaus Eldrup-Jørgensen, som har været med siden selskabets stiftelse for syv år siden. Markedsværdien af Osteologix er aktuelt 80-85 millioner kroner.",
        "metadata": {
            "source": "https://www.berlingske.dk/virksomheder/dansk-amerikansk-biotekselskab-har-indgaaet-trecifret-millionaftale",
            "image_url": "https://berlingske.bmcdn.dk/media/cache/resolve/image_x_large/image/46/464787/2905268-osteologix.jpg",
            "publication_time": "Fredag d. 06. august 2010, kl. 05.01",
            "author": "Vibe Hyltoft",
            "related_links": [],
            "attachments": []
        }
    }
}