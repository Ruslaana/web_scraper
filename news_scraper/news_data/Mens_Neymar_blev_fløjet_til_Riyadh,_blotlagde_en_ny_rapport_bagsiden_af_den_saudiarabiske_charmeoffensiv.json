{
    "version": "1.0",
    "document": {
        "id": 13950,
        "title": "Mens Neymar blev fløjet til Riyadh, blotlagde en ny rapport bagsiden af den saudiarabiske charmeoffensiv",
        "content": "Den saudiarabiske kronprins Mohammed bin Salman sendte sit private Boeing 747 til Paris for at flyve Neymar til sin nye klub. I et cremefarvet tracksuit og en stor diamantkæde poserede den brasilianske fodboldstjerne foran passagerflyet. »Lad os tage til Riyadh,« sagde han og kastede håndtegn. I videoen annoncerede han sit skift fra klubben Paris Saint-Germain til Al-Hilal, en saudisk fodboldklub i landets bedste række. Neymar er blot den seneste af en række profilerede fodboldstjerner, der har taget turen fra europæiske topklubber til den relativt upåagtede saudiske liga i det, der betegnes som det hidtil mest ambitiøse forsøg fra det saudiske styre på det, der betegnes som sportswashe ørkenstatens blakkede ry.  Neymar flying from Paris to Riyadh, Saudi Arabia, on a private Boeing 747pic.twitter.com/c16wOD0TcF Men alt imens den saudiske fodboldsæson er gået i gang, bliver saudiske grænsevagter i en ny rapport beskyldt for at have begået massedrab på etiopiske migranter. Menneskerettighedsorganisationen Human Rights Watch offentliggjorde mandag enrapport, der afdækker situationen ved den yemenitisk-saudiske grænse. Rapporten blotlægger, at hundredvis af etiopiske migranter angiveligt er blevet skudt og dræbt af saudisk politi og grænsevagter, når de har forsøgt at krydse grænsen fra Yemen til Saudi-Arabien i løbet af de sidste 18 måneder. Ifølge Human Rights Watch har de saudiske vagter adskillige gange åbnet direkte ild mod de ubevæbnede migranter, som på flugt fra Etiopien skal krydse det krigsramt Yemen for at nå til Saudi-Arabien. Ifølge FN forsøger mange tusinde migranter hvert år at flygte fra Etiopien til Saudi-Arabien via Yemen. Saudi-Arabien har tidligere afvist de systematiske brud på menneskerettighederne, men ifølge Human Rights Watch er det dokumenteret, at nedskydningerne finder sted. »Saudiske vagter dræber hundredvis af immigranter og asylansøgere i det her fjerntliggende grænseområde langt væk fra resten af verden,« siger en af forskerne bag rapporten tilFinancial Times. Brutaliteten ved grænsen står i skarp kontrast til det image, ørkenstaten har forsøgt at fremdyrke det seneste halve år, hvor styret både har købt rettighederne til professionel golfsport såvel som handlet fodboldspillere for milliarder af kroner. Bag de mange handler står Saudi-Arabiens offentlige investeringsfond, PIF, der har kronprins Mohammed bin Salman som bestyrelsesformand, nemlig handlet fodboldspillere for mange milliarder kroner. Det startede tilbage i oktober 2021, da saudierne købte Newcastle United. Få måneder senere takkede Cristiano Ronaldo ja til et tilbud om at rykke til klubben Al-Nassr fra Saudi Pro League med en årsløn på 1.4 milliarder kroner. Siden er fulgt adskillige topnavne fra europæisk fodbold så som Riyad Mahrez, Sadio Mane, Karim Benzema og mange flere, inden det i sidste uge var den brasilianske fodboldstjerne Neymars tur. Neymar og Fahd bin Saad Al-Nafel, præsidenten af den saudiske nationale liga, giver hånd efter at have underskrevet kontrakten med den saudiske fodboldklub Al Hilal 15. august.&nbsp;&nbsp;Fold sammenLæs mereFoto: Reuters/Scanpix . Ifølge Fannie Agerschou-Madsen, der er PhD-studerende ved Dansk Institut for Internationale Studier (DIIS) med speciale i Saudi-Arabien, er der ikke tvivl om, at kongeriget er ved at genopfinde sig selv. Strategien med store investeringer og store sportsbegivenheder handler om rebranding. »Saudi-Arabien vil fremstå som reformister. Det er et opgør mod en konservativ dominans fra den religiøse elite, men det handler også om økonomiske nødvendigheder i at rykke økonomien væk fra olieafhængighed,« siger Fannie Agerschou-Madsen. Og Mohammed bin Salman er ansigtet på den transformation. »Han vil sende den internationale befolkning et signal om, at Saudi-Arabien er en turist- og underholdningsdestination. Det vil han blandt andet ved at investere i den nationale liga, et vigtigt symbol udadtil, men også for Saudi-Arabiens egen befolkning, hvor 70 procent er under 35 år,« siger Fannie Agerschou-Madsen. Kritikere betragter transformationen som sportswashing – en afledningsmanøvre, hvor fodboldstjernerne bruges til at distrahere den internationale offentlighed fra regimets brutale styre, så det ikke handler om journalisten Jamal Khassogi, der blev dræbt på brutal vis for fem år siden på den saudiske ambassade i Istanbul i 2018, men i stedet om Neymar i et flødefarvet tracksuit, smilende, i et privatfly. Fannie Agerschou-Madsen understreger, at det ikke er til at komme udenom, at investeringen af store fodboldtalenter handler om en rebranding af deres omdømme som slyngelstat, men hun mener, at det også handler om noget langt større. Fodbolden er en symbolsk markering både økonomisk, socialt og kulturelt. »Styret vil hellere tale om sportsstjerner, Formel 1 og store koncerter, end de vil tale om udfordringer med menneskerettigheder,« siger Fannie Agerschou-Madsen. Derfor er det næppe belejligt for den saudiske charmeoffensiv, at rapporten om nedskydningerne af migranter kommer på nuværende tidspunkt, hvor Mohammed Bin Salman er lykkes med at få Saudia Arabien tilbage i folden i internationalt diplomati. Ifølge Fannie Agerschou-Madsen fik det store konsekvenser for Saudi-Arabien i 2018, da internationale medier kunne afsløre det brutale drab på Jamal Khassogi. »Mordet på Khassogi var et enormt dyrt mord for Saudi-Arabien, fordi styret på det tidspunkt havde brugt mange ressourcer på at turnere rundt i Europa og USA, for at brande sig selv og tiltrække udenlandske investorer,« siger hun. ",
        "metadata": {
            "source": "https://www.berlingske.dk/internationalt/mens-neymar-blev-floejet-til-riyadh-blotlagde-en-ny-rapport",
            "image_url": null,
            "publication_time": "Torsdag d. 24. august 2023, kl. 10.01",
            "author": "Sofie Amalie Elmelund",
            "related_links": [],
            "attachments": []
        }
    }
}