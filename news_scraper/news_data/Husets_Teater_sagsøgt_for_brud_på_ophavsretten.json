{
    "version": "1.0",
    "document": {
        "id": 8223,
        "title": "Husets Teater sagsøgt for brud på ophavsretten",
        "content": "Teaterstykket »Noter om Blanche« på Husets Teater fikstrålende anmeldelser, og dramatikeren og hovedrolleindehaveren Nanna Cecilie Bang er blevet nomineret til en Reumert for årets solopræstation. Men stykket er nu centrum for en juridisk strid, skriverPolitiken. Teatret er nemlig blevet stævnet af den danske rettighedsvirksomhed Nordiska. For Nordiska mener, at stykket har kopieret for meget fra Tennessee Williams’ berømte teaterstykke, »Omstigning til Paradis«. Nordiska står for rettighederne til stykket i Danmark. Nordiska kræver ifølge Politiken, at forestillingen ikke bliver genopsat eller solgt, at materialet fra forestillingen bliver destrueret, at sagens afgørelse skal publiceres i avisannoncer, og kræver derudover en erstatning på én krone fra både Nanna Cecilie Bang, dramatiker og hovedrolleindehaver, og Husets Teater. Som Berlingskes teaterredaktør, Jakob Steen Olsen, skrev i sin anmeldelse, så er stykket dels en personlig fortælling fremført af Nanna Cecilie Bang, og dels handler det om, hvordan Nanna Cecilie Bang »ifører sig en anden udsat kvindeskikkelses ham«. Nemlig Blanche DuBois fra »Omstigning til Paradis«, som i filmatiseringen fra 1951 blev spillet af Vivien Leigh. Marlon Brando og Vivien Leigh spillede de to hovedroller i »Omstigning til Paradis«-filmen fra 1951.Fold sammenLæs mereFoto: Ha/Shutterstock/Ritzau Scanpix. »Nanna Cecilie Bang genfortæller virkningsfuldt hele historien og vækker de stemningslag, der gemmer sig under den, til live,« skrev Jakob Steen Olsen. Liv Helm, der er teaterdirektør i Husets Teater, afviser over for Politiken, at »Noter om Blanche« bryder ophavsretten. »Jeg tror, at vi har regnet os frem til to procent. Så det er jo meget, meget lidt. Det er utrolig vigtigt at understrege, at den her forestilling handler om en karakter, der hedder Nanna, som reflekterer over sit eget liv. Det er et spor i fortællingen, at hun perspektiverer til Blanche-karakteren«, siger Liv Helm. ",
        "metadata": {
            "source": "https://www.berlingske.dk/scene/husets-teater-sagsoegt-for-brud-paa-ophavsretten",
            "image_url": "https://berlingske.bmcdn.dk/media/cache/resolve/image_x_large_vertical/image/189/1893901/24898871-nann-cecilie-bang-har-skrevet-en-fremragende-tekst.jpg",
            "publication_time": "Onsdag d. 07. maj 2025, kl. 18.22",
            "author": "Joachim Talbro Paulsen",
            "related_links": [],
            "attachments": []
        }
    }
}