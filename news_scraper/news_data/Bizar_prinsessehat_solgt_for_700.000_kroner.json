{
    "version": "1.0",
    "document": {
        "id": 17345,
        "title": "Bizar prinsessehat solgt for 700.000 kroner",
        "content": "Ifølge eBay har en køber betalt 81.000 pund - knap 700.000 kr. - for den hat, som den engelske prinsesse Beatrice bar til brylluppet mellem hendes fætter, prins William, og Kate Middleton i april. Det skriver Huffington Post. Hatten med silkesløjfen, som er skabt af hattedesigneren Philip Treacy, fik efter brylluppet nærmest sit eget liv på internettet, hvor den blev gjort til grin og dukkede op på forskellige billeder - vel at mærke i photoshoppede udgaver. Beatrice (th) til brylluppet med sin søster, prinsesse Eugenie. Den 22-årige prinsesse, der er dronning Elizabeths barnebarn, valgte efterfølgende at sætte kreationen til salg på eBay, hvor auktionen udløb søndag. Køberen er indtil videre anonym, og prinsessen har besluttet, at de mange penge skal gå til velgørenhed, deriblandt UNICEF.",
        "metadata": {
            "source": "https://www.berlingske.dk/internationalt/bizar-prinsessehat-solgt-for-700.000-kroner",
            "image_url": "https://berlingske.bmcdn.dk/media/cache/resolve/image_x_large/image/46/465374/4093567-britain-royals-marriage.jpg",
            "publication_time": "Mandag d. 23. maj 2011, kl. 07.47",
            "author": "Louise Lyck Dreehsen",
            "related_links": [],
            "attachments": []
        }
    }
}