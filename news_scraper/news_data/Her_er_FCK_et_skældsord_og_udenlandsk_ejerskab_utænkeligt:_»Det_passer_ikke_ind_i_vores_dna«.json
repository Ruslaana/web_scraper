{
    "version": "1.0",
    "document": {
        "id": 13866,
        "title": "Her er FCK et skældsord og udenlandsk ejerskab utænkeligt: »Det passer ikke ind i vores dna«",
        "content": "Fodbold handler om at vinde. Men hvor meget skal det koste at konkurrere på øverste hylde? Den ideologiske kamp er lige nu mere rødglødende end nogensinde. Danske klubber bliver på stribe solgt til udenlandske investorer, alle med drømmen om at få tilført nok midler til at kunne blande sig med de allerbedste. For mange klubber har resultatet i stedet været splittelse og forfald. Et skrækeksempel er Esbjerg fB, der i 2019 vandt DM-bronze, men som efter et salg tilamerikanske ejereer kommet i konflikt med bådesponsorerogfansi kølvandet på en skandaløs nedrykning til 2. division. I en af Danmarks ældste fodboldklubber med base i Sydhavnen og Valby i København går man dog aktivt imod bølgen af tvivlsomme udenlandske ejere. Her sælges der anparter til aktive fans og lokale erhvervsdrivende, som også inddrages i bestyrelsen. Og man takker nej, når rigmænd lokker med store poser penge. »Kærlighed og klassekamp« er mottoet hos Boldklubben Frem, der lørdag rykkede op i 2. division, landets tredjebedste fodboldrække. Klubben har 136 år på bagen og kan stolt bryste sig af seks danske mesterskaber og to pokaltitler – den seneste i 1978. Med 1.200 medlemmer er det bestemt ikke en lille klub. Alligevel prioriteres de traditionelle værdier over kortsigtede sportslige ambitioner. »Vi skal selvfølgelig have stærke investorer, som kan hjælpe os økonomisk. Men det skal være på den rigtige baggrund, hvor klubben kommer først. Hvis vi havde solgt til en udlænding, ville vi nok have svært ved at få folk herude til at engagere sig. Så mange års traditioner kan ikke viskes ud på fem minutter, fordi der kommer en masse penge i kassen,« siger Frems administrerende direktør, Claus Mohrhagen. Administrerende direktør Claus Mohrhagen giver altid spillerne et par opmuntrende ord på vej ind til pausen. Selv nåede han en del kampe for Frems førstehold.Fold sammenLæs mereFoto: Nikolai Linares. Han har ondt af de klubber, som lige nu er havnet i en dyb sportslig og vigtigst af alt identitetsmæssig krise. »Mange klubber står nu og kan falde fuldstændig sammen, hvilket er virkelig synd. Flere af de ejere, som agerer andre steder, har også været forbi os, men vi har takket pænt nej. Det passer ikke ind i vores dna,« siger Claus Mohrhagen. Solen skinner over Valby Idrætspark denne lørdag eftermiddag, hvor der er lagt op til fest til Frems sidste hjemmekamp i sæsonen. Oprykningen er allerede sikret, og mange fans har netop købt sig til større indflydelse i deres hjerteklub. Inden kampstart har der nemlig været stiftende generalforsamling blandt de nye B-anpartshavere i selskabet Boldklubben Frem ApS. Over 300 fans har købt sig ind og har i den forbindelse stiftet deres egen forening og valgt en repræsentant til Frems bestyrelse. Der er således solgt fananparter for mere end 300.000 kroner, mens klubben er »godt i gang« med forhandlingerne om salg af C-anparter til forretningspartnere. FAKTAEjerskabet af Boldklubben FremBoldklubben Frem Aps er etableret som et anpartsselskab, hvor ejerskabet er fordelt i A-klasse, B-klasse og C-klasse.A-anparter udgør 46 procent og kan alene ejes af Boldklubben Frem.B-anparter, kaldet fan-anparter, udgør otte procent og kan alene ejes af Boldklubben Frem og klubbens fans.C-anparter udgør 46 procent og kan alene ejes af Boldklubben Frem og dens forretningspartnere.I det nye finansieringsinitiativ udbydes op til 3,2 millioner kroner i B-anparter og op til 2,76 millioner kroner i C-anparter.Ifølge klubben har interessen har været stor, og den halve million er rundet. Bestyrelsen forventer, at de resterende anparter sælges i løbet af 2022 og første halvår af 2023.Kilde: Boldklubben FremFOLD UD Boldklubben Frem Aps er etableret som et anpartsselskab, hvor ejerskabet er fordelt i A-klasse, B-klasse og C-klasse. I det nye finansieringsinitiativ udbydes op til 3,2 millioner kroner i B-anparter og op til 2,76 millioner kroner i C-anparter. Ifølge klubben har interessen har været stor, og den halve million er rundet. Bestyrelsen forventer, at de resterende anparter sælges i løbet af 2022 og første halvår af 2023. Kilde: Boldklubben Frem Et bevis på, at strategien om at stifte et kooperativt selskab var den helt rigtige idé, mener Claus Mohrhagen. »Det er jo gået rigtig godt, og vi er i gang med en rigtig fin udvikling. Jeg kan godt lide tanken om, at vi har inviteret vores trofaste fans med ind. De har virkelig været der i medgang og modgang,« siger direktøren og fremhæver samtidig det afgørende i at få flere forretningspartnere: »Vi vil gerne have nogle nye øjne på tingene, men selvfølgelig også nogen med ressourcer bag sig. For vi skal jo bygge på det sportslige også.« Anpartsselskabets første regnskabsår afsluttes ved udgangen af juni, hvor den administrerende direktør forventer et overskud. Det skal hjælpe Frem med at nå ambitionen, som er at rykke op i landets næstbedste række og etablere sig i 2025. Det er langt fra mesterskaber, pokaltitler og udekampe i Parken, men ikke desto mindre nok for den traditionsrige arbejderklub. Frem har i alle 136 år spillet i blå og røde striber.Fold sammenLæs mereFoto: Nikolai Linares. At det stadig kun hedder 3. division, mærkes dog ikke til lørdagens kamp. Stemningen er høj, og duften fra de brankede pølser på kulgrillen blander sig med den søde, ulovlige tobak i den varme sommerluft. Fadøllet flyder, og C.V. Jørgensen brager fra højttalerne på stadionets ene tribune. »Socialdemokratiet« står der på en af bandereklamerne. Knap 1.500 fans i alle aldre er mødt op til sæsonens sidste hjemmekamp i Valby Idrætspark. Her er børnefamilier, vennegrupper og stamgæster fra Sydhavnens adskillige brune værtshuse. Alle iklædt en variation af klubbens rødblå farver og et smil på læben. En af dem er Ralph Olsson, der har fulgt Frem siden 1959. Her var han som toårig afsted med sin far i Københavns Idrætspark, der indtil 1965 var klubbens hjemmebane. Siden er han blevet fast inventar på stadion i Valby – tidligere stående på den solbeskinnede langside, nu på tribunens overdækkede siddepladser. »Jeg kan ikke holde til at stå op i så lang tid mere. Men da jeg gjorde, stod jeg altid med ryggen til. Ved du hvorfor?« spørger Ralph Olsson, inden han selv svarer: »Fordi fodbold ikke interesserer mig en skid. Jeg kommer sgu for det sociale.« Ralph Olsson går som sådan ikke på stadion for at se Frem spille fodbold. Det handler i højere grad om at se vennerne og dyrke sammenholdet.Fold sammenLæs mereFoto: Nikolai Linares. Da Berlingskes udsendte spørger, hvorfor han holder med Frem og ikke for eksempel FC København, bryder en af vennerne fortørnet ind: »Hvad sagde han? Hørte du, hvad han sagde? Han bander sgu,« siger manden på elscooter og henvender sig til undertegnede: »Holder du da med 'fuckerne'?« For tilhængere af Frem er Football Club København, eller FCK, billedet på alt det, der er galt med moderne fodbold. Den succesfulde storklub fra Østerbro blev stiftet ved en fusion mellem gamle traditionsklubber i 1992, og ejes af det børsnoterede selskab Parken Sport & Entertainment. Den konstellation har skabt den nødvendige kapital til at opnå imponerende resultater, men er samtidig langt fra den foreningsånd, som er altafgørende i Frem. En ånd, som forsvinder fra flere og flere klubber i det danske fodboldlandskab. I hele landet sælges gamle traditionsklubber til udenlandske rigmænd og kapitalfonde, der lokker med store poser penge. Penge, som man i klubberne drømmer om, kan være nøglen til det fine selskab i toppen af dansk fodbold. I flere tilfælde udvikler bekendtskabet sig dog til et mareridt, hvor resultaterne udebliver, mens den lokale indflydelse og forankring langsomt udviskes. Politiken har beskrevet, hvordan udenlandske ejere har splittet lokalsamfund og ført tvivlsom forretning iJammerbugt,NæstvedogFremad Amager, mens det har været åbenlyst for alle, hvordan Esbjerg fB erfaldet fra hinanden, siden en amerikansk ejerkreds kom til. Det er ikke svært at forestille sig, hvordan et udenlandsk ejerskab af den slags ville blive modtaget blandt de fremmødte tilhængere på Valby Idrætspark lørdag eftermiddag. Ralph Olsson i samtale med sine venner, som mildest talt ikke er glade for FC København.Fold sammenLæs mereFoto: Nikolai Linares. Her har man vendt den forretningsorienterede, moderne fodbold ryggen. Og man er ikke villig til at sælge sin sjæl for drømmen om store resultater. Det er da heller ikke nødvendigt for opbakningen. Klubbens turbulente historie har bevist, at folk kommer på stadion og støtter Frem, uanset om det hedder Superliga eller, som på denne lørdag, 3. division. Det er 91-årige Carit Møller et levende bevis på. Han har været trofast Frem-tilhænger siden klubbens seneste mesterskab i 1944, og har fra sin faste plads på tribunen været vidne til utallige op- og nedrykninger. »Hvorfor jeg holder med Frem? Fordi det er en arbejderklub, selvfølgelig. Så dem har jeg altid holdt med, og det bliver jeg ved med,« siger han. Jette Rahl og Carit Møller på deres faste pladser på Valby Idrætspark. Carit Møller var med, da Frem sidst vandt det danske mesterskab i 1944.Fold sammenLæs mereFoto: Nikolai Linares. Ved sin side har han veninden Jette Rahl. Hun har »kun« været med de seneste 20 år og følger hver anden weekend Carit Møller til og fra Valby Idrætspark. »Vi er her til alle hjemmekampe. Vi har mange venner herude, som vi altid mødes med,« siger Jette Rahl, der har et bord opkaldt efter sig på cafeen ved stadion. Carit Møller forelskede sig i et mesterhold, men på trods af det noget lavere sportslige niveau i 2022 kommer der stadig nye ansigter til den inkarnerede fanskare. Bag det ene mål står de stemningsskabende tilhængere, der kalder sig selv for »Paulis Rødder«, opkaldt efter klubikonet Pauli Jørgensen, der fra 1924 til 1944 vandt fem danske mesterskaber med Frem, først som spiller og senere som træner. De stemningsskabende og hovedsageligt unge fans i gruppen Paulis Rødder ærgrer sig efter en brændt målchance til Frem.Fold sammenLæs mereFoto: Nikolai Linares. Her er energiniveauet højere og gennemsnitsalderen lavere end på resten af stadion. De taktfaste trommeslag og dertilhørende hjemmeskrevne slagsange på kendte melodier høres på mange danske stadioner, men i modsætning til andre klubbers stemningsafsnit er romerlysene skiftet ud med konfettirør, mens adskillige regnbueflag vajer i vinden. Stemningen er intens, men ikke aggressiv. Folk er passionerede, men glade. Og så er racisme og homofobi, som til tider stadig plager fodbolden, fuldstændig uacceptabelt. På den bageste række af træbænke står Søren Flindt Guldager. Han ligner en rutineret gæst, men begyndte først at holde med Frem for et halvt år siden. Han er opvokset i Herlev og var i mange år fan af Brøndby IF, der ser ud til at blive dennæste danske klub i hænderne på et udenlandsk konsortium. »Jeg fik bare nok af alt det vold og ballade, der er derude. Og så har jeg altid haft en stor fascination for Frem og klubbens kultur. Nu er jeg blevet fuldstændig bidt af det,« siger den 37-årige familiefar. Søren Flindt Guldager med sin kone, Gry, og datteren, Nora. Familien er nytilkomne Frem-fans, men forventer at hænge ved efter at være blevet bidt af kulturen.Fold sammenLæs mereFoto: Nikolai Linares. Med sig har han sin kone, Gry, og deres datter, Nora. Hos FCK skal man være 15 år for at blive lukket ind på stemningstribunen, men her virker det helt naturligt med en fireårig midt i det hele. »Det er perfekt familietid, for der er jo bare god stemning. Og så elsker jeg, at man råber fascist efter dommeren, når man er uenig, i stedet for andre grimme ting,« siger Gry Flindt Guldager, der er med for første, men ikke sidste gang. Søren Flindt Guldager har da også købt en B-anpart for 1.000 kroner. »Det er jo nok ikke noget, der gør den store økonomiske forskel. Men jeg elsker tanken om, at man som fan har indflydelse,« siger han. Selvom kampen ikke har nogen reel betydning, vækker det stadig stor ærgrelse hos Jette Rahl og Carit Møller, da Frem kommer bagud 0-2.Fold sammenLæs mereFoto: Nikolai Linares. Spillet på banen fylder i virkeligheden ikke meget denne lørdag på Valby Idrætspark. Kampen ender med et fortjent nederlag på 1-2 til Dalum IF, men målsætningen om oprykning er nået. Derfor lyder der på trods af resultatet et jubelbrøl, da kampen fløjtes af. Efter sommer er Frem tilbage i 2. division, som i næste sæson bliver et sammensurium af traditionsklubber med sammenlagt 29 danske mesterskaber imellem sig. Claus Mohrhagen ser frem til udfordringen og tror på, at Frem er klar til et højere niveau – og at klubben kan nå sin målsætning om endnu en oprykning i 2025. »Men hvis ikke lige vi når det til den tid, går det nok. Det vigtigste er, at fundamentet er lagt og klar til at bygge på. Og så skal vi være tro mod vores filosofi og have fansene med,« siger direktøren. For Claus Mohrhagen er Boldklubben Frem noget helt specielt i dansk fodbold. Derfor afviser han også, at et udenlandsk ejerskab af den 136-årige klub kan komme på tale.Fold sammenLæs mereFoto: Nikolai Linares. Han stiftede for første gang bekendtskab med Frem for 24 år siden, da han flyttede fra Falster til hovedstaden for at studere. Her blev han først spiller, senere bestyrelsesformand i moderklubben og altså nu administrerende direktør for Boldklubben Frem ApS. Adspurgt om, hvorfor han er blevet hængende, tænker Claus Mohrhagen sig grundigt om og giver den, ifølge ham selv, korte version. »Alle er lige herude. Man kan komme som den, man er, og blive taget godt imod. Der er bare en god stemning hele vejen rundt. Jeg tror, man skal opleve det, før man rigtig forstår det.« FAKTABoldklubben FremStiftet i 1886.Flyttede fra Østerbro til Vesterbro i 1905 og opbyggede i de efterfølgende år sit image som arbejderklub. Klubben flyttede i 1942 til Valby-Sydhavnen, og begyndte fra 1965 at spille sine hjemmekampe på Valby Idrætspark.Har vundet seks danske mesterskaber (1923, 1931, 1933, 1936, 1941 og 1944) og to pokaltitler (1956 og 1978).Klubben har leveret 55 spillere til det danske A-landshold gennem tiden.Frem spillede senest i den bedste række i 2003.Er gået konkurs og blevet tvangsnedrykket to gange, i 1993 og 2010.Gik i januar 2021 i luften som nyt anpartsselskab, Boldklubben Frem ApS.Det nystiftede selskab driver virksomhed centreret om fodbold i Sydhavnen, Vesterbro og Valby med tråde til resten af København.Det er selskabets mål at professionalisere og optimere driften af BK Frem og skabe en økonomisk bæredygtig forretning.Selskabets overskud vil som udgangspunkt blive geninvesteret i aktiviteter, der udvikler og styrker de sportslige og sociale formål omkring klubben og lokalområdet.Frem spiller fra næste sæson i Danmarks tredjebedste række, 2. division.Kilde: Boldklubben FremFOLD UD Kilde: Boldklubben Frem",
        "metadata": {
            "source": "https://www.berlingske.dk/business/her-er-fck-et-skaeldsord-og-udenlandsk-ejerskab-utaenkeligt-det-passer",
            "image_url": "https://berlingske.bmcdn.dk/media/cache/resolve/image_x_large_vertical/image/155/1559165/24120960-.jpg",
            "publication_time": "Torsdag d. 16. juni 2022, kl. 20.04",
            "author": "Kalle Kehlet",
            "related_links": [],
            "attachments": []
        }
    }
}