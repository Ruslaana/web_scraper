{
    "version": "1.0",
    "document": {
        "id": 12153,
        "title": "Ny menu til Københavns ældste: Højtbelagt smørregrød og blendet hakkebøf",
        "content": "Bøf stroganoff, paneret flæsk i persillesovs og forloren hare med hele molevitten er igen på menuen for plejehjemsbeboere i København med synkebesvær. Tidligere har plejehjemsbeboere med spisevanskeligheder fået suppe, proteinshakes og sondemad eller været ved at kløjes i deres måltid, men det skal være slut nu. I stedet skal beboerne tilbydes den samme mad og de samme velkendte smage, som dengang maden let lod sig fortære, men serveret på en måde, hvor måltidet rent faktisk ender i mavesækken. Sundheds- og Omsorgsforvaltningen i Københavns Kommune har netop udgivet en online-kogebog med 300 opskrifter på blendet mad målrettet personer med tygge- og synkevanskeligheder, også kendt som dysfagi.  Omkring 43 pct. af beboerne på de københavnske plejehjem har i større eller mindre grad problemer med at spise, og konsekvensen kan være, at beboerne bliver under­ernærede, kommer til at mangle deres medicin, får lungebetændelse eller bliver kvalt i maden. Derfor glæder sundheds- og omsorgsborgmester i København, Ninna Thomsen (SF), sig over den nye kogebog, som landets øvrige kommuner er velkomne til at tage i brug.  »Måltidet betyder rigtigt meget for os mennesker, og det er mit håb, at beboerne nu fortsat kan spise og smage det samme som vi andre. Lige fra æg og bacon til sildemaden og lørdagsmiddagen med flæskesteg, brun sovs og kartofler. Så det handler simpelthen om kvalitet, helbred og hverdagsliv,« siger Ninna Thomsen, som nu vil udbrede kendskabet til kogebogen. På Plejecentret Sølund på Nørrebro er opskrifterne allerede taget i brug, og det har fået stedets beboere til igen at se frem til måltiderne. Deriblandt 87-årige Lily Karen Jensen, som nyder, at maden igen smager og ikke længere kilder i halsen. »Den nye mad smager dejligt. Jeg elsker min kartoffelmos – før kløjedes jeg i den, men det sker ikke mere, og jeg kan også få tilbehør som rejer og agurk på min æggemad igen,« siger Lily Karen Jensen, hvis smagsløg også igen møder en gammel favorit, franskbrødsmadder med banan: »Det havde jeg ikke fået i mange år,« siger hun.  Og den tilbagemelding betyder, at opskrifterne har været hver en krone værd, mener Ninna Thomsen. »Det viser, hvor betydningsfuldt det er at kunne smage forskellig mad, så det gør mig rigtig, rigtig glad, at Lily er så glad,« siger borgmesteren. Opskrifterne kan findes påsynkevenligt.kk.dk",
        "metadata": {
            "source": "https://www.berlingske.dk/samfund/ny-menu-til-koebenhavns-aeldste-hoejtbelagt-smoerregroed-og-blendet-hakkeboef",
            "image_url": "https://berlingske.bmcdn.dk/media/cache/resolve/image_x_large/image/16/160656/15110436-sdsd.jpg",
            "publication_time": "Lørdag d. 15. oktober 2016, kl. 13.40",
            "author": "Pernille Dreyer",
            "related_links": [],
            "attachments": []
        }
    }
}