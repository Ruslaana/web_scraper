{
    "version": "1.0",
    "document": {
        "id": 3271,
        "title": "Spanien og Portugal jager svaret – stort strømnedbrud er stadig et mysterium",
        "content": "Det er stadig en gåde, hvad der forårsagede det store strømnedbrud i Spanien og Portugal 28. april. De spanske energimyndigheder er i færd med at analysere 750 millioner datapunkter fra forskellige aktører, ogifølge Svenska Dagbladethar man identificeret tre mystiske forstyrrelser, nogle få sekunderfør hele elnettet brød sammenog efterfølgende var nede i næsten et døgn. Spaniens tredjevicestatsminister, Sara Aagesen, har i et interview med den spanske tv-kanal TVE sagt, at den første hændelse fandt sted i Sydspanien og de to efterfølgende i den sydvestlige del af landet. Det første problem stod elnettet tilsyneladende imod, men 19 sekunder senere ramte det næste, som sammen med det tredje udløste kaosset, hvor al strøm forsvandt. Myndighederne holder fortsat alle muligheder åbne for årsagen, herunder at der kan være tale om et cyberangreb. Det har været vurderet, at nedbruddet harkostet de to lande op til 4,5 milliarder euro(33,6 milliarder kroner) på bruttonationalprodukterne. Der har været talt om, at en for stor afhængighed af vedvarende energi kunne være årsagen. Minutter før alt gik i sort, kom 60,64 procent af al strøm i Spanien fra solceller. Der er tegn på, at der kan være sket en overbelastning af elnettet i Murcia og Huelva. Den sidste af de tre hændelser kan have udløst en større strømleverance end de 460.000 megawatt, som er systemets maksimale spænding. Der arbejdes sideløbende med efterforskningen på at forstærke forbindelserne til Spanien fra Frankrig.Her var der nemlig et udfald på en time, inden det lykkedes franskmændene at få genetableret strømforsyningerne til det nordlige Spanien. Efterdønningerne fra nedbruddet har øget elektricitetspriserne i Portugal. Portugal har nemlig besluttet midlertidig at stoppe importen af strøm fra Spanien som »en sikkerhedsforanstaltning«, som Portugals energiminister, Maria da Graça Carvalho, udtrykker det. Dette skridt har i sidste uge gjort elpriserne næsten fem gange højere i hovedstaden Lissabon, sammenlignet med prisniveauet i Spanien. Normalt betaler portugiserne og spanierne det samme for strømmen, skriver Financial Times. Prisstigningerne vil dog ikke straks ramme husstande og virksomheder, fordi man betaler priser, der er fastsat i langtidskontrakter. Den portugisiske elforsyning, REN, begyndte 9. maj at aftage en begrænset mængde strøm fra Spanien igen. Portugal importerede i 2024 en femtedel af sin strøm fra Spanien. I minutterne op til udfaldet kom 35 procent af strømmen i Portugal ifølge REN fra Spanien. Portugal var i stand til at genskabe strømmen ved at anvende sine vandkraftværker, hvorimod Spanien var afhængig af at få forsyninger fra Frankrig og Marokko.  ",
        "metadata": {
            "source": "https://www.berlingske.dk/virksomheder/spanien-og-portugal-jager-svaret-stort-stroemnedbrud-er-stadig-et",
            "image_url": "https://berlingske.bmcdn.dk/media/cache/resolve/image_x_large_vertical/image/192/1920526/24949290-topshot---a-man-waits-for-the-power-to-be-restored.jpg",
            "publication_time": "Mandag d. 12. maj 2025, kl. 14.23",
            "author": "Thomas Breinstrup",
            "related_links": [],
            "attachments": []
        }
    }
}