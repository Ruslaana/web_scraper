{
    "version": "1.0",
    "document": {
        "id": 8336,
        "title": "Juraprofessor: Danmark kan sagtens opsige Den Europæiske Menneskerettighedskonvention uden at krænke vore forpligtelser over for Europarådet",
        "content": "Det har i årevis været genstand for debat, hvad man politisk skal stille op med, at Den Europæiske Menneskerettighedskonvention (EMRK) – på grund af Strasbourg-domstolenes fortolkninger af den – står i vejen for at udvise kriminelle udlændinge fra Danmark. Senest har formanden for Det Konservative Folkeparti, Mona Juul,i et interview her i avisen14. marts gjort sig til talsmand for et opgør med blandt andet EMRK. I den forbindelse gengiver hun en opfattelse, som jeg ved forskellige lejligheder har givet udtryk for, nemlig at Danmark uden at bryde nogen internationale pligter kan træde ud af EMRK for straks derefter at tiltræde i den med forbehold på de særlige områder, hvor Den Europæiske Menneskerettighedsdomstols aktivistiske fortolkninger kolliderer med dansk politik. Som det ogsåfremgår af interviewet, er opfattelsen blandt andet blevet anfægteti et ministersvarafgivet til Folketingets Retsudvalg 26. oktober 2017 af den daværende justitsminister. Som jeg vil vise i det følgende, hviler dette svar på flere urigtige præmisser. Derfor kan vore folkevalgte ikke lægge det til grund for en beslutning om eventuelt at tage det skridt, som Mona Juul og De Konservativenu overvejer. Ministersvaret henviser til en sag fra 1998 (som jeg vender tilbage til), hvor et antal FN-medlemsstater (herunder Danmark) reagerede mod et lignende skridt anvendt mod en FN-traktat. Denne traktat gav dog ikke udtrykkelig hjemmel til at tage forbehold. Derfor er sagen ikke relevant for det aktuelle spørgsmål, idet EMRK udtrykkeligt tillader forbehold på særlige områder. Dernæst indeholder ministersvaret nogle antagelser om, at andre EU-medlemsstater vil blive så utilfredse over en dansk udtræden af EMRK, at de muligvis vil sætte sig helt ud over EU-traktaterne og kræve Danmark smidt ud af EU. Senest har formanden for Det Konservative Folkeparti, Mona Juul, gjort sig til talsmand for et opgør med blandt andet EMRK.Fold sammenLæs mereFoto: Nikolai Linares. At forestille sig, at vore EU-partnere skulle kræve Danmarks udtræden af EU, fordi vi skulle opsige EMRK, er udtryk for fri fantasi. Tanken har ingen støtte i tidligere praksis og er helt utænkelig over for et land som Danmark, der sammen med de øvrige nordiske lande har den højestetrack recordfor at respektere internationale menneskerettigheder og efterleve domstolens afgørelser. Udgangspunktet for mit forslag er EMRKs artikel 58, stk. 1, der gør det muligt at opsige EMRK med seks måneders varsel. At opsige en aftale (og en traktat) betyder, at man forlader den i god ro og orden og i overensstemmelse med dens indhold. Danmark kan sagtens opsige EMRK uden at krænke vore forpligtelser over for Europarådet. Vort medlemskab af Europarådet blev beseglet 5. maj 1949, da vi underskrev statutten for Europarådet. Men intet heri tvinger os til at være med i noget domstolssamarbejde – af den gode grund, at domstolen ikke fandtes på dette tidspunkt. Artikel 1(b) og 3 i statutten taler om at understøtte »menneskerettigheder og fundamentale frihedsrettigheder«. At udtræde af EMRK med henblik på genindtræden med forbehold over for bestemte – aktivistiske – fortolkninger lægger ingen afstand til disse principper. Formålet med et sådant skridt er netop at få demokratisk kontrol med domstolen – ganske som Folketinget ifølge Grundloven kan sætte rammer for vore egne domstole. Demokrati er også en fundamental rettighed. Det har aldrig været meningen, at Europarådet skulle fratage medlemsstaterne demokratisk suverænitet, således som det reelt er sket på udlændingeområdet med domstolens fortolkninger. For eksperter i udlændingeret burde det være en smal sag at identificere den »lov«, som her bringer Danmark i konflikt med domstolens fortolkninger, skriver Mads Bryde Andersen.Fold sammenLæs mere Det giver ikke mening at ændre de brede konventionsbestemmelser (for eksempel om retten til »privatliv og familieliv«), som domstolen har benyttet som hjemmel for disse fortolkninger. For deres ordlyd er vi jo helt enige i. Andre medlemsstater »reagerer« på domstolens fortolkninger ved at undlade at efterkomme dens domme. Den vej har Danmark ikke ønsket at gå. Derfor er ideen om at opsige EMRK med henblik på øjeblikkelig genindtræden med relevante forbehold en adækvat og lovlig måde at sikre demokratisk kontrol med domstolens aktivisme. Spørgsmålet er derfor kun, hvilke forbehold vi kan tage. Ifølge EMRK artikel 57 kan vi tage forbehold »med hensyn til enhver særskilt bestemmelse i konventionen«, i det omfang »en lov, som på det tidspunkt er i kraft på dens område, ikke er i overensstemmelse med bestemmelsen«. Forbehold »af generel karakter« er ikke tilladt. Videre hedder det, at ethvert forbehold, der tages i henhold til denne artikel, skal indeholde en kort redegørelse for den pågældende lov. Mona Juuls udtalelser angår som tidligere nævnt De Konservatives ønske om at kunne udvise flere kriminelle udlændinge, end domstolen tillader. Altså et helt specifikt sagsområde, som knytter an til en helt specifik artikel i EMRK – om retten til privatliv og familieliv. For eksperter i udlændingeret burde det være en smal sag at identificere den »lov«, som her bringer Danmark i konflikt med domstolens fortolkninger. Når Danmark ved sin genindtræden i EMRK formulerer sine forbehold, må der foreligge en sådan redegørelse og en politisk opbakning til den. Derefter er vejen åben for forbeholdet. Ministersvaret fra 2017 henviser til oplysninger fra Udenrigsministeriet om, at »det vil være i strid med traktatretten at opsige en konvention alene med det formål at genindtræde med en erklæring eller et forbehold«. Udenrigsministeriet støtter sig her til en sag, der udspillede sig i 1998. Da den caribiske ø-stat Trinidad og Tobago valgte at opsige en tillægsprotokol til FNs konvention om borgerlige og politiske rettigheder for herefter at genindtræde med det forbehold, at dødsdømte fanger ikke skulle kunne indbringe deres sag for den FN-komité, der netop var etableret ved tillægsprotokollen. Baggrunden for dette skridt var, at en domstol i London, som Trinidad og Tobago var forpligtet af som medlem af Commonwealth-samarbejdet, havde forbudt staten at henrette dødsdømte, der havde siddet på dødsgangen i mere end fem år. Så lang tid gik der nemlig ofte, hvis de dødsdømte benyttede klageadgangen i tillægsprotokollen. Spørgsmålet er derfor kun, hvilke forbehold vi kan tage.Fold sammenLæs mereFoto: Frederick Florin/AFP/Ritzau Scanpix. Kort efter, at Trinidad og Tobago var genindtrådt i tillægsprotokollen med sit nævnte forbehold, genoptog man henrettelserne. Når sagen trækkes frem nu, er det vigtigt først at slå fast, at der er en verden til forskel mellem på den ene side at henrette en straffefange uden klageadgang, og på den anden side at udvise en straffedømt udlænding, selvom udvisningen ifølge et dommerskøn i Strasbourg måtte krænke dennes »privatliv og familieliv«. Den dag i dager Trinidad og Tobago i øvrigt både medlem af både FN-konventionen om borgerlige og politiske rettigheder og af den nævnte tillægsprotokol. Sagen har givet anledning til diskussion blandt folkeretsjurister, fordi tillægsprotokollen ikke – modsat EMRK – giver udtrykkelig hjemmel for at tage forbehold. Var det da i strid med dens hensigt og formål at gøre det alligevel? Som sagt er denne debat uden betydning for Danmarks muligheder for at tage forbehold mod EMRK, fordi EMRK helt udtrykkeligt tillader medlemsstater at tage forbehold. Så derfor: Intet – hverken i EMRK, i statutten for Europarådet, i EU-traktaterne eller i traktatretten – forhindrer Danmark i at træde ud af EMRK med henblik på øjeblikkelig genindtræden med de forbehold i relation til enkelte EMRK-artikler og i relation til de bestemte retsområder, som Folketinget måtte udpege. Et sådant skridt – som er velkendt i den almindelige aftaleret – må anses som en adækvat måde at reagere på i dag, hvor EMRK som følge af domstolens aktivisme har fået et indhold, som ingen kunne have forudset i 1953, da vi ratificerede konventionen. Mads Bryde Andersen er dr.jur. og professor i formueret ved Københavns Universitet ",
        "metadata": {
            "source": "https://www.berlingske.dk/kronikker/juraprofessor-danmark-kan-sagtens-opsige-den-europaeiske",
            "image_url": "https://berlingske.bmcdn.dk/media/cache/resolve/image_x_large_vertical/image/190/1902190/24914386-members-of-the-european-court-of-human-rights-ech.jpg",
            "publication_time": "Fredag d. 21. marts 2025, kl. 06.42",
            "author": null,
            "related_links": [],
            "attachments": []
        }
    }
}