{
    "version": "1.0",
    "document": {
        "id": 16653,
        "title": "Konkursbo stævner rigmand for millioner",
        "content": "Den yngste af de to milliardærbrødre Jens og Carsten Risvig Pedersen har fået kuratorerne i konkursboet efter vindmølleselskabet Skykon på nakken. Jens Risvig Pedersen, som var adm. direktør i Skykon frem til konkursen i 2010, er således blevet stævnet med krav om tilbagebetaling af 20 mio. kr., som Skykon udbetalte til ham i perioden op til virksomhedens betalingsstandsning. »Jens Risvig Pedersens svarskrift på stævningen går herfra i dag,« oplyser Bech-Bruun-partner Michael Serring, som er Jens Risvig Pedersens advokat i sagen. Jens Risvig Pedersen overtog posten som adm. direktør i sommeren 2010, da Risvig-brødrene var med til at fyre Skykons hidtidige topchef, den højprofilerede multiiværksætter Jesper Øhlenschlæger. Jens Risvig Pedersen afviser, at der er noget som helst kød på omstødelsessagen: »Sagen vedrører ikke mig personligt, men min brors og mit selskab CJ Holding A/S, som ydede Skykon et lån på et tidspunkt. Det er simpelthen så forrykt, at kuratorerne kan få lov til at indlede en sådan sag. Der er kun én part, der tjener penge på det, og det er advokaterne,« siger Jens Risvig Pedersen. »Der er ikke trukket penge ud af firmaet, slet ikke. CJ Holding ydede lånet i henhold til en aftale, der blev indgået, længe før der blev konstateret problemer i Skykon. Bestyrelsen besluttede at låne penge af os frem for at låne dem af en anden part. Det var lettere, og vi kunne træffe beslutningen hurtigere. Der var så en dato på for, hvornår lånet skulle betales tilbage, og tilbagebetalingen skete i henhold til aftalen. Og det er så det, kuratorerne prøver at sætte spørgsmålstegn ved,« siger rigmanden fra Brande, som sammen med sin bror Carsten blev velhavende på at opbygge og sælge vindmøllevirksomheden Nordex. »Man kan blive så stikhamrende tosset over den råderet, kuratorerne har til at spilde kreditorernes penge på sager, som ikke har nogen relevans, mens kun tjener ét formål, nemlig at få boet til at køre længere,« lyder det fra Jens Risvig Pedersen. Det har ikke været muligt at træffe kurator i boet efter Skykon, advokat Christian Jul Madsen, fra Kromann Reumert for en kommentar.",
        "metadata": {
            "source": "https://www.berlingske.dk/virksomheder/konkursbo-staevner-rigmand-for-millioner",
            "image_url": "https://berlingske.bmcdn.dk/media/cache/resolve/image_x_large/image/38/388743/5640017-jensrisvigskykon_business.jpg",
            "publication_time": "Torsdag d. 27. september 2012, kl. 05.00",
            "author": "Birgitte Erhardtsen",
            "related_links": [],
            "attachments": []
        }
    }
}