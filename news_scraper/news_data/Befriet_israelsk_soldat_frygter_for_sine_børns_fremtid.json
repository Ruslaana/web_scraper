{
    "version": "1.0",
    "document": {
        "id": 17461,
        "title": "Befriet israelsk soldat frygter for sine børns fremtid",
        "content": "Alle, der har besøgt Israel indenfor de seneste år, vil genkende ham fra plakaterne. Den israelske soldat Gilad Shalit blev holdt fanget i fem år af Hamas i Gaza, før han for præcis et år siden blev løsladt. Han var så vigtig at få hjem, mente den israelske regering, at man til gengæld løslod 1027 palæstinensiske fanger. Nu fortæller Gilad Shalit for første gang et TV-hold om sine tanker om fremtiden. Hvis han kan undgå det, vil han spare sine børn for at komme i hæren. - Det vil blive hårdt for mig at sende mine børn afsted til hæren. Men i sidste ende fik staten (Israel, red.) mig jo ud. Jeg er ikke i tvivl om, at jeg kommer til at sende mine børn i hæren. Jeg håber, at det ikke er nødvendigt til den tid, men lige nu ser det ikke ud som om, det er sandsynligt, siger Gilad Shalit i det første TV-interview, efter han blev løsladt for et år siden. Det skriver den israelske avis Haaretz. Langt størstedelen af de israelske unge har værnepligt. Mændene er inde tre år og kvinderne to år. Der er dog visse undtagelser for eksempel for særlige religiøse grupper. - Det er svært at være tilbage i hverdagen. Det er svært socialt. Folk har ændret sig. De er blevet voksne, og man føler sig som om, man blev ladt tilbage, siger Gilad Shalit, der blev holdt i fangenskab i 1942 dage i Gaza. Men han er også glad. - Det er alt fra de små ting som at se naturen, gå en tur udenfor, åbne et vindue, møde mennesker, at være på gaden, at få et knus af min mor, at mærke varme og kærlighed fra famile og venner. Det er ting, jeg ikke fik årene i fangenskab, siger han. Shalit siger, at han var bange for, at han kunne komme til at lide samme skæbne som soldaten Ron Arad, som blev taget til fange for 26 år siden. Han fortæller også, at han ikke troede, de ikke var i stand til at udføre en operation på så højt niveau. For at få tiden til at gå opfandt han forskellige lege. Det kunne være at bruge en sok som bold og kaste den i papirkurven. I et forsøg på ikke at glemme, hvordan der så ud i hans hjemegn, tegnede han huse og kort over Israel. - Det gjorde jeg relativt ofte i starten for at huske. For ikke at glemme, siger han. I dagene op til hans løsladelse kunne han mærke, at der var noget under opsejling. - Den uge gik meget langsomt. De sidste to dage sov jeg knap nok, siger han. På vejen ud af Gaza følte han et enormt pres. Han var konstant bange for, at noget skulle gå galt i sidste øjeblik. - Jeg var så lettet, da jeg forlod Rafah (grænseovergang mellem Gaza og Israel, red.). Jeg så hundredvis af mennesker foran mig, som jeg ikke havde set i årevis. Byttehandlen vakte i øvrigt ikke kun glæde blandt israelerene. Mange mente, at prisen, Benjamin Netanyahu betalte, var for høj. Familierne til nogle af krigens ofre forsøgte at få højesteret til at udskyde byttehandlen. En af de vrede mødre var Sherri Mandell, hvis søn Koby Mandell blev dræbt for 11 år siden. - Præsident Shimon Peres siger, at han vil benåde, men ikke tilgive. Terroristofrenes familier vil hverken benåde eller tilgive regeringen for løsladelsen. Vi er blevet forrådt. At benåde terrorister er at håne vores kærlighed og vores smerte, skrev hun i et indlæg i avisen The Jerusalem Post. ",
        "metadata": {
            "source": "https://www.berlingske.dk/internationalt/befriet-israelsk-soldat-frygter-for-sine-boerns-fremtid-0",
            "image_url": "https://berlingske.bmcdn.dk/media/cache/resolve/image_x_large/image/59/597607/5732022-gilad.jpg",
            "publication_time": "Lørdag d. 20. oktober 2012, kl. 16.30",
            "author": "Eva Jung",
            "related_links": [],
            "attachments": []
        }
    }
}