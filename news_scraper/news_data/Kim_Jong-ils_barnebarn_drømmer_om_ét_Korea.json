{
    "version": "1.0",
    "document": {
        "id": 17053,
        "title": "Kim Jong-ils barnebarn drømmer om ét Korea",
        "content": "Barnebarnet til Nordkoreas afdøde eksdiktator Kim Jong-il er stærkt kritisk over for sin egen slægt og sit hjemland. I et større interview med den finske tv-station YLE fortæller den 18-årige Kim Han-sol nemlig om sin hårde opvækst i den nordkoreanske hovedstad, Pyongyang. Han omtaler konsekvent sin bedstefar som »diktatoren« og siger, at der gik flere år, inden han blev fortalt, at han er i familie med den nordkoreanske leder. - Jeg var meget isoleret, da jeg voksede op, og jeg var nødt til at holde lav profil. Derfor har jeg ingen barndomsvenner fra Nordkorea. Jeg var ikke klar over, hvad der foregik i landet, da jeg boede der, siger Kim Han-sol ifølge den norske avis VG til tv-stationen på flydende engelsk.  Kim Han-sol siger også, at han ønsker at vende tilbage til sit land og gøre en forskel for sit folk. Selvom befolkningen ifølge nordkoreansk lov ikke må omgås med sydkoreanere, er Han-sol nemlig alligevel blevet venner i Sydkorea. - Jeg drømmer om en genforening. For det er meget trist, at jeg ikke kan krydse grænsen og besøge mine venner i Sydkorea, siger han. Han-sols Facebook-profil blev i 2011 hacket af sydkoreanske medier, og dele af profilens indhold blev offentliggjort. Blandt andet skrev han, at han skammede sig over de lidelser, som hans slægtninge har påført det nordkoreanske folk, skriver VG. Siden har det nordkoreanske styre fulgt ham tæt og skulle have advaret ham mod at tale om de nordkoreanske forhold. Men alligevel tager han nu bladet fra munden.  - Jeg har altid drømt om at vende tilbage en dag og gøre tingene bedre for befolkningen. Jeg vil arbejde for fred i verden, især i mit hjemland, siger han til stationen. Interviewet med den finske TV-station var Kim Han-sols første større interview med europæiske medier. Han har aldrig selv mødt Kim Jong-il. Hans far, som var den ældste af Jong-ils tre sønner, skulle egentlig have overtaget lederrollen, men familien blev opdaget i et forsøg på at rejse til Disneyland i Japan på falske pas og blev herefter holdt uden for magtindflydelse. ",
        "metadata": {
            "source": "https://www.berlingske.dk/internationalt/kim-jong-ils-barnebarn-droemmer-om-et-korea",
            "image_url": "https://berlingske.bmcdn.dk/media/cache/resolve/image_x_large/image/42/426409/5726808-nkorea-politics-kim-files.jpg",
            "publication_time": "Fredag d. 19. oktober 2012, kl. 00.52",
            "author": null,
            "related_links": [],
            "attachments": []
        }
    }
}