{
    "version": "1.0",
    "document": {
        "id": 12189,
        "title": "Iraner kræver 50.000 for fem år i Sandholmlejren",
        "content": "Den iranske statsborger Elias Karkavandi kræver erstatning fra staten, fordi han i fem år var tvunget til at leve sammen med andre mænd på et 25 kvadratmeter stort værelse i Sandholmlejren. Højesteret afgjorde i 2012, at opholdet var i strid med menneskerettighederne. Derfor bør han kompenseres, mener hans advokat, Christian Dahlager. - Han sad i fem år under helt uacceptable forhold i Sandholmlejren. Det var umenneskeligt. Det offentlige bør kompensere min klient for den skade, der er overgået ham, siger advokaten. Den nu 44-årige iranske statsborger blev i 2005 dømt for at have stået vagt for pushere på Christiania. Dommen lød på halvandet års fængsel og udvisning med indrejseforbud i ti år. Da Elias Karkavandi ikke kunne sendes tilbage til hjemlandet, måtte han, efter at fængselsstraffen var udstået, leve på såkaldt tålt ophold. Det betyder, at man hverken må arbejde, gifte sig eller tage en uddannelse. Desuden blev han pålagt at bo, overnatte og tre gange ugentlig melde sig i Sandholmslejren. Men de skrappe restriktioner var ikke rimelige, mente Højesteret, som påpegede, at Elias Karkavandi ikke var til fare for statens sikkerhed. Alligevel vil staten kun give erstatning, hvis Elias Karkavandi kan bevise, at der er blevet handlet uforsvarligt over for ham, oplyser advokaten, som mener, at sagen er principiel. - Der bør automatisk være en sanktion. Det gør, at det offentlige tænker sig om, inden der bliver lavet indgreb over for dig, mig og alle andre mennesker, siger han. Elias Karkavandi kræver en erstatningen på 50.000 kroner. - Det er ikke mange penge. Men vi opfatter det her som en prøvesag på, om man har krav på godtgørelse, når det offentlige har krænket, siger Christian Dahlager. Elias Karkavandi er ikke længere på tålt ophold. Østre Landsret ophævede udvisningen af ham i 2014 på grund af \"karakteren af hans kriminalitet\", og fordi han siden dommen har været straffri. Østre Landsret ventes at afgøre erstatningssagen 31. maj. /ritzau/",
        "metadata": {
            "source": "https://www.berlingske.dk/samfund/iraner-kraever-50.000-for-fem-aar-i-sandholmlejren",
            "image_url": "https://berlingske.bmcdn.dk/media/cache/resolve/image_x_large/image/16/161859/13216338-fgfg.jpg",
            "publication_time": "Torsdag d. 05. maj 2016, kl. 06.03",
            "author": null,
            "related_links": [],
            "attachments": []
        }
    }
}