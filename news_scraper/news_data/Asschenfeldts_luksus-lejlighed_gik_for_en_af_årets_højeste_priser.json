{
    "version": "1.0",
    "document": {
        "id": 8463,
        "title": "Asschenfeldts luksus-lejlighed gik for en af årets højeste priser",
        "content": "Det er hvad forretningsmanden bag forlaget Asschenfeldt - Peter Asschenfeldt - har tjent på sin splinternye luksuslejlighed på Krøyers Plads på Christianshavn i det indre København. Peter Asschenfeldt var nemlig tidligt ude og købte allerede penthouse-lejligheden som projektbyggeri i efteråret 2014. Og da forretningsmanden, der gennem mange år har været et kendt ansigt i medierne, i februar sendte lejligheden på markedet, var pusten ikke gået af den nybyggede ballon. Tværtimod.  For selvom udbudsprisen hed 17 millioner kr. - og dermed lå blandt landets dyreste - skulle der bare 14 dage til, før liebhavermægleren Siesbye Kapsch kunne markere ejerlejligheden med udsigt til Københavns havneløb og Nyhavn som solgt. Prisen endte ifølge tinglysningen, der netop er gået igennem, på 16,5 millioner kr. Det er præcis to millioner kr. mere, end hvad Asschenfeldt gav for den 276 kvadratmeter store lejlighed. Det skriver boligsidenBoliga.dk.  Dermed placerer handlen sig blandt årets hidtil dyreste lejlighedssalg kun overgået af en ejerlejlighed på 267 kvadratmeter på Østerbro i København med udsigt til Holmens Kirkegård. Den blev nemlig solgt i slutningen af januar til 17,3 millioner kr. Liebhaver og luksus Asschenfeldts nu tidligere lejlighed er blandt andet forsynet med lækkerier, de færreste af os kan prale af at have på hjemadressen. Eksempelvis åbner elevatoren direkte ind i lejligheden. Dertil kommer en altan, to store soveværelser og to badeværelser.  Selvom Peter Asschenfeldt, der blandt andet har været i mediernes rampelys på grund af sit private forhold med mediekvinden Maria Hirse samt forretningens økonomiske op- og nedture, nu har forladt området, kan den nye ejer måske også i fremtiden spotte en paparazzi-fotograf på lur. En af nabo-liebhaverlejlighederne ejes nemlig ifølgeBoligaaf hele Danmarks fodboldlegende-par Michael og Siw Laudrup, der tidligere på året kunne glæde sig over at have fået solgt deres villa i københavnerforstaden Vedbæk. Se landets dyreste liebhaver-lejlighederher ",
        "metadata": {
            "source": "https://www.berlingske.dk/privatoekonomi/asschenfeldts-luksus-lejlighed-gik-for-en-af-aarets-hoejeste-priser",
            "image_url": "https://berlingske.bmcdn.dk/media/cache/resolve/image_x_large/image/7/74656/16844909-12.png",
            "publication_time": "Tirsdag d. 04. april 2017, kl. 10.07",
            "author": null,
            "related_links": [],
            "attachments": []
        }
    }
}