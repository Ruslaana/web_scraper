{
    "version": "1.0",
    "document": {
        "id": 20391,
        "title": "Soldater finder de fleste miner",
        "content": "Nedgravede bomber, fra de mest primitive til trådløst styrede bomber på flere hundrede kilo, er den største dræber af soldater i Afghanistan. Det er vejsidebomberne, også kaldet »Improvised Explosive Device« eller IEDere, der sender soldater hårdt kvæstede hjem til en tilværelse som invalider. Det er dem, der får soldater til at frygte for det næste skridt i den grønne zone langs Helmand-floden. Men hvis ikke soldaterne havde held til at finde tre ud af fire nedgravede miner, kunne det stå endnu værre til. Det kom under Hærens demonstration i Oksbøl i går af forsvarets forskellige metoder til at bekæmpe IED-truslen, der helt bogstaveligt gør jord-en livsfarlig at gå eller køre på. Antallet af IEDere vil stige Chefen for operationsdivisionen i Hærens Operative Kommando, oberst Henrik Sommer, forudser, at antallet af IEDere kan stige yderligere, når det stigende antal vestlige og afghanske soldater i Helmandprovinsen i disse måneder øger presset på Taleban og forhindrer bevægelsen i at kæmpe med andre våben end netop IEDerne. Den tidligere britiske chef for den britiskledede kampgruppe i Helmandprovinsen, brigadegeneral Tim Radford, oplyste for nylig til Berlingske Tidende, at den britisk-danske brigade på seks måneder i 2009 stødte på 1.780 IEDere, hvoraf soldaterne opdagede 1.290, inden de eksploderede. Dansk forsvar vil ikke oplyse antallet af IEDere fundet i det danske ansvarsområde, men ifølge Henrik Sommer har Taleban i nogle perioder udlagt hele minefelter omkring de fremskudte danske baser langs Helmandfloden. Den gode nyhed er, at soldaterne finder stadig flere miner. Den dårlige nyhed er, at Taleban lægger stadig flere miner. Procentdelen af IEDere, der bliver opdaget inden eksplosionen, er ikke blevet større, men ligger nogenlunde konstant omkring 75 procent. Netop nu overvejer forsvaret, om man skal forsøge at få politisk accept på et tilbud om en fuldstændig fornyelse af de gamle M113-pansrede mandskabsvogne med ny undervogn og ikke mindst en væsentligt bedre beskyttet bund. Pristilbudet lyder ifølge Berlingske Tidendes oplysninger på 1,5 mia. kr. for 230 køretøjer.",
        "metadata": {
            "source": "https://www.berlingske.dk/nyheder/soldater-finder-de-fleste-miner",
            "image_url": "https://berlingske.bmcdn.dk/media/cache/resolve/image_x_large/image/88/881350/2381610-soldater-finder-de-fleste-miner.jpg",
            "publication_time": "Torsdag d. 25. marts 2010, kl. 22.30",
            "author": "Christian Brøndum",
            "related_links": [],
            "attachments": []
        }
    }
}