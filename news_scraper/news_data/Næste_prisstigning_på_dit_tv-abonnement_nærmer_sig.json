{
    "version": "1.0",
    "document": {
        "id": 20868,
        "title": "Næste prisstigning på dit tv-abonnement nærmer sig",
        "content": "Det er ikke kun sommeren, der kommer nærmere og nærmere. Det gør også en prisstigning på danskernes tv-abonnement. Konkret vil op mod 1,5 millioner danske husstande med et tv-abonnement i den kommende tid få besked om, at prisen på deres tv-pakke får et ekstra nøk opad fra 1. juli – altsåud over de almindelige prisstigningerpå tv-abonnementer. Fra 1. juli har regeringen, SF og De Radikale nemlig besluttet, at der skal lægges mom på tv-pakker. Det har Danmark siden 1978 haft en EU-undtagelse for, så tv har været et af de få steder, hvor man gennem 45 år ikke har betalt moms. Det ændrer sig nu, for regeringen skal bruge penge til atfinansiere aftalen med Kosovo om oprettelse af fængselspladserdér. Den har undervejs sagt, at ændringen var nødvendig af hensyn til EU, menEuropa-Kommissionen har meddelt, at der ikke foreligger noget krav fra EU. Sammenlagt skal der hentes omkring 300 millioner kroner på tv-momsen. Prisforhøjelsen på tv vil dermed lande på 15-20 kroner hver måned for hvert tv-abonnement, afhængigt af tv-pakkens indhold. Altså en ekstraregning for resten af 2025 på 90-120 kroner og i 2026 på 180-240 kroner ud over de almindelige prisstigninger, som man nærmest kan stille sit ur efter at se tikke ind. Tv-distributørerne begynder nu at varsle alle kunderne. »Jeg kan fuldt ud forstå, hvis tv-kunderne undrer sig, når de modtager besked om den kommende prisstigning, men baggrunden er altså, at Folketinget har ændret momsloven,« forklarer Søren Harding, der er formand for Danske Mediedistributører, som er tv-distributørernes brancheorganisation. Han er fortsat meget utilfreds med ekstraregningen til de danske tv-kunder. »Ingen kan være i tvivl om, at dette er til skade for dansk tv. Siden 2017 er antallet af tv-kunder faldet med over en halv million husstande. Når man vælger at pålægge markedet en statsafgift på flere hundrede millioner kroner, kan det kun skubbe på den negative udvikling til skade for kunderne, tv-stationerne, produktionsmiljøet og distributørerne,« siger Søren Harding. Om tv-distributørerne agter at udpensle deres irritation ved at lade statsafgiften figurere specifikt på regningen, ligesom der i dag står »Rettighedsbetaling til Copydan« på manges regninger, vil afhænge af hvert enkelt selskab. ",
        "metadata": {
            "source": "https://www.berlingske.dk/virksomheder/naeste-prisstigning-paa-dit-tv-abonnement-naermer-sig",
            "image_url": "https://berlingske.bmcdn.dk/media/cache/resolve/image_x_large/image/190/1908261/24925399-fra-1-juli-kommer-der-mnedlig-statsafgift-p-dan.jpg",
            "publication_time": "Fredag d. 04. april 2025, kl. 12.04",
            "author": "Thomas Breinstrup",
            "related_links": [],
            "attachments": []
        }
    }
}