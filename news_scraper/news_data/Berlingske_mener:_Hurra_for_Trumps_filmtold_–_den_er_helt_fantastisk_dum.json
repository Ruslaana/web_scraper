{
    "version": "1.0",
    "document": {
        "id": 6205,
        "title": "Berlingske mener: Hurra for Trumps filmtold – den er helt fantastisk dum",
        "content": "Præsident Trumps seneste påhit i sin nødlidende toldkrig mod verden er et forslag om at smække en100 procents toldpå udenlandske film. På trumpistisk vis er modvinden til den amerikanske filmindustri og ikke mindst Hollywood også udråbt til en trussel mod den nationale sikkerhed. Barren for trusler mod nationens sikkerhed er sat i jordhøjde. Præsidenten kan åbenbart ikke se forskel på en Iphone, en Tesla og Babettes Gæstebud. Man kan slet ikke sammenligne film eller tv-produktioner med andre fysiske varer. Derfor er det forståeligt, at præsidenten er uklar om, hvordan en sådan filmtold skal designes.  Når vi går i biografen, køber vi retten til at se en film i den tid, den varer. Hvis vi ser film på Netflix, er der tale om, at vi kan se filmen, så længe vi er abonnenter. Forbrug af film, serier og medier er en service. Derfor er det på en måde en god nyhed, at Trump foreslår en filmtold, for i opgøret om told med Europa har den amerikanske præsident hidtil ladet som, at der kun fandtes Teslaer og Iphones, ikke film og streaming. Når man tæller services med, skrumper USAs handelsunderskud over for EU fra cirka 150 milliarder euro til blot 50 milliarder euro. Trump har en pointe, når han raser over, hvordan EU-landene generer amerikanske streaminggiganter. EU er et kludetæppe af statslig støtte til film og kultur tilsat en stor knivspids åbenlys protektionisme. I Danmark er streamingskatten, hvis formål er at hive penge op af lommen på Netflix og de andre techgiganter, trådt ikraft pr. 1. april. Det er ret og rimeligt, at Trump angriber særskatter på amerikanske streaming- og techgiganter. Det er et dybt indviklet slagsmål, som handler om fordeling af skatteprovenu. Filmtolden er det dummeste svar på den konflikt, man kan tænke sig. Man betaler ikke for at se en fransk eller dansk film, men for hele den store portefølje af film og serier på streamingtjenesterne. Trumps forslag løber øjeblikkelig ind i en indviklet virkelighed. Hertil kommer, at både i forhold til film og serier overser Trump, at der er danske skuespillere i mange amerikanske serier, og at de helt eller delvis optages uden for USA. Toldberegningen bliver blød elastik i metermål. Og hvis man så endelig lagde en told på amerikanske Netflix, vil regningen sandsynligvis ryge videre til de amerikanske forbrugere, medmindre selvfølgelig Netflix dropper at vise udenlandske film i USA. Det kan selvfølgelig også være, at Trump kun ønsker at lægge tolden på film, som vises i biografen og ikke på streaming. Så er filmtolden pludselig en særskat på amerikanske biografer. Netflix, Amazon Prime, Disney+ og HBO Max er tilmed ikke bare nogle af verdens førende streaminggiganter. De er en forlængelse af USAs kulturelle magt i verden, fordi en meget betydelig del af indholdet er skabt af private amerikanske filmselskaber. Overskuddene i streaminggiganterne beskattes dog især i USA.  Hvis Trump rummede nogen fornuft, ville han gå til angreb på EUs dårligt begrundede techskatter ved at åbne en forhandling med henblik på at fjerne skatterne, også hvis den forhandling førte til nogle skattepolitiske indrømmelser over for EU. Nu ikke bare legimiterer Trump europæiske særskatter, men frister hele EU til at sige top. Trumps handelskrig mod hele verden og hans svigt af ikke mindst Europa skal nok give politikere, som ønsker at bremse USAs kulturelle indflydelse i Europa, blod på tanden til deres egne nye tåbeligheder. THOMAS BERNT HENRIKSEN",
        "metadata": {
            "source": "https://www.berlingske.dk/ledere/berlingske-mener-hurra-for-trumps-filmtold-den-er-helt-fantastisk-dum",
            "image_url": null,
            "publication_time": "Mandag d. 05. maj 2025, kl. 20.20",
            "author": null,
            "related_links": [],
            "attachments": []
        }
    }
}