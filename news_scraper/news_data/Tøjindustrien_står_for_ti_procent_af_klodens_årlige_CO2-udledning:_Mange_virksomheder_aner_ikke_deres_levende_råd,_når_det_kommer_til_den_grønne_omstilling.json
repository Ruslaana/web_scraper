{
    "version": "1.0",
    "document": {
        "id": 15199,
        "title": "Tøjindustrien står for ti procent af klodens årlige CO2-udledning: Mange virksomheder aner ikke deres levende råd, når det kommer til den grønne omstilling",
        "content": "Det er mere reglen end undtagelsen i modebranchen, at bæredygtighed er en slags marketingpynt. Det så vi senest, da H&M bragte sig i endnu engreenwashingskandale, fordi deres take-backsystem viste sig at være et marketingstunt. Realiteten er, at ingen modevirksomhed formentlig har en berettigelse ud over nogle få år, hvis den fortsætter i de gamle spor og pynter sig med lånte grønne fjer uden reelt at agere bæredygtigt. I mit arbejde med modebranchen oplever jeg, hvordan sagerne om greenwashing har den uheldige sideeffekt, at mange praktiserer »greenblushing«. Frygten for greenwashingmonstret er stor, og virksomhederne tror fejlagtigt, at de skal være helt i mål, før de fortæller om deres bæredygtighedsaktiviteter. Det skader ikke alene deres forretning, men er også bremseklods for den grønne omstilling, fordi forbrugerne ikke bliver opmærksomme på dem, der faktisk gør en forskel. Man skal i stedet kommunikere åbent og ærligt om sin bæredygtighedsproces. Virkeligheden er jo også, at den proces aldrig slutter, fordi fremkomsten af blandt andet nye teknologier betyder, at man kontinuerligt vil kunne gøre det bedre. Presset på modebranchen er massivt fra alle sider: EU stillernye krav, forbrugerne forlanger i stigende grad bæredygtige produkter, talentkrigen er voldsom, medarbejderne vil have et formål, og banker og investorer har taget de grønne briller på. Og med god grund. Køb og smid væk-tankegangen, som er skabt af hurtigt skiftende trends ogfast fashion, har den konsekvens, at fire femtedele af den globale tøjproduktion ender på lossepladser eller til afbrændinger. Det kan lade sig gøre, fordi tøjet bliver produceret billigst muligt og typisk uden eller med begrænset hensyntagen til miljøet, klimaet og de involverede mennesker. IfølgeVerdensbankenstår industrien for ti procent af den årlige CO₂-udledning på kloden. Tøj er samtidig en af verdens tre mest vand- og arealforbrugende industrier, ansvarlig for mere end en tredjedel af al mikroplast, et enormt forbrug af olie til fremstilling af blandt andet polyester og akryl og uanede mængder af skadelige kemikalier og pesticider, som havner i miljøet. Farvning og blegning af tekstiler er den næststørste forurener efter landbruget. Herhjemme smider vi over halvdelen af vores aflagte tøj direkte i skraldespanden. Men hvordan får vi drejet supertankeren i en bæredygtig retning? Det er på det nærmeste en revolution, der er brug for, men lad os i stedet kalde det en bevægelse – en modebevægelse. Og den er allerede så småt i gang. Fremsynede modevirksomheder – også danske – har taget vigtige bæredygtighedsskridt, og der er stadig flere unge frontløbere, som bygger deres forretning på en rygrad af bæredygtighed. I min undervisning på CBS har jeg har studerende fra hele verden. Hvor blandt andet kinesiske unge for bare et par år siden ikke interesserede sig for bæredygtighed, er de nu dybt optaget af at bringe bæredygtighed tilbage til Kina. Og stort set alle eksamensopgaver har i dag en bæredygtighedsvinkel. Tendensen er tydelig: Der er sket en sand eksplosion i interessen for bæredygtighed og grøn omstilling, som på rekordtid er blevet dén kerne, rigtig mange studerendes og virksomheders verden drejer omkring. Modebevægelsen er dog kun lige startet, og der er hårdt brug for at udvikle nye, cirkulære forretningsmodeller, som gør op med branchens to hovedproblemer: overproduktion og overforbrug. Alle involverede skal bidrage til at forandre status quo, og det skal ske uden at sætte en af dansk økonomis cash cows over styr. Modebranchen er vores tredjestørste eksporterhverv. Branchens værdikæder strækker sig typisk over adskillige kontinenter, og for, at man som brand kan tale om, at et stykke tøj er bæredygtigt, skal man zoome ind på alle dele af værdikæden fra bomuldsmark til butik og skrue helt op for innovationsindsatsen. Hvor bæredygtighed i dag håndteres via forskellige fragmenterede initiativer, skal det fremover været fuldt integreret i, ja ligefrem definerende for, hele værdikæden. Modebranchen har i mange år ikke været særligt reguleret, men for europæiske producenter er dette slut medEU’s strategi for bæredygtige tekstiler, som blev lanceret i 2022, men endnu ikke er endeligt vedtaget. De største spillere kommer til at mærke det først, men fordi de mindre oftest samarbejder med store virksomheder, bliver det gennemgribende for hele industrien. Der er imidlertid risiko for, at enkeltlandes fortolkninger og særregler vil gøre det vanskeligt at operere på tværs af lande, hvilket ellers er en del af branchens dna. Det er allerede sket i Frankrig, som har indført egne regler for producentansvar. Man bør derfor stile efter, at lovgivningen bliver så ensartet som muligt fra land til land. Men ny lovgivning og konkret handling fra blandt andet forbrugere, investorer og innovative iværksættere gør det ikke alene. Der er i høj grad også brug for ny viden. Det er bemærkelsesværdigt, hvor relativt lidt der i dag forskes i modebranchen, når der nu er så hårdt brug for indsigt som udgangspunkt for handling foud for den største transformation af branchen i mange årtier. Brands må vise, at deres forretninger ikke kun er økonomisk bæredygtige. Når man vil opbygge et bæredygtigt modebrand, kan man tilgå opgaven som med enhver anden strategiproces: Forstå de megatrends, der påvirker bæredygtighedsagendaen og er mest relevante for virksomheden og på den baggrund formulere en vision, opstille mål, sikre at organisationen fra top til bund er med, udvikle konkrete initiativer og føre dem ud i livet. Virkeligheden er også, at mange af de mindre virksomheder i branchen ikke aner deres levende råd, når det kommer til at indfri de nye krav om bæredygtighed, som blandt andet tikker ind fra deres store kunder. De står foran et bjerg, der skal bestiges, men har ikke de nødvendige kompetencer og ressourcer til at klatre op. Med store udfordringer følger som bekendt også store muligheder. Den danske modebranche har potentiale til at gå helt i front i den cirkulære modebevægelse og bidrage til at udlægge de solide skinner, som kan føre den globale industri et langt mere bæredygtigt sted hen. Netop dén tilgang kan blive en hovednøgle til udvikling og vækst for danske modevirksomheder i en verden, hvor bæredygtighed bliver »license to operate«. Kathrine Weicker er senior forretningsudvikler i Erhvervshus Hovedstaden og ekstern lektor i Fashion Management ved CBS ",
        "metadata": {
            "source": "https://www.berlingske.dk/kronikker/toejindustrien-staar-for-ti-procent-af-klodens-aarlige-co2-udledning",
            "image_url": "https://berlingske.bmcdn.dk/media/cache/resolve/image_x_large/image/169/1694944/24475276-files-chile-environment-pollution-clothing.jpg",
            "publication_time": "Mandag d. 24. juli 2023, kl. 07.00",
            "author": null,
            "related_links": [],
            "attachments": []
        }
    }
}