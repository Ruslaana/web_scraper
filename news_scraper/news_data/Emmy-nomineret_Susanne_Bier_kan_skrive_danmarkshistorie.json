{
    "version": "1.0",
    "document": {
        "id": 10222,
        "title": "Emmy-nomineret Susanne Bier kan skrive danmarkshistorie",
        "content": "Når den prestigefyldte Emmy-uddeling løber af stablen om under to uger, bliver der muligvis skrevet danmarkshistorie. Succesinstruktøren Susanne Bier kan nemlig komme til at blive den første danske instruktør, som kan prale af både at have vundet en Oscar og en Emmy. Den Oscar-belønnede \"Hævnen\"-instruktør jubler dog allerede over, at hendes miniserie \"Natportieren\" er blevet nomineret til 12 Emmyer. - Uanset hvad så er det bare sindssygt flot at være nomineret. Jeg kommer til at have en fest med det og synes, at det er sjovt, lige meget hvad der sker, siger Susanne Bier. Hun erkender, at konkurrencen er hård om den bevingede, gyldne statuette. De seneste år har der nemlig været lige så meget prestige forbundet med at lave tv, som der tidligere udelukkende har været, når man har lavet spillefilm til det store lærred.  - Der er så dygtige forfattere til tv, historierne er så gode, og jeg tror, seerne nyder et længere format end den typiske spillefilm. Der er plads til mere komplekse emner og karakterer end på film, siger \"Den eneste ene\"-instruktøren og fortsætter: - Tv-markedet er nu lige så prestigefyldt som filmmarkedet, men i et langt mere konkurrencepræget landskab. Derfor har instruktøren, der også var Oscar-nomineret for filmen \"Efter brylluppet\", gjort sig fred med, at det trods de mange nomineringer på ingen måde er givet, at \"Natportieren\" er sikret en Emmy. - De andre i kategorien (limited series, movie or dramatic special, red.) er simpelthen så gode. Så vi kan godt risikere at gå tomhændede hjem, siger Susanne Bier.  Tidligere har den danske filmproducer Tivi Magnusson vundet en Oscar for kortfilmen \"De nye lejere\" i 2010, og i 1999 vandt han en Daytime Emmy for filmen \"Øen i fuglegade\". Susanne Bier kæmper derimod om en Primetime Emmy. Forskellen på de to Emmyer er, at Daytime Emmy bliver uddelt til programmer, der bliver sendt i dagtimerne, hvor den ældre og mere omtalte Primetime Emmy går til programmer, der bliver sendt om aftenen. Hun er altså den første danske instruktør, der kan vinde både den og en Oscar, som hun vandt for \"Hævnen\" i 2011. Om Susanne Bier skal være den første danske instruktør, der får en mage til sin Oscar-statuette, bliver afgjort den 18. september, når Emmyerne for 68. gang bliver uddelt i Los Angeles i Californien.  /ritzau/FOKUS",
        "metadata": {
            "source": "https://www.berlingske.dk/kultur/emmy-nomineret-susanne-bier-kan-skrive-danmarkshistorie",
            "image_url": "https://berlingske.bmcdn.dk/media/cache/resolve/image_x_large/image/11/111195/14669340-susanne-bier---201609081435234.jpeg",
            "publication_time": "Torsdag d. 08. september 2016, kl. 15.57",
            "author": null,
            "related_links": [],
            "attachments": []
        }
    }
}