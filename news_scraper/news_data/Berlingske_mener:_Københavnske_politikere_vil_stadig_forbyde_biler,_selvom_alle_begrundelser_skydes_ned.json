{
    "version": "1.0",
    "document": {
        "id": 8748,
        "title": "Berlingske mener: Københavnske politikere vil stadig forbyde biler, selvom alle begrundelser skydes ned",
        "content": "En enig Borgerrepræsentation i København besluttede i maj 2023 at arbejde for at få allebenzin- og dieselbilerhelt ud af byen i 2030. For de fleste almindelige mennesker, der til daglig færdes i byen, var det en verdensfjern idé. Borgerne tænkte, at det var nok en af de finker, der ofte ryger af panden inde på rådhuset. Det bliver næppe til noget, slog de fleste sig til tåls med. Men den verdensfjerne idé støttes her halvandet år senere stadig af et flertal i Borgerrepræsentationen med miljøborgmester Line Barfod (EL) i spidsen. Det er bemærkelsesværdigt i lyset af, at det ene argument efter det andet for at smide benzin- og dieselbiler ud af København bliver pillet fra hinanden. Senest er det påvist, at udsmidningen af de fossile biler ikke har nogen nævneværdigsundhedsmæssig effekt. Hensynet til klimaet var det oprindelige kongeargument for Københavns bilfjendske politik. Det argument har hele tiden været tyndt. Udledning af klimagas er et globalt problem, der skal løses på højest muligt niveau, helst internationalt og helst i form af en ensartet afgift på udledning af klimagas. En selvstændigkommunal klimapolitikoven i den europæiske og nationale klimapolitik medfører en uhensigtsmæssig dobbeltregulering, der forøger omkostningerne ved den grønne omstilling. En rapport fraErnest & Youngvurderer da også, at et bilforbud i 2030 vil være samfundsøkonomisk urentabelt. Altså, det er ikke pengene værd, heller ikke når klimaeffekter medregnes på plussiden. Eksperter har iP1 på DRvurderet, at et bilforbud vil være »de dyreste CO₂-reduktioner i danmarkshistorien«. Men så er der jo sundhedsargumentet. Luften i København er fyldt med sundhedsskadelige partikler, der fører til for tidlige dødsfald. Her kan et forbud mod fossile biler da hjælpe? Det kan det ikke i noget nævneværdigt omfang, viser en»Evaluering af skærpede miljøzoner for dieselpersonbiler«udarbejdet af Aarhus Universitet. Det lyder overraskende. Det skyldes, at kun en mindre del af partikelforureningen kommer fra biler. Det meste kommer fra udlandet og fra brændeovne. Den partikelforurening, der stammer fra biler, kommer fra dæk og bremser, ikke så meget fra de fossile brændsler. Bilernes beskedne bidrag til partikelforureningen bliver ikke væsentlig formindsket af skift fra benzin- til elbiler. Elbiler har både dæk og bremser. Så burde sagen med forbud mod benzin- og dieselbiler København vel være lagt død? Det er den ikke. Da Line Barfod (EL) blev præsenteret for rapporten om, at bilforbuddet ville være samfundsøkonomisk urentabelt, gjorde det ikke indtryk. Hun vil fortsætte med planerne om et fossilt bilforbud i 2030, udtalte hun i den P1-udsendelse, hvor økonomer talte om de dyreste CO₂-reduktioner i danmarkshistorien. Ja, hun vil end ikke regne på økonomien i forslaget. Line Barfod møder nyheden om den manglende effekt for sundheden med manglende refleksion.Hun erkender, at sundhedsgevinsten formentlig er behersket: »Men uanset størrelsen synes jeg, at ethvert menneskeliv er rigtig vigtigt.« Pointen i rapporten var netop, at effekten på dødsfald var tæt på nul. Line Barfoed er argumentresistent eller måske totalt ligeglad med argumenter. Er det had til biler eller en slags religion, der driver værket på Københavns Rådhus? Det bør de københavnske vælgere tænke over frem mod kommunalvalget næste år. OLE P. KRISTENSEN ",
        "metadata": {
            "source": "https://www.berlingske.dk/ledere/berlingske-mener-koebenhavnske-politikere-vil-stadig-forbyde-biler-selvom",
            "image_url": "https://berlingske.bmcdn.dk/media/cache/resolve/image_x_large/image/184/1844551/24809015-line-barfod-enhedslisten-er-teknik--og-miljborg.jpg",
            "publication_time": "Onsdag d. 09. oktober 2024, kl. 16.29",
            "author": null,
            "related_links": [],
            "attachments": []
        }
    }
}