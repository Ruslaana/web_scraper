{
    "version": "1.0",
    "document": {
        "id": 514,
        "title": "Politisk flertal vil gøre helårscamping lovlig i forsøgsordning",
        "content": "Der tegner sig et politisk flertal for, at helårscamping i en forsøgsperiode på to år skal være lovligt i Danmark. Ændringen skal dog kun gælde fem procent af en campingplads' belægning. Det skriver TV 2 Kosmopol. Lovforslaget blev fremsat torsdag. Ifølge TV 2 Kosmopol har alle Folketingets partier tilkendegivet, at de bakker op om det. Særligt campingpladsen Corona Camping udenfor Køge har været central i debatten om at ændre reglerne for helårscamping. Ejer Susanne Farnø siger til Ritzau, at hun er glad for, at der nu er kommet fokus på at ændre reglerne. At forslaget kun omfatter fem procent af belægningen er dog langtfra nok for hendes campingplads, mener hun. »Jeg synes, det er fantastisk, at man åbner op for retten til, at nogle kan bo hele året på campingpladsen. Men det skulle være op til den enkelte campingejer at bestemme.« På Corona Camping er der omkring 80 campister, hvoraf en stor del gerne vil bo der hele året ifølge Susanne Farnø. Med en eventuel ny lov vil det kun være få personer, der kan få lov til helårscamping. SF støtter lovforslaget, men vil ikke op på mere end fem procent, understreger landdistrikts- og øordfører Theresa Berg Andersen. »Vi mener, camping er et sted, hvor man tager hen og er i en kortere periode.« »Hvis man åbnede helt og aldeles for helårscamping, går vores bekymring på, at kommunerne vil bruge campingpladserne til at genhuse og indlogere socialt udsatte, der mangler et sted at bo. Og det ønsker vi ikke,« siger hun. Lovforslaget skal give kommunerne mulighed for at tillade udvidet vintercamping i to sæsoner i en forsøgsordning. Ordningen omfatter kun campingpladser, der allerede har tilladelse til vintercamping. I dag er der regler om, at ophold på campingpladser i vinterperioden fra den 1. november til den 28. februar kun må vare op til 15-20 dage. Der lægges i lovforslaget op til, at fem procent af en campingplads' enheder må udlægges til helårscamping – og at tilladelse til dette skal godkendes i den pågældende kommune. Loven forventes at træde i kraft 1. juni 2023. Den bliver automatisk ophævet 1. marts 2025, fremgår af lovforslaget. De cirka 80 fastliggere på Corona Camping havde til klokken 12 den 15. februar til at slutte deres ulovlige helårscamping. Da embedsmænd fra kommunen mødte op på pladsen for at tjekke, om påbuddet var overholdt, kunne de konstatere, at beboerne stadig agtede at blive boende. Ifølge Susanne Farnø kæmper Køge Kommune for at få fastliggerne væk fra campingpladsen, men hun og mange andre fortsætter kampen, understreger hun. /ritzau/",
        "metadata": {
            "source": "https://www.berlingske.dk/politik/politisk-flertal-vil-goere-helaarscamping-lovlig-i-forsoegsordning",
            "image_url": "https://berlingske.bmcdn.dk/media/cache/resolve/image_x_large/image/165/1650378/24356499---20230226103247633_orgjpg.jpeg",
            "publication_time": "Søndag d. 26. februar 2023, kl. 10.49",
            "author": null,
            "related_links": [],
            "attachments": []
        }
    }
}