{
    "version": "1.0",
    "document": {
        "id": 21088,
        "title": "Frank Jensen var på »noget psykofarmaka« efter skandalen. Nu har han noget at lære os alle",
        "content": "Frank Jensen er kommet videre. Han har ikke mindst frigjort sig fra de fordomme, han længe forestillede sig omverdenen havde. »Man tror selv, når man møder andre mennesker, at de tænker (påred.)detog kundet, sådan er det ikke,« siger den tidligere overborgmester i podcasten »Et kapitel for sig«. Om han helt har ret, vil jeg stille mig tvivlende over for. For du og jeg ved jo godt, kære læser, hvad han mener med »det«. Jeg tænker selv først og fremmest på »det«, når jeg støder på hans navn eller ansigt. Frank Jensen henviser i citatet selvfølgelig til de sager, der i efteråret 2020 resulterede i hans afgang fra posten som overborgmester i København. En række #metoo-sager, som strækker sig helt tilbage fra slutningen af 1990erne indtil 2019. Mest berømt er beskyldningerne om, at han har slikket flere kvinder i øret, blandt andresangeren Annette Heick, der har fortalt, hvordan Frank Jensen slikkede hende i øret efter et arrangement, hvor hun var hyret som konferencier. Men Frank Jensen er og har været meget andet og mere end det, og over tre afsnit lader den yderst kompetente journalist Anne Sofie Kragh ham selv stille sig frem i lyset. Forholdet til forældrene er et gennemgående tema i fortællingen om Frank Jensens liv.Fold sammenLæs mereFoto: Asger Ladefoged. Vi bliver taget med tilbage til hans opvækst med mor, far og tre brødre i Øgadekvarteret i Aalborg, hvor der er ridderkampe med skrællede juletræsstammer. Hvor der er nærhed og fællesskab. Han vokser op som familiens legebarn, som ikke er tynget af store forventninger. For som en skolelærer har meddelt forældrene, er Frank skikkelig og flink »men opfundet den dybe tallerken, det har han ikke«. Forholdet til forældrene er et gennemgående tema i fortællingen om Frank Jensens liv. Fra en interesse for Socialdemokratiet fremelsket af farens engagement i partiet, til et lettelsens suk ved deres endnu positive syn på ham efter den store nedtur. »Jeg har altid gerne villet gøre mine forældre tilfredse med mig,« siger Frank Jensen, og det kan så sandelig mærkes. Hvad der selvfølgelig har været definerende for Frank Jensen, er livet i politik. Livet i Socialdemokratiet. Uhøjtideligt gennemgår han magtkampen mellem Svend Auken og Poul Nyrup Rasmussen. Hvordan han slet og ret satsede på den forkerte hest. Foruden at være Frank Jensens personlige historie, er det også danmarkshistorie. Og for en lytter som mig, der er født i 1991, året før Auken tabte til Nyrup, er det både lærerigt og rørende at høre historien fra en, der ikke bare var vidne til den, men var med til at skrive den. Frank Jensens beskrivelse af at blive ringet op med beskeden om at have tabt formandsvalget til Helle Thorning-Schmidt i 2005 er især hjerteskærende. Han var hjemme med sin kone, Jane, og umiddelbart efter telefonopkaldet gav han sig til at øve videre på den eneste tale, han havde skrevet til anledningen. Sin vindertale. Hans kone må gribe ind og vælte ham ud af fornægtelsen: »Stop nu, Frank«. Herefter indfinder nederlaget sig, og han er de næste par år »ham, der tabte« på Christiansborg. Anne Sofie Kragh er journalist, forfatter og foredragsholder og står blandt andet bag biografien »De første år« om statsminister Mette Frederiksen. Nu er hun vært på programmet »Et kapitel for sig« på Radio 4.Fold sammenLæs mereFoto: Mathias Svold. Det er så sandelig sandt, at Frank Jensen ikke kan reduceres til #metoo-sager, men det er svært at abstrahere fra dem i historien om hans liv. Især når historien kredser om fest. Ganske pudsigt fortæller journalist og vært Anne Sofie Kragh, at hun selv deltog til en socialdemokratisk valgfest på Jazzhouse i 2005, da Mogens Lykketoft tabte til Anders Fogh Rasmussen. Hun fortæller, at hun sågar stod klos opad Frank Jensen den aften. Tæt nok til at kunne mærke, hvordan det gibbede i ham, da Lykketoft meddelte sin afgang. »Slikkede han så på hende?« er en tanke, der ikke holder sig væk helt af sig selv. Omend tankens indtrængen er kortvarig. I 2020 bebudede Frank Jensen, at han »fremover ønsker at være en del af løsningen og ikke problemet«. Udmeldingen var dengang præmatur på grænsen til det komiske, da den fulgtes ad med artikler på tværs af mediebilledet, med ord som »seriekrænker« og »Slikke-Frank«. Men måske er det Frank Jensen, der ler sidst. Hvad skulle man ellers kalde det, når han så rundhåndet og åbent deler ud af sine erfaringer, sit følelsesliv, bearbejdningen af sine traumer og sine unikke observationer fra et ståsted, hvor kun ufatteligt få af os har stået? Han fortæller om stress, søvnløse nætter og ptsd-lignende symptomer, der driver ham til at søge lægehjælp, hvor han ordineres »et eller andet psykofarmaka«. Af sin svigerdatter ordineres han et krav om at blive ved med at tale om det, og til det finder han en præst. Haneren del af løsningen, når han giver os indsigt, så vi alle kan lære af hans fejl. Især når han vælger at lade sine forsmåede følelser være irrelevante. Frank Jensen holdt med Auken i det historiske formandsopgør hos Socialdemokraterne. Det valg blev definerende.Fold sammenLæs mereFoto: Claus Bjørn Larsen/Ritzau Scanpix. De er der, selvfølgelig, de forsmåede følelser. Det er man heller ikke i tvivl om, når han konsekvent beskriver det som »det, jeg blev beskyldt for«, men han afstår fra behovet for at forklare sig selv. Han lever med, at det var det, der skete. Det har han lært. Så nu er det vores tur til at lære noget af ham. »Vi er slået i samme bås allesammen. Vi er i hartkorn allesammen. #Metoo har ligesom defineret nogle personer, og så er det, uanset hvad det er, beskyldningerne, de er, så er du bare en #metoo-person,« siger han blandt andet, som jo både er sandt og tankevækkende, uanset hvad man så måtte mene om #metoo. Frank Jensen selv har ros tilovers for #metoo. Han finder det positivt, at vi er blevet mere formelle, både når vi er professionelle og i vores fritid. For ingen skal gå krænkede hjem. »Et kapitel for sig« er et formidabelt portræt af den tidligere overborgmester som menneske, politiker og angrende krænker. Og overskriften »På trods kom han videre«, som Frank Jensen giver sig selv til sidst, er både passende og fair. »Et kapitel for sig«, tre afsnit af 36-61 minutter. Vært: Anne Sofie Kragh. Gæst: Frank Jensen. Klipper: Leo Peter Larsen.Radio 4.",
        "metadata": {
            "source": "https://www.berlingske.dk/kultur/frank-jensen-var-paa-noget-psykofarmaka-efter-skandalen-nu-har-han-noget-at",
            "image_url": "https://berlingske.bmcdn.dk/media/cache/resolve/image_x_large_vertical/image/188/1888166/24887635-tidligere-overborgmester-i-kbenhavn-frank-jensen.jpg",
            "publication_time": "Tirsdag d. 11. februar 2025, kl. 06.03",
            "author": "Aminata Corr Thrane",
            "related_links": [],
            "attachments": []
        }
    }
}