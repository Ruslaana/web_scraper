{
    "version": "1.0",
    "document": {
        "id": 21213,
        "title": "De store stjerner er for alvor tilbage. Men denne gang har en ny gruppe fået magten over dem",
        "content": "Vi står helt tæt på den røde løber. Så tæt, at lugten fra sidemandens sved og parfume overstiger luften fra den nærliggende kanal, der fragter de kendte til paladset på Venedig Filmfestival. I dag er det Lady Gaga og Joaquin Phoenix, der skal komme sejlende. »Jeg har helt svedige håndflader,« siger min sidemand. Og det er næppe på grund af solskinnet. Superstjernerne er tilbage. Og med dem kommer også det, der skaber dem: fankulturen. Universet omkring Taylor Swift er bare ét eksempel. Sangerinden fra Pennsylvania ville intet være uden de tusindvis af Swifties, der følger hende Jorden rundt, kan hendes tekster udenad og leder efter hemmelige koder i alt, hvad stjernen foretager sig. Den aktuelle festival i Venedig er et andet eksempel. Her har hele A-kæden af Hollywoods største navne danset hen ad den røde løber gennem den seneste uge. Fra Brad Pitt til George Clooney. Fra Cate Blanchett til Richard Gere. Og da jeg selv nærmest snublede ind i Ethan Hawke uden for tennisklubben på den ø, hvor filmstjernerne holder til, fik jeg selv syn for sagen. Den amerikanske skuespiller Richard Gere og hans partner, Alejandra Silva, deltog også på Venedig Filmfestival denne uge. Gere gav blandt andet en masterclass.Fold sammenLæs mereFoto: Ettore Ferrari/EPA/Ritzau Scanpix. Vi lever i superstjernernes tid. Igen, kan man sige. Det samme gør Signe Lilja, der er kulturformidler … og fangirl. »Fankultur og superstjerner var en kæmpestor ting i 00erne. Dengang var jeg stadig ret ung og havde fyldt mit værelse med plakater af Justin Timberlake, Britney Spears og Christina Aguilera. De tre navne havde enorme fanskarer omkring sig.« Men senere gik dyrkelsen i sig selv igen, mener Lilja. De sociale medier betød, at alle kunne være deres egne stjerner. Man fik et nyt lag af kendisser: influencerne. Og dermed blev der flere, man kunne dyrke på de forskellige platforme, og færre, der dyrkede de helt store. Det er ved at ændre sig nu. Og det er både godt og skidt. Helle Kannik Haastrup fra Københavns Universitet er en af dem, der har forsket i vores dyrkelse af superstjerner. Siden sidste weekend har den danske professor i film- og mediestudier betragtet filmfestivalen i Venedig – og hun er imponeret. 38-årige Stefani Joanne Angelina Germanotta, bedre kendt som Lady Gaga, er primært kendt som amerikansk sanger, men hun har nu flere skuespillerroller på cv'et. Mest kendt er hendes rolle i »A Star Is Born« fra 2018. Hendes første rolle var (meget kort) i »Sopranos«.Fold sammenLæs mereFoto: Ettore Ferrari/EPA/Ritzau Scanpix. »Jeg vil kalde det, som vi ser i Venedig, forgold glamour-Hollywood. Det er simpelthen de største stjerner, du kan finde, der står på den røde løber i år. Cate Blanchett, Angelina Jolie, Brad Pitt, George Clooney.« Jeg fornemmer, at hun kunne fortsætte rækken. Ifølge Helle Kannik Haastrup handler det om, at filmfestivalerne allesammen konkurrerer om vores opmærksomhed. Den kamp kan man vinde på mange måder. Venedig smider det sikre kort. De går efter guldet: »Du kan se en tydelig positionering mellem filmfestivalerne. Hvor Cannes satser på modeller og influencere, går Venedig efter Hollywood-guldet,« siger Haastrup. Hvis man stadig tror, at stjernerne bare kommer til Venedig for sjov, skal man se på iscenesættelsen, siger hun. Intet er overladt til tilfældighederne. Alt er lækkert. »Det er en virkelig stor rød løber, de har i Venedig, og den bliver optaget fra alle tænkelige vinkler. Det er lige før, der er en drone. Alt er sat ind for at lave superflotte og dynamiske billeder. Ingen har set de film, som stjernerne promoverer, og de er heller ikke rigtig blevet anmeldt. Det er ren pr.« Spørgsmålet er selvfølgelig, om det er godt eller skidt at dyrke de store stjerner. Signe Lilja begynder et andet sted. Hun mener, at det er naturligt: »Når verden er i krise, har vi ekstra meget brug for at lede efter underholdning og afledning. Og her er fankultur og Hollywood et godt sted at se hen,« siger hun. For hende personligt har det været meget givende at være fan af nogen. »Det giver et fællesskab. Og for dem, der virkelig dyrker noget, giver det også en masse oplevelser. Som K-pop-fan har jeg dyrket nogle utrolig gode værdier sammen med de andre fans. Det handler om sammenhold, venskab og tryghed. I modsætning til 90ernes fankultur, der dyrkede sex, drugs and rock'n'roll,« siger Signe Lilja og får mig med ét til at føle mig meget gammel. Lilja bliver bakket op af den amerikanske skribent, der kalder sig The Idea Zone på mediet Medium. Han trækker en direkte linje mellem vores urgamle behov for at dyrke guder til vores nuværende fascination af kendte mennesker. Selv i det antikke Grækenland dyrkede man de største tænkere. I jægersamfundet var det den stærkeste, vi så op til. Men, skriver han, det var først under den industrielle revolution, at vi for alvor begyndte at kapitalisere og dyrke kendte mennesker. »Dyrkelsen af Napoleons slag og de romerske gladiatorer gav os noget tiltrængt adrenalin i det repetitive fabriksagtige liv, vi havde under den industrielle revolution. Mozart havde sine begejstrede fans, og Franz Liszts koncerter skabte massehysteri blandt hans kvindelige tilhørere,« skriverThe Idea Zone. Tilda Swinton har mere end 106 roller på sit cv. I Venedig promoverede hun sin film »The Room Next Door«. Efter hendes optræden på den røde løber blev der skrevet flere artikler om de lyseblå stiletter af kalvelæder, som hun havde på.Fold sammenLæs mereFoto: Fabio Frustaci/EPA/Ritzau Scanpix. Men der er også noget mørkt over fankulturen, skriver The Idea zone. »En del af fankulturen bygger også på misundelse – og den kan hurtigt blive sur. Tænk på Mark Chapman. Hans begejstring for John Lennon tog et mørkt sidespring, da sangeren sagde, at han var 'større end Jesus', hvilket var en af grundene til, at Chapman slog Lennon ihjel.« »Fans i dag har meget magt,« supplerer Signe Lilja. »Det kan man for eksempel se i diskussionen om filmen 'It Ends with Us', som mange var sure på allerede inden premieren. Der gik næsten sport i at have sit eget unikketakepå den historie. Der var især en TikTokker, der hedder Bebetter, som fik enormt meget opmærksomhed på at rakke Blake Lively ned. Nu er hadet så vendt mod ham,« fortæller Signe Lilja og konstaterer: »Den kollektive samtale er blevet enorm. Men lige så meget som man dyrker superstjernen, lige så meget dyrker man jothe takedown(når de skal pilles ned,red.).Jeg siger ikke, at fans går og venter på, at nogen falder, men lige så snart en stjerne tager et forkert skridt, så er de klar. De berømte skal virkelig gå balancegang.« Det hænger også sammen med, at fans har meget at sige i dag. »Engang var det medierne, der havde den magt, men nu ligger den hos folket. Vi ved godt, at det er voreslikes, som skaber berømmelsen. Vi ved godt, at det er det indhold, vi laver, der gør stjernerne større.« Det er godt at vide i køen til Venedig. Efter at have stået helt tæt med 1.000 fremmede mennesker i en times tid vælger jeg at give op. Da jeg går op ad asfaltvejen, der fører mig væk fra paladset, hører jeg et kollektivt råb bag mig. 1.000 stemmer, der råber de samme navne. Stjernerne er ankommet.",
        "metadata": {
            "source": "https://www.berlingske.dk/skaerm/de-store-stjerner-er-for-alvor-tilbage-men-denne-gang-har-en-ny-gruppe",
            "image_url": null,
            "publication_time": "Lørdag d. 07. september 2024, kl. 09.29",
            "author": "Sarah Iben Almbjerg",
            "related_links": [],
            "attachments": []
        }
    }
}