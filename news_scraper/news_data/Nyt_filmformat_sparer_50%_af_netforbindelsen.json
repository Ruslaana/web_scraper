{
    "version": "1.0",
    "document": {
        "id": 15923,
        "title": "Nyt filmformat sparer 50% af netforbindelsen",
        "content": "Internetgiganten Google gør klar til at indføre nye film- og fotoformater, som fylder langt mindre på nettet, og som derfor bliver hurtigere at hente og se. Allerede senere i år vil den Google-ejede netfilmtjeneste YouTube indføre det nye VP9-filmformat, der er udviklet af Google selv og vil blive stillet gratis til rådighed for alle. Det vil ifølge Google betyde, at en gennemsnitlig film kun vil fylde omkring halvdelen af, hvad en film fylder i dag. Og da netop film og filmvisning udgør en betragtelig del af internettrafikken, vil der dermed være megen kapacitet at spare. Færdigt 17. juni VP9-formatet komprimerer filmens størrelse uden mærkbart at ændre på den visuelle kvalitet og er såkaldt open source-teknologi, som frit kan anvendes af alle uden at skulle betale afgift. I dag er det dominerende videoformat H.264, der bruges til både HD-TV-udsendelser og Blu-ray-diske. De sidste tekniske detailler i VP9 skal på plads 17. juni. Derefter vil Google sikre, at Googles eget internetprogram, Chrome, automatisk kan vise film i VP9-formatet, og YouTube vil bruge VP9 som en del af de mange nye filmkanaler, som YouTube er i færd med at bygge op. Der bliver dagligt vist fire milliarder filmklip på YouTube. På en måned viser YouTube seks milliarder timers film. Ifølge Google blev mere end 51 procent af al verdens internettrafik i 2011 brugt på at vise film. Betragteligt højere hastighed »Med et codec (format,red.) som VP9 kan vi øge Internettets størrelse betydeligt, og vi kan øge hastigheden på Internet betragteligt,« siger Matt Frost, der er produktansvarlig for Googles Chrome-netmediehold, til den amerikanske nyhedstjeneste CNet. Afgørende for succesen med det nye VP9-format er dog, at mobiltelefoner, tavlecomputere med mere kan håndtere det. De chips, der sidder i dette udstyr, skal nemlig kunne afkode videofilmen, så den vises korrekt og hurtigt, uden at det samtidig dræner de i forvejen skrøbelige batterier helt. VP9 skal også ud at konkurrere mod H.264s afløser, H.265, som netop er kommet, og som også er gratis. Den er efter sigende lige så effektiv til at komprimere film. Også nyt billedformat Også et nyt billedformat er på vej, WebP, igen udviklet af Google gennem samme teknik, som ligger bag VP9-filmformatet. WebP sparer ifølge Google også omkring 50 procent af størrelsen i forhold til et af de traditionelle billeder i JPEG- eller JPG-format, og eftersom Google også selv skal betale for den båndbredde, som netgigantens servere brugere, giver mindre datamængder et stort incitament til at få bragt størrelserne på billeder og film ned. Google begyndte for snart to måneder siden at bruge WebP-formatet på sin Google -applikation til Android, og siden er der ifølge internetgiganten sparet store mængder data, flere terabyte om dagen, som ikke skal overføres via nettet. Også det sociale netværk Facebook er begyndt at eksperimentere med WebP og har henvendt sig til Mozilla-organisationen, som udvikler Firefox-programmet, for at få Firefox til at kunne vise WebP-billeder. Også WebP er på udviklingsplanet, men Google håber, at WebP en dag vil kunne afløse JPG- og PNG-formaterne, som er de mest brugte billedformater. Men det tager fem gange så lang tid at gemme et billede i WebP-format som i JPG-format, og det tager 1,3 gange så lang tid at afkode og dermed vise det. WebP kan ligesom PNG håndtere transparente områder i et billede, som derved bliver gennemsigtige, og det sker som med PNG uden at miste kvalitet. JPG-billedformatet understøtter ikke gennemsigtighed. Når billeder komprimeres for at blive mindre i størrelse, bruges der avancerede, matematiske algoritmer til at regne ud, hvor i billedet der kan fjernes data, uden at det kan ses.",
        "metadata": {
            "source": "https://www.berlingske.dk/videnskab/nyt-filmformat-sparer-50-af-netforbindelsen",
            "image_url": "https://berlingske.bmcdn.dk/media/cache/resolve/image_x_large/image/33/330276/6443056-pix-vp9.jpg",
            "publication_time": "Mandag d. 27. maj 2013, kl. 08.00",
            "author": "Thomas Breinstrup",
            "related_links": [],
            "attachments": []
        }
    }
}