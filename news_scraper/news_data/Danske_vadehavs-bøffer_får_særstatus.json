{
    "version": "1.0",
    "document": {
        "id": 16681,
        "title": "Danske vadehavs-bøffer får særstatus",
        "content": "Glem alt om eksklusivt kobekød og moderigtige tunbøffer. Kødet fra de såkaldte vadehavs-køer, som græsser på den jyske vestkyst, har nemlig opnået særlig EU-beskyttelse, så det nu er et varemærke på samme niveau som champagne fra Frankrig, parmesanost fra Parma og fetaost fra Grækenland. Og dét er altså en nyhed, der får de vestjyske kvægopdrættere til at juble: - Det giver os et godt stempel på et godt produkt, som vi har, siger Andreas Andreasen, der repræsenterer en sammenslutning af lokale landmænd, ifølge Reuters. Andreas Andreasen håber, at EU-blåstemplingen kan betyde større eksport af vadehavs-kød. - Vi ansøgte om denne godkendelse, så det kunne blive kendt mere bredt, siger han. Saltvand giver kraftfuld smag Den såkaldte »beskyttede oprindelsesbetegnelse« omfatter kød fra det holstenske kvæg, der er opdrættet i marsken ved Vadehavet. Tidevandets skift ved Vadehavet siges at give kødet en særlig saltet smag. Ifølge Reuters går traditionen 1.000 år tilbage i tiden. - Kokke har fortalt os, at smagen tydeligt adskiller sig fra kød fra andre køer - en mere kraftfuld smag, siger Andreasen. Ifølge Fødevareministeriet skal en blindsmagning have vist, at vadehavs-kødet er saftigere, mere mørt og mere velduftende end konventionelt oksekød. To oste og gulerødder på listen Siden EU-ordningen om beskyttede, geografiske fødevarer blev indført i 1992 er mere end 1.000 sådanne oprindelsesbetegnelser blevet registreret. Tanken er, at beskyttede navne sikrer autentiske produkter fra forskellige geografiske områder. Kødet fra vadehavs-køerne er det fjerde danske produkt, der får tildelt EU-beskyttelsen. De tre andre er Danablu ost, Esrom ost og Lammefjordsgulerødder. Anerkendelsen af kødet fra Vadehavet kan desuden ses som et plaster på et syv år gammelt, dansk sår. I 2005 var Danmark en af Europas største producenter af fetaost, men blev tvunget til at stoppe med at bruge navnet »feta«, efter den EU-Kommissionen tildelte Grækenland eneret til ordet. I dag hedder dansk feta derfor salatost eller ostetern.",
        "metadata": {
            "source": "https://www.berlingske.dk/samfund/danske-vadehavs-boeffer-faar-saerstatus",
            "image_url": "https://berlingske.bmcdn.dk/media/cache/resolve/image_x_large/image/39/391591/5386594-dkdengang.jpg",
            "publication_time": "Mandag d. 23. juli 2012, kl. 21.56",
            "author": null,
            "related_links": [],
            "attachments": []
        }
    }
}