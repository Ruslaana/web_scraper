{
    "version": "1.0",
    "document": {
        "id": 19344,
        "title": "Terrordømte Uwe Jensen vil til Danmark",
        "content": "Tidligere folketingsmedlem for Fremskridtspartiet Uwe Jensen vil søge om en international fangeoverførsel til Danmark fra USA, hvor han afsoner en straf for våben- og narkohandel. - Jeg vil gerne hjem og vil ansøge om en international fangeoverførsel i maj, siger Uwe Jensen til JydskeVestkysten. Uwe Jensen blev i 2006 idømt 14 års fængsel for medvirken til en byttehandel, hvor russiske våben blev solgt til gengæld for colombiansk kokain. Våbnene skulle bruges af en colombiansk oprørsbevægelse, som amerikanerne betragter som en terroristbevægelse. Den sønderjyske tidligere politiker er ifølge avisen fyldt 75 år. En fangeoverførsel skal godkendes af det amerikanske justitsministerium og de føderale fængselsmyndigheder, og også det danske justitsministerium skal sige god for, at Uwe Jensen, der ikke længere er dansk statsborger, kan afsone resten af sin straf i et dansk fængsel. /ritzau/",
        "metadata": {
            "source": "https://www.berlingske.dk/samfund/terrordoemte-uwe-jensen-vil-til-danmark",
            "image_url": "https://berlingske.bmcdn.dk/media/cache/resolve/image_x_large/image/75/750862/3983317-uwe.jpg",
            "publication_time": "Søndag d. 10. april 2011, kl. 15.09",
            "author": null,
            "related_links": [],
            "attachments": []
        }
    }
}