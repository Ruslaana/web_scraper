{
    "version": "1.0",
    "document": {
        "id": 15315,
        "title": "Journalistisk praksis",
        "content": "Etnologen Karen Schousboe er chokeret. Ikke over, at en ansættelsessamtale for en ny dansk præst i Berlin er gået skævt, fordi den indebar nærgående spørgsmål om en kandidats politiske sympatier og afsløringer af ansættelsesmyndighedens inkompetence. Nej, Karen Schousboe er chokeret over, at Weekendavisen viderebringer historien. »Artiklen refererer heri fra ansættelsessamtaler ved kirken ved hjælp af interviews med den daværende næstformand samt en af kandidaterne til stillingen som sognepræst. Dette er en utilgivelig journalistisk praksis,« erklærer Schousboe. I den udstrækning, en avis skal have en journalistisk praksis, må denne bestå i at komme så tæt på sandheden som muligt ved at gå til kilderne. Når disse oven i købet er navngivne, er de til at kontrollere. Men den slags praksis har man måske ikke blandt etnologer? Eller er det bare ubehageligt for Schousboe at blive konfronteret med, at hendes ligesindede slet ikke er pæne mennesker alligevel?   ",
        "metadata": {
            "source": "https://www.berlingske.dk/groft-sagt/journalistisk-praksis",
            "image_url": "https://berlingske.bmcdn.dk/media/cache/resolve/image_x_large/image/6/69896/6619851-groft-sagt-edith-thingstrup-hoved.jpg",
            "publication_time": "Lørdag d. 25. juli 2015, kl. 20.00",
            "author": null,
            "related_links": [],
            "attachments": []
        }
    }
}