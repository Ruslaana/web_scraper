{
    "version": "1.0",
    "document": {
        "id": 4329,
        "title": "Share Now lukker i København",
        "content": "Delebiltjenesten Share Now lukker i København efter ni år på vejene. Det sker 29. februar 2024, og indtil da kan man fortsat bruge bybilerne, som man plejer. Det oplyser Arriva Danmark, som siden starten i 2015 har stået bag Share Now, der indtil 2018 hed Drive Now. Lukningen kommer, fordi selskabet vil fokusere på sin kerneforretning, altså bus- og togdrift. »Vi er enormt stolte af at have bidraget til udviklingen af byen og mobiliteten for alle borgerne i København og omegn, og at vores biler i dag kører over en million ture om året,« siger Marianne Bøttger, der er administrerende direktør i Arriva Danmark, i en kommentar. Share Now stod over for at skulle bruge nye penge for at holde skansen fremover. Det udløste beslutningen om at lukke. »At drive en delebilservice i København kræver samtidig en investering, også i fremtiden. Og dér er vi som virksomhed i en situation, hvor vi er nødt til at fokusere og målrette vores ambitioner og investeringer i kerneforretningen, som er drift af busser og tog,« siger Arrivas topchef. Share Now findes i en række større byer verden over og drives af lokale selskaber, der køber rettigheden til at stå for mærket. Med en app kan man reservere en bil for enten et bestemt antal minutter, timer eller dage.",
        "metadata": {
            "source": "https://www.berlingske.dk/virksomheder/share-now-lukker-i-koebenhavn",
            "image_url": "https://berlingske.bmcdn.dk/media/cache/resolve/image_x_large_vertical/image/173/1738662/24578108-siden-2015-har-man-kunnet-bruge-delebilstjenesten.jpg",
            "publication_time": "Onsdag d. 22. november 2023, kl. 11.25",
            "author": "Thomas Breinstrup",
            "related_links": [],
            "attachments": []
        }
    }
}