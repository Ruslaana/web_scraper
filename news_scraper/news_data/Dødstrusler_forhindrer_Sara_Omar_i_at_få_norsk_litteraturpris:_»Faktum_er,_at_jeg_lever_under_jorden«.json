{
    "version": "1.0",
    "document": {
        "id": 13852,
        "title": "Dødstrusler forhindrer Sara Omar i at få norsk litteraturpris: »Faktum er, at jeg lever under jorden«",
        "content": "Whistlebloweren Edward Snowden, musikeren Bruce Springsteen og forfatteren Carsten Jensen har tidligere modtaget Bjørnson-prisen, og nu har den dansk-kurdiske forfatter Sara Omar også fået den. Men hun kunne ikke fysisk møde op på Norsk Litteraturfestival i Lillehammer og modtage prisen, da den blev overrakt i sidste uge. Hvorfor? Fordi hun to dage inden, at det i april blev offentliggjort, at hun er modtager af Bjørnson-prisen 2021, modtog dødstrusler. »Det er forfærdeligt og chokerende, at den slags sker, og derfor er det ekstremt vigtigt, at forfattere tør sige fra, og at den slags bliver synligt gennem priser og andet. Vi føler, at Bjørnson-prisen er et meget vigtigt projekt, og vi er glade for, at den i år gik til Sara Omar,« siger Marit Borkenhagen, chef for den store Norsk Litteraturfestival, som finder sted hvert år. Bjørnson-prisen gives til en person, der arbejder for og fremmer »forståelse også for andre kulturelle ytringsformer end vore egne og for ytringsfrihed og litteratur«. Sara Omar skulle fysisk have haft overrakt prisen på festivalen i sidste uge, men hun kunne altså ikke møde op. I stedet modtog repræsentanter for hendes norske forlag på hendes vegne prisen, der er på 100.000 norske kroner. Sara Omar holdt onsdag i sidste ugeprismodtagerens traditionelle såkaldte Bjørnson-foredragvia video. Her indledte hun med at citere den norske forfatter Bjørnstjerne Bjørnson (1832-1910), som har givet navn til prisen: »Å leve et konsekvent liv, ville noe i verden, ville det med alvor – det koster.« »Sådan sagde Bjørnstjerne Bjørnson engang, og jeg kunne ikke være mere enig. Alt har en pris. Frihed har en pris. Rettigheder har en pris. At være menneske har en pris. Den pris, jeg modtager i dag, har en pris. Faktum er, at jeg fik dødstrusler blot to dage før offentliggørelsen af Bjørnson-prisen. Faktum er, at jeg lever under jorden. Faktum er, at jeg betaler en høj pris, hver gang jeg modtager en pris. Og faktum er, at jeg ikke længere kan tie om det. Tavshed har ikke ført mig nogen steder,« sagde Sara Omar.  »Der findes kræfter med en ekstremistisk tilgang til livet, der ikke tåler det frie ord. Kræfter, der truer, intimiderer og skaber mismod i det fritænkende hjerte. Kræfter, der vil knække forfatterindens pen, udviske kunstmalerens motiv, stoppe musikerens symfoni, hvis ikke den spiller i takt med deres verdenssyn. Ekstremister, der med vold, magt, undertrykkelse og drab vil tvinge deres verdensorden ned over andre individer,« sagde Sara Omar, der dedikerede prisen til alle, børn og kvinder, der dagligt i det skjulte kæmper for deres ytringsfrihed. Sara Omar stammer fra Kurdistan, men flygtede på grund af krig i slutningen af 90erne og har boet i Danmark siden 2001. Hun har tidligere læst jura, men har senere taget en bachelor i statskundskab. Hun fik sit gennembrud med romanen »Dødevaskeren« i 2017, og to år senere kom romanen »Skyggedanseren«. Hun har modtaget flere priser for sit forfatterskab, som blandt andet behandler vold mod kvinder og børn, æresdrab, social kontrol og kvindeundertrykkelse. »Grunden til, at jeg valgte at citere Bjørnson, er, at det er vigtigt at gentage disse ord. Nogle forfattere betaler en høj pris for at have holdninger og meninger. Men hvis vi vil gøre en forskel i verden, så bliver vi nødt til at løbe en risiko, selv om det koster,« siger Sara Omar iet interview med NRK, der spørger hende, hvorfor hun har valgt at skrive romaner. »Jeg har valgt at bruge skønlitteratur som et våben mod uretfærdighed. Litteraturen har magten til at komme ud til det enkelte menneske, og det er det enkelte menneske, jeg kæmper for,« svarer hun.",
        "metadata": {
            "source": "https://www.berlingske.dk/litteratur/doedstrusler-forhindrer-sara-omar-i-at-faa-norsk-litteraturpris-faktum",
            "image_url": "https://berlingske.bmcdn.dk/media/cache/resolve/image_x_large/image/142/1427912/23761588-denmark-literature-islam.jpg",
            "publication_time": "Tirsdag d. 01. juni 2021, kl. 13.29",
            "author": "Henrik Dannemand",
            "related_links": [],
            "attachments": []
        }
    }
}