{
    "version": "1.0",
    "document": {
        "id": 21916,
        "title": "Et møde på voldsramt skole fik ham til at råbe op, men problemet er større end det: Ansatte er lammet af »ytringsfrygt«, påstår politiker",
        "content": "Lovgivningen på området er klar. Ansatte – også dem i Københavns Kommune – har lov til at ytre sig. Alligevel er det ikke den oplevelse, der hersker på flere arbejdspladser i hovedstadskommunen. Det er i hvert fald den erfaring, som to politikere på Københavns Rådhus sidder tilbage med efter at have beskæftiget sig med politik i hovedstaden i flere år. Bekymringen fik torsdag vinger til en debat på rådhuset, hvor den landede direkte på bordet foran Københavns overborgmester, Sophie Hæstorp (S). »Den gældende lovgivning og retsstilling er klar,« påpegede en af dem, der tog initiativ til debatten, Gorm Anker Gunnarsen fra Enhedslisten. »Den er der,« forsikrede han. Men ifølge ham er der et men: »Ytringsfrygten blandt de ansatte er udbredt og på nogle af vores arbejdspladser ganske dyb,« tilføjede politikeren. Det indlæg vender vi tilbage til. Det var et umage par bestående af Venstre-borgmesteren Jens-Kristian Lütken og Gorm Anker Gunnarsen, der sammen havde taget initiativ til gårsdagens debat. Frygt for at ytre sig er noget, som Enhedslisten-politikeren har oplevet på skoler og gymnasier i København,har han tidligere fortalt til Berlingske. Og netop på grund af flere oplevelser var udgangspunktet for debatten af general karakter, lød det. Anledningen var derimod meget konkret. Det, der fik de to politikere til at reagere, var nemlig et møde om den belastede Harrestrup Å Skole i Valby, hvor politikere, forældre, lærere – og Berlingske – var med. »Det blev meget tydeligt, at lærere føler et pres derude på Harrestrup Å Skole, og at de ikke tør sige deres mening,«sagde Gorm Anker Gunnarsen efterfølgende til Berlingske. Ved mødets udgang rejste en lærer sig op og holdt en dundertale,der fik de deltagende politikere til at spærre øjnene op. Talen handlede om, at lærerne ikke tør råbe op om dårlige forhold på skolen af frygt for repressalier fra forvaltning og skoleledelsen. Herunder kan du se, hvordan mødet om Harrestrup Å Skole gik for sig:  Til gårsdagens debat tog Gorm Anker Gunnarsen dog fat i det, han mener er et problem, i generelle vendinger. Og i den forbindelse pegede han pilen én vej: »Overborgmesteren har det øverste ansvar for et personale, der er ytringslammet af ytringsfrygt,« sagde Enhedslisten-politikeren. »Vi har både i Venstre og Enhedslisten kendskab til en del situationer, hvor vi tydeligt kan forstå, at ansatte ikke deler deres personlige mening om forhold, som de finder kritisable, af frygt for de konsekvenser, det vil give at tale åbent og sandt om, hvad de faktisk mener,« tilføjede han. Formålet med at tage det op i Borgerepræsentationen er – ifølge ham – at få overborgmesteren til at »gøre sit bedste« for at modvirke frygten for at ytre sig. Noget, overborgmester Sophie Hæstorp beskriver som en »central hjørnesten af vores demokrati«. »Ingen medarbejdere skal være i tvivl om, at man har en grundlovssikret rettighed (til at ytre sig,red.). Hverken principielt eller i hverdagen,« siger hun. »Medarbejderne i Københavns Kommune kan ytre sig om deres eget arbejdsområde til borgerrepræsentanter, til pressen og offentligheden på lige fod med andre.« Uheldigt er det dog ifølge Gorm Anker Gunnarsen, at »temmelig mange ansatte« har et andet indtryk. Politikerne henviser dog ikke til noget konkret. Sagen fra Harrestrup Å Skole begyndte at rulle i januar, daPolitikenfortalte om 63 forældre, der gik sammen om det, de kalder et »forældreoprør«. De er utilfredse med skoleleder Søren Friis og den måde, skolen tager hånd om udfordringer med det, der beskrives som et »utrygt miljø, hvor vold, uacceptabelt sprogbrug og mobning er hverdagskost i nogle klasser«. Senere kunne vi her på Berlingske så fortælle,at lærerne på skolen allerede et halvt år inden havde råbt op om deres utilfredshed med skolelederen og forvaltningen. I et brev havde lærerne blandt andet beskyldt Søren Friis for: Tre nuværende og tidligere lærere på skolen har over for Berlingske givet udtryk for, at de ikke føler, de har kunnet sige deres mening til møder med hverken ledelse eller forvaltning. Ingen af dem har dog haft lyst til at stå offentligt frem. Op til debatten har Københavns Kommunes Børne- og Ungdomsforvaltning svaret på kritikken ganske kort. Flere lærere giver over for Berlingske udtryk for, at de ikke betragter det, som om de har ytringsfrihed om problemerne på Harrestrup Å Skole. Kan en lærer uden problemer – og uden at spørge om lov – tale med pressen om de problemer, som de oplever på Harrestrup Å Skole? »Vi er en del af en offentlig sektor, og her er der ytringsfrihed,« lyder det fra forvaltningen. Har forvaltningen eller skoleleder Søren Friis nogensinde indskærpet over for ansatte eller forældre på Harrestrup Å Skole, at de ikke må tale med pressen? »Se ovenfor,« svarer forvaltningen. Ingen medarbejdere eller folkevalgte skal være i tvivl om deres grundlovssikrede rettigheder, hverken principielt eller i hverdagen, lyder det fra overborgmester Sophie Hæstorp (S).Fold sammenLæs mereFoto: Mathias Svold. Tilbage i salen i centrum af København er det først til sidst, at Harrestrup Å Skole bliver nævnt. Og det er ikke forslagsstillerne, der bringer det på banen. Her spørger Gorm Anker Gunnarsen overborgmesteren, hvad man gør for at få ledere til at ændre kulturen, når man »klart kan registrere en omfattende ytringsfrygt på bestemte arbejdspladser«. Her vil Sophie Hæstorp gerne vide, om det er et konkret sted, Gorm Anker Gunnarsen hentyder til, men det får hun ikke svar på. »Jeg har læst i avisen, at der har været en debat på skoleområdet. Blandt andet på Harrestrup Å Skole omkring ytringsfrihed, men jeg har ikke kendskab til sagen i detaljer,« siger hun og tilføjer: »Derfor kan jeg ikke vide, hvad der egentlig er sket i den konkrete sag eller i forhold til diskussionen med den konkrete leder.«",
        "metadata": {
            "source": "https://www.berlingske.dk/indland/et-moede-paa-voldsramt-skole-fik-ham-til-at-raabe-op-men-problemet-er",
            "image_url": null,
            "publication_time": "Fredag d. 03. maj 2024, kl. 16.17",
            "author": "Anne Meisner Synnestvedt",
            "related_links": [],
            "attachments": []
        }
    }
}