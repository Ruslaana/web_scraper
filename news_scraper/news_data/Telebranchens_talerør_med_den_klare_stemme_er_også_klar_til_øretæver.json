{
    "version": "1.0",
    "document": {
        "id": 7511,
        "title": "Telebranchens talerør med den klare stemme er også klar til øretæver",
        "content": "Han har i virkeligheden »kun« haft to job i sit liv – forandringshastigheden i telebranchen er nemlig så hurtig, at jobbet aldrig er det samme. Jakob Willer, som 5. marts fylder 50 år, har de seneste ti år været den danske telebranches talerør som direktør for tele- og internetudbydernes brancheorganisation Teleindustrien. Han har taget tæskene, når der var øretæver til branchen, men han har også taget slagsmålene, når f.eks. skiftende regeringer nu på femte år stadig pålægger teleselskaberne atfortsætte den masseindsamling af tale- og teledata, som EU-Domstolen flere gange har erklæret ulovlig. »Jeg er drevet af ordentlighed. Man skal aldrig have en dialog, hvor man ikke kan komme tilbage og samarbejde.Man kan sagtens have skarpe synspunkterog alligevel have en god og konstruktiv dialog. Det handler grundlæggende om at opføre sig ordentligt,« siger Jakob Willer om sin opgave. Hans evne til at kommunikere klare budskaber har sammen med en forståelse i branchen for at få gjort op med alle fordommene givet televerdenen en samlet – og tungtvejende – stemme og fået sat fokus på, hvor store milliardinvesteringer der hvert år foretages i at forbedre den digitale infrastruktur i Danmark. Jakob Willer er velorienteret, altid velforberedt og kan med både humor og bid fremlægge selv komplicerede emner overskueligt på ganske få minutter. Selv lægger han ikke skjul på, at han elsker televerdenen. »I snart 24 år – næsten halvdelen af mit liv – har jeg beskæftiget mig med tele. At være med til at understøtte en positiv samfundsudvikling, hvor vi får bredbånd og mobildækning ud til alle, driver mig.Under coronakrisen har alle opdaget, hvor afsindigt vigtigt det er for samfundetat have en god, digital infrastruktur. Det er fantastisk motiverende og engagerende at være med til at fremme og gøre til en succes. Jeg er virkelig stolt af det, jeg udretter, hvad vores branche leverer, og hvor langt vi er nået. Danmark er i verdenseliten. Det er fantastisk at få lov til at være denne branches talsmand,« siger Jakob Willer. FAKTABonusinfo om Jakob WillerJakob Willer er uddannet cand.scient.pol. fra Københavns Universitet med speciale i dansk ulandsbistand.Han er gift med Anne-Marie Svinth, der er karrierekonsulent i Karrierecentret i Københavns Kommune. Parret har tre børn: Frederik på 20, Sofie på 17 og Mathilde på 11.Fritiden bruges sammen med familien, bl.a. i sommerhuset – et nedlagt landbrug på Samsø med en meget stor have. Jakob Willer prøver at spille lidt fodbold efter en skadespause (med knæet) på ti år og ser nu frem til at komme på +50-holdet i Fremad Forsing Bananen, som har høje ambitioner for 2021. Lidt golf bliver det også til indimellem.Th.FOLD UD Karrieren begyndte, da han i 1997 gik ind ad døren til den daværende og nu nedlagte Telestyrelsen – og blev der i 13 år. Først arbejdede han med konkurrenceregulering og telestatistik. Siden udviklede styrelsen sig, og Jakob Willer blev 2001 sekretariatschef i IT- og Telestyrelsens direktions- og informationssekretariat, 2005 kontorchef for markedskontoret og 2009 sekretariatschef for den daværende Højhastighedskomité, som under formand Erik Bonnerup skulle fjerne forhindringerne for at få solide internetforbindelser overalt i landet, og endelig kontorchef for IT- og Telestyrelsens it-sikkerhedskontor. Så slog Teleindustrien en klo i ham og hans brede erfaring. På dagsordenen har udover ordentlig dækning stået blandt andet gennemskuelige regninger, forbedret omdømme,5G-mobiltelefoni, rimelige lejepriser af jord til telemaster og -antenner, koordinering af gravearbejde til kabler og fair betingelser for at investere i konstant at holde telenettene à jour – udover at skulle forene ofte uforenelige interesser i den bredt favnende brancheorganisation. »Jeg tror, at jeg er meget god til at lytte. Selv om telebranchen er præget af en helt afsindig konkurrence med modsatrettede interesser og forskellige tilgange til markedet synes jeg, at det lykkes at finde fælles dagsordener og synspunkter i sager, hvor der skal kæmpes. Det er spændende og sjovt at skabe den enighed og samling. Der bliver arbejdetsåansvarligt for at få branchesamarbejdet til at fungere. Alle løfter ansvar,« siger Jakob Willer. Han har aldrig følt sig alene i jobbet,selv om brancheorganisationen kun tæller to ansatte. »Branchen har altid afsat de nødvendige ressourcer til samarbejde, og så er det de ypperste kompetencer, som deltager i arbejdet. Det viser, hvilken betydning branchesamarbejdet tillægges. Jeg har derfor masser af kollegaer og får så lov at stå i spidsen og være talsmanden. Jeg har aldrig følt mig overladt til mig selv,« fastslår Jakob Willer. Han har også »et par gange« været til øretæver i DRs forbrugerprogram Kontant. »Vi er jo en del af den offentlige debat, desværre også når der skal deles øretæver ud. Men det er en del af dialogen, som er med til at skabe udvikling og resultater,« siger han med vanlig positiv tilgang.",
        "metadata": {
            "source": "https://www.berlingske.dk/virksomheder/telebranchens-taleroer-med-den-klare-stemme-er-ogsaa-klar-til",
            "image_url": "https://berlingske.bmcdn.dk/media/cache/resolve/image_x_large/image/139/1395339/23679791-pix-jakob-willer.jpg",
            "publication_time": "Fredag d. 05. marts 2021, kl. 10.00",
            "author": "Thomas Breinstrup",
            "related_links": [],
            "attachments": []
        }
    }
}