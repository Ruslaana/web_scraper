{
    "version": "1.0",
    "document": {
        "id": 22499,
        "title": "Vi skal turde tvivle og gå glip af forelskelsen. Ellers kan vi gå glip af kærligheden",
        "content": "Det er på tide, at min generation gør op med det idealiserede kærlighedsbillede. Følelser og forelskelse er efterhånden det eneste, der determinerer gyldigheden af vores forhold. Det er farligt, når helt almindelig tvivl ses som forholdets undergang. Jeg er i tvivl, om jeg føler nok, har jeg hørt mig selv og andre jævnaldrende sige på det seneste. Frygten for ikke at føle nok rus og sus i kærligheds- og datingrelationer spænder ben for unge i dag. Vi er fikserede på at føle forelskelsens kemi, eufori og sommerfugle i maven. Gerne altid og hele tiden, fordi vi tror det er vejen til kærligheden. Det er denne fortælling, vi har set i kærlighedsfilm, eventyr og på sociale medier. Men det er svært, når disse kærlighedsidealer clasher med virkeligheden. Det giver anledning til tvivl, der kan være altopslugende og i sidste ende forhindre kærligheden i at opstå og vare. Men er forelskelsen en forudsætning for at finde kærligheden? Populærkulturens store fokus på den stormende forelskelse har resulteret i en manglende distinktion mellem kærlighed og forelskelse. Mange unge ved ikke, hvordan kærlighed egentlig ser ud og kommer derfor til at tro, at det er det samme som forelskelsen. Men det sår tvivl i en relation, når vi tror, at kærligheden skal leve op til forelskelsens intensitet. Selvsamme tvivl ses som et udtryk for, at noget er galt med forholdet, fordi tvivl ikke er det, vi forbinder med forelskelse. »I det moderne samfund forveksler vi unge altså let kærlighed med forelskelsens følelseseufori. Det fører til en endeløs stræben efter forelskelsen.«Fold sammenLæs mereFoto: Line Wie Jensen. Det bliver en form for stræben efter følelsesrenhed, hvor vi higer efter kun at opleve de positive, gnistrende forelskelsesfølelser, mens de negative følelser og tvivl ikke er velkomne. Vi vil være helt sikre ligesom i kærlighedsfilmene. Det ender dog i en ond cirkel, når forvekslingen mellem kærlighed og forelskelse fodrer tvivlen, som netop ikke må være der. Derfor risikerer vi at spænde ben for kærligheden, når vi stræber efter forelskelsen som udgangspunkt. Det har den konsekvens, at det både bliver enormt svært at gå ind i et forhold samt fastholde et, når forelskelsen aftager. Jeg har selv oplevet, hvor pinefuldt det kan være, når man virkelig har lyst til at være sammen med en person, men samtidig frygter, at forholdet ikke er godt nok. Det skaber angst og ulykkelighed i ellers velfungerende og begyndende forhold, når tvivlen føles forbudt, og kærligheden konstant skal leve op til forelskelsens følelsesstandarder. Måske vi derfor skal genlære kunsten at skelne mellem kærlighed og forelskelse. Jytte Vikkelsøe, ph.d. i socialpsykologi understreger ipodcasten »Hjerteflimmer for voksne«, at forelskelsen ikke er en forudsætning for kærligheden, og at den ikke på magisk vis fører til kærlighed, som mange tror. Vikkelsøe fortæller, at forelskelse blot er en forbigående kemisk reaktion i hjernen, mens kærligheden først opstår, når vi begynder at rumme hinandens forskelligheder og er kompromissøgende. Forelskelsen kan godt være en indledende fase til kærlighed, men den kan også ikke være det. Det handler netop om, hvordan vi efterfølgende tager hånd om den relation, der er begyndt. »Det skaber angst og ulykkelighed i ellers velfungerende og begyndende forhold, når tvivlen føles forbudt, og kærligheden konstant skal leve op til forelskelsens følelsesstandarter.«Fold sammenLæs mereFoto: Line Wie Jensen. Kærligheden må altså godt indeholde tvivl, svære følelser og forvirring. Kærligheden er netop samhørighed og forpligtelse på trods af dette – selvfølgelig forudsat, at det er en sund relation. Hvis vi gerne vil opnå kærligheden, nytter det ikke at trække sig fra en relation, så snart man oplever svære følelser. Tværtimod er det først her, muligheden for kærlighed opstår. Måske skal vi derfor være nysgerrige omkring de svære følelser, der åbner for, at kærligheden overhovedet kan eksistere. I det moderne samfund forveksler vi unge altså let kærlighed med forelskelsens følelseseufori. Det fører til en endeløs stræben efter forelskelsen. Men kærligheden stikker dybere end momentane forelskelsesfølelser, fordi den indebærer forpligtelse over tid og accepten af det uperfekte. Vi skal derfor ikke hele tiden spørge os selv, om vi føler nok. I stedet skal vi tage et kollektivt opgør med det idealiserede kærlighedsbillede og være undersøgende i forhold til, om kærligheden nødvendigvis behøver at eksistere i kraft af forelskelsen. Vi skal værdsætte, at kærligheden udvikler sig over tid, og at den udover alt det smukke også ledsages af neutrale eller svære følelser. Frederikke Hasholt Henriksen er psykologistuderende ved Aarhus Universitet ",
        "metadata": {
            "source": "https://www.berlingske.dk/synspunkter/vi-skal-turde-tvivle-og-gaa-glip-af-forelskelsen-ellers-kan-vi-gaa",
            "image_url": "https://berlingske.bmcdn.dk/media/cache/resolve/image_x_large_vertical/image/191/1912047/24932418-frederikke-hasholt-henriksen.jpg",
            "publication_time": "Fredag d. 18. april 2025, kl. 18.27",
            "author": null,
            "related_links": [],
            "attachments": []
        }
    }
}