{
    "version": "1.0",
    "document": {
        "id": 5802,
        "title": "Coloplasts tidligere topchef rykker ind i bestyrelsen hos rival",
        "content": "Sten Scheibye var topchef i Coloplast fra 1995 til 2008 og er således trådt ind i bestyrelsen hos Convatec. Det bekræfter Sten Scheibye selv over for branchemediet Medwatch. - Det er korrekt, at jeg i dag (tirsdag, red.) træder ind i bestyrelsen hos Convatec. Der ingen tvivl om, at det er en spændende opgave - det er et interessant marked og en interessant virksomhed, og jeg glæder mig til for alvor at komme i gang, siger Sten Scheibye til Medwatch. Sten Scheibyes indtræden i Convatecs bestyrelse sker, i forbindelse med at Kasim Kutay, administrerende direktør i Novo Holdings, har forladt bestyrelsen. Ifølge Medwatch har Novo Holdings, som er i Convatecs ejerkreds, opfordret det britiske selskab til at bytte sit nuværende medlem af bestyrelsen ud med en anden. Foruden sin fortid i Coloplast har Sten Scheibye nemlig tidligere været bestyrelsesformand i både Novo Holdings og Novo Nordisk Fonden. De seneste måneder har han fungeret som seniorrådgiver for Novo Holdings. /ritzau/FINANS",
        "metadata": {
            "source": "https://www.berlingske.dk/virksomheder/coloplasts-tidligere-topchef-rykker-ind-i-bestyrelsen-hos-rival",
            "image_url": "https://berlingske.bmcdn.dk/media/cache/resolve/image_x_large/image/51/519016/21409910-bm.jpg",
            "publication_time": "Onsdag d. 04. juli 2018, kl. 11.39",
            "author": null,
            "related_links": [],
            "attachments": []
        }
    }
}