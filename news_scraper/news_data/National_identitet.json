{
    "version": "1.0",
    "document": {
        "id": 14539,
        "title": "National identitet",
        "content": "Hvorfor mon ham musikeren Henrik Marstal var med til Kulturmødet på Rødding Højskole? Nå, jo han er jo venstreorienteret, så derfor. Det er man, når man er kulturpersonlighed. Kulturminister Bertel Haarder (V) var dermed til møde med den danske venstrefløjs kulturelle kartel. Han turde nok ikke invitere en højreekstremist som Mikael Jalving, for så var Marstal, venner og familie ikke dukket op. Men er Marstal nu blevet en slags national socialist? Han tror tilsyneladende, at kunst og kultur står centralt i »danskernes identitetsdannelse«, knytter dem sammen og gør dem – hold nu fast på alternative hat og briller – »empatiske«. Ja, det er da helt ufatteligt, at Haarder ikke vil være med til at gør danskerne empatiske. Nej, kære Marstal, kultur splitter os. Hvem gider danne national identitet sammen med Marstal og hans venner? ",
        "metadata": {
            "source": "https://www.berlingske.dk/groft-sagt/national-identitet",
            "image_url": "https://berlingske.bmcdn.dk/media/cache/resolve/image_x_large/image/1/11880/6890494-groft-sagt-hans-hauge-hoved.jpg",
            "publication_time": "Onsdag d. 24. august 2016, kl. 22.30",
            "author": null,
            "related_links": [],
            "attachments": []
        }
    }
}