{
    "version": "1.0",
    "document": {
        "id": 2179,
        "title": "Topchef i designervirksomhed siger op",
        "content": "Topchefen i designervirksomheden Rosendahl Design Group har sagt op. Det er 53-årige Mette Maix, der tidligere har været koncernchef i Berlingske, som ønsker at »få rum til at fordybe sig yderligere i nogle af de aktuelle, globale dagsordener, der udfordrer samfund, virksomheder og enkeltpersoner verden over«, fremgår det af en pressemeddelelse fra virksomheden. Opsigelsen betyder, at ejer Henrik Rosendahl skifter posten som bestyrelsesformand ud med titlen som administrerende direktør. »Mette og jeg har arbejdet nært og tillidsfuldt sammen siden 2019, og jeg vil gerne takke Mette for hendes overordentligt værdifulde bidrag i forhold til at transformere og revitalisere Rosendahl Design Group igennem fire meget turbulente år. Jeg har fuld forståelse for Mettes beslutning og stor respekt for hendes ønske om at udvikle nye facetter og prøve sig selv af i andre sammenhænge,« siger Henrik Rosendahl. Mette Maix kom til Rosendahl i 2019, først som bestyrelsesmedlem og siden marts 2020 som administrerende direktør, hvor hun afløste Henrik Rosendahl, som da havde stået i spidsen for selskabet i 15 år, efter at han tog over efter sin far. Henrik Rosendahl overtager nu igen topposten i den familieejede virksomhed.Fold sammenLæs mereFoto: Rosendahl Design. Den familieejede virksomhed med hovedsæde i Hørsholm nord for København blev stiftet i 1984 af Erik Rosendahl. Rosendahl Design Group har blandt andet Kay Bojesen-figurer og Kähler på sine hylder og ejer desuden rettighederne til Holmegaard og Arne Jacobsen Clocks. Mette Maix kalder sin beslutning for indledningen til en ny fase af sit arbejdsliv. »Omdrejningspunktet bliver det paradigmeskift, vi står i både som individer og virksomheder, når det gælder grøn omstilling, ansvarlige forretningsmodeller og transformation, bæredygtige løsninger og nye teknologiske muligheder,« siger hun. Hvem der overtager posten som bestyrelsesformand efter Henrik Rosendahl, er endnu ikke afklaret. Mette Maix har tidligere været kædedirektør i Føtex og administrerende direktør for Flying Tiger Copenhagen.",
        "metadata": {
            "source": "https://www.berlingske.dk/virksomheder/topchef-i-designervirksomhed-siger-op",
            "image_url": "https://berlingske.bmcdn.dk/media/cache/resolve/image_x_large/image/168/1683867/24448307-pix-mette-maix.jpg",
            "publication_time": "Tirsdag d. 06. juni 2023, kl. 11.50",
            "author": "Thomas Breinstrup",
            "related_links": [],
            "attachments": []
        }
    }
}