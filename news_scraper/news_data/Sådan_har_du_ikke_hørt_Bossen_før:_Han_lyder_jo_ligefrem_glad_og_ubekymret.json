{
    "version": "1.0",
    "document": {
        "id": 21269,
        "title": "Sådan har du ikke hørt Bossen før: Han lyder jo ligefrem glad og ubekymret",
        "content": "Det er ikke altid lige let at væreBruce Springsteen. Tænk lige over det: Her er en mand, der har taget det på sig at bære arbejderklassens byrde på sine skuldre gennem store dele af sin karriere. Hans sangbog er fuld af forpinte fortællinger fra bagsiden af den amerikanske drøm. Fuld af sange om sit lands svigt af krigsveteraner, om fortvivlelse, isolation og skilsmisser. Ja, hvis ikke det var, fordi Bruce Springsteens musik og intense levering var så forbandet medrivende, ville det næsten være for meget af det gode. Det er, som om han forsøger at løfte alt det tunge væk, når han synger og spiller. Livet er hårdt, og derfor kræver det hårdt arbejde at stå imod. Først dér findes forløsningen. Først der findes glæden. Derfor er det også noget nærmest promiskuøst over den lethed, der præger hans nye album, »Only The Strong Survive«. Her kaster den 73-årige legende sig over 15 soulsange fra dengang, far var ung. Og det er helt åbenlyst noget, der er drevet af ren og skær glæde og kærlighed til musikken. Sådan er det jo, når man genbesøger sin ungdoms soundtrack. På den måde er Bruce Springsteen ligesom alle os andre. Musikken vækker følelser og minder fra en mere uskyldig tid, hvor tingene ikke var helt så komplicerede. Det er den slags, der kan give en nostalgisk tåre i øjenkrogen, når det bliver allermest sentimentalt. Så galt går det heldigvis ikke her. Springsteen er her for at hylde sine forbilleder og holde en fest. Sangene er indspillet under en corona-nedlukning i selskab med blandt andet hornene fra The E Street Band, og man fornemmer, at der har været behov for at fylde isolationsboblen med udelukkende gode energier. Glæden forplanter sig heldigvis. Springsteens genindspilninger af sange fra navne som Temptations, Ben E. King, Diana Ross & The Supremes, Four Tops og The Commodores strutter af funklende vellyd og klasse. Det er egentlig ikke, fordi det er stor fortolkningskunst – langt det meste holder sig trofast til de originale arrangementer – og derfor er albummets hovedattraktion også at høre de gamle soulsange gennem Springsteens vejrbidte vokal og indlevelse. Han er ingen stor soulsanger i den klassiske betydning af ordet. Men man kan ikke beskylde ham for ikke at have sjæl. Og humor. For eksempel på et nummer som »When She Was My Girl«, der med sit let disco-klingende arrangement ikke lyder milevidt fra ABBA i deres velmagtsdage. Uden at der dog går fuld Agnetha Fältskog i den. Det er jo Bossen, vi taler om her. Ultimativt kan vi dog ikke komme uden om, at »Only The Strong Survive« er en omgang uforpligtende karaoke på højeste plan. Det stikker ikke videre dybt, men det er okay sjovt så længe det varer. Og er der én, der har fortjent at få sig et lille uforpligtende åndehul, må det da være Bruce Springsteen. Vi skal tids nok høre ham brøle »Born In The U.S.A.« igen, når han til sommer vender tilbage til Parken. Bruce Springsteen »Only The Strong Survive« Columbia/Sony",
        "metadata": {
            "source": "https://www.berlingske.dk/musik/saadan-har-du-ikke-hoert-bossen-foer-han-lyder-jo-ligefrem-glad-og-ubekymret",
            "image_url": "https://berlingske.bmcdn.dk/media/cache/resolve/image_x_large/image/161/1614860/24260674-bmr.jpg",
            "publication_time": "Lørdag d. 12. november 2022, kl. 16.26",
            "author": "Michael Charles Gaunt",
            "related_links": [],
            "attachments": []
        }
    }
}