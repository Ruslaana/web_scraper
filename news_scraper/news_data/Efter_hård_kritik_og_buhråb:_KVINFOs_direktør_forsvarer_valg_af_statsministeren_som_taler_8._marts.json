{
    "version": "1.0",
    "document": {
        "id": 10556,
        "title": "Efter hård kritik og buhråb: KVINFOs direktør forsvarer valg af statsministeren som taler 8. marts",
        "content": "Du har med nogen sandsynlighed set, at statsministeren blev mødt med råb, da hun på vores invitation skulle holde tale på kvindernes internationale kampdag, og at hun efter nogle minutter forlod scenen. KVINFO er både før og efter arrangementet blevet beskyldt for at have palæstinensiske kvinders blod på hænderne og svigte alle andre end hvide middelklassekvinder, fordi vi inviterede statsministeren. Jeg mener, at kritikken rammer forbi skiven i dette tilfælde.  Her er hvorfor: At skabe forandring i et samfund kræver mange aktører med forskellige kapaciteter og tilgange, ikke mindst når det drejer sig om rettigheder og ligestilling. Mens nogle bruger hammeren, bruger andre filen. KVINFOs værktøj er måske skruetrækkeren; med viden og analyser drejer vi på politik, normer og kultur, strammer hist og løsner her. Det er det, vi kan. Det er det, vi er sat i verden for. Den veludrustede værktøjskasse er nødvendig nu, og det har den altid været: Som da en feministisk bevægelse kæmpede for at få indført samtykkeloven tidligere i dette årti. Eller da kravet om fri abort voksede sig så stort og presserende, at det for 51 år siden blev til lovgivning. I begge tilfælde var kreativ aktivisme en central del af at få gennemført forandringerne. Og i begge tilfælde foregik der sideløbende en mindre synlig indsats i dialog med politikere. Det er her, vi i KVINFO har vores del af fortællingerne: Vi arbejder for, at viden om køn og ligestilling bliver omsat til forandring. Inklusive til politiske løsninger. Det gør vi i nært samarbejde med politikere, virksomheder, myndigheder og mange andre. Lyder det kedeligt? Selv synes jeg, det er rasende spændende, men jeg kan godt se, at det ikke er særlig farverigt. Denne måde at arbejde på indebærer konstruktiv dialog med politiske aktører. Og at man ikke lader uenighed på ét område stå i vejen for samarbejde på et andet. Det kræver, at man har tålmodighed, for arbejdet er langstrakt, ligesom det ofte er usynligt for udenforstående. Jeg er glad for og stolt over, at KVINFO sammen med en række andre aktører formår at opnå politiske resultater gennem denne måde at arbejde på. Det gælder for eksempel samtykkeloven og bedre forebyggelse af sexisme og seksuel chikane. De mange negative reaktioner på vores invitation af statsministeren får mig til at tænke, at vi ikke har været gode nok til at forklare vores grundlæggende handlemuligheder, vores rolle, og den måde, som vi søger at skabe forandring på. Først det formelle: KVINFO er Danmarks videnscenter for køn og ligestilling med en vision om frie og ligestillede samfund. Jeg står til ansvar over for en bestyrelse, der er udpeget af blandt andet Danske Universiteter, Det Frie Forskningsråd og Danmarks Medie- og Journalisthøjskole. Vi er altså ikke en ngo med frivillige, en bred medlemsskare og årlig generalforsamling. KVINFOs første skridt blev taget som et arkiv for fag- og skønlitteratur produceret af og om kvinder, siden drev vi i mange år et kønsfagligt bibliotek, og i dag er vores opgave at kvalificere samfundsdebat og -forandringer og at fremme ligestilling på et vidensbaseret grundlag. Det gør vi med blandt andet vidensformidling og fortalervirksomhed for at bidrage til norm-, kultur- og strukturændringer. Derfor har vi møder med folketingsmedlemmer på hele spektret fra Enhedslisten til Dansk Folkeparti, og vi har de senere år mødtes med ministre på så forskellige områder som forsvar, kultur, beskæftigelse og miljø. Vi giver politikerne indsigt i ligestillingsproblemer, og især præsenterer vi vores løsningsforslag, som peger i retning af et mere frit og ligestillet samfund. På samme måde mødes vi med for eksempel Dansk Industri og 3F og med kvindeorganisationer og mandeorganisationer. I alt dette arbejde er samtale og dialog ikke det samme som enighed. Tværtimod er den respektfulde dialog i min optik den måde, KVINFO bedst kan indgå i samtaler trods uenighed og løse vores bundne opgave om at bidrage til forandring mod mere ligestilling. Sådan er det arbejde, vi laver, 364 dage om året. 8. marts skiller sig ud. På denne ene dag ryster vi kontorlivet af os for at afvikle et stærkt program for vores fejring af kvindernes internationale kampdag sammen med musikere, forfattere, aktivister og andre, som gør en forskel for kvinders rettigheder og ligestilling. »Danmarks statsminister og ministre med de mest relevante ressortområder vil altid være centrale samarbejdspartnere for KVINFO,« mener videnscenterets direktør, Henriette Laursen.Fold sammenLæs mereFoto: Asger Ladefoged. I løbet af årene har Emma Holten, Jino Doabi, Jada, Kwamie Liv, Olga Ravn, Sherin Khankan, Mary Consolata Namagambe og mange andre spillet op til dans eller på andre måder fået tårerne til at trille af både sorg og latter. En lige så vigtig del af programmet på kvindernes internationale kampdag er fokusset på politisk forandring. Her sigter vi mod at engagere de beslutningstagere, der har allermest indflydelse på ligestillingen i Danmark. Det var på scenen i Vega, at daværende justitsminister Søren Pape Poulsen annoncerede en samtykkelov og tidligere statsminister Helle Thorning-Schmidt første gang erklærede sig som feminist. I år var vi glade for, at det lykkedes os at få statsministeren og hele tre andre ministre til at deltage. Den betragtning var der åbenlyst mange, der ikke var enige med os i. Da vi annoncerede statsministerens (og tre andre ministres) deltagelse på vores Instagram-konto, eksploderede kommentarsporet. En af de mest bidende kommentarer og den, der i skrivende stund har opnået flest likes, lyder: »Girlboss der vender det blinde øje til folkedrab i Gaza. Fed booking, KVINFO …« På aftenen 8. marts gjorde aktivister det klart, at de ser regeringens linje i forhold til Gaza som grund til, at statsministeren ikke skal tale ved en fejring af kvindernes internationale kampdag. Lad mig understrege, at KVINFO tager afstand fra alle krigsforbrydelser og bakker op om international retsorden, og at alle ansvarlige bliver retsforfulgt. Det er vores standpunkt, at ligestilling er til for alle mennesker, og kvinders rettigheder er til for alle kvinder. Når kritikken af vores invitation til statsministeren rammer forbi målet, skyldes det flere ting. Den første og vigtigste grund er, at KVINFOs fremmeste opgave er at bidrage til politisk, økonomisk og social forandring til fordel for ligestilling. Danmarks statsminister og ministre med de mest relevante ressortområder vil altid være centrale samarbejdspartnere for KVINFO. De er stærkt ønskelige talere ved vores fejring af 8. marts, netop fordi de er centrale for de forandringer, vi arbejder for. Samtidig ønsker vi, at de selvsamme politikere hører programmets mange andre indslag. For mellem musik, standupkomik og digtoplæsning har vi på scenen også forskere, eksperter og mennesker med dyb viden om og erfaring med de kompleksiteter, arbejdet for ligestilling indebærer. Det er de indslag, der bedst kendetegner, hvad vi er for en organisation i hverdagene. I år talte Natasha Al-Hariri om situationen for kvinder i Gaza, mens Sine Plambech bidrog med sit skelsættende arbejde med sexarbejdere, og Baia Pataraia udlagde kvinderettighedsfrontlinjen i Georgien. Vores forhåbning med at stykke sådan et program sammen er netop, at de videnstunge, ofte norm- og regeringskritiske indslag kan inspirere og præge politikerne i deres refleksioner og beslutninger. Vi er klar over, at denne form for 8. marts-fejring – og vores arbejde helt generelt – langtfra er den eneste måde at gribe rettighedsarbejde an på. Der er et væld af feministiske aktivister og organisationer, der gør et fantastisk stykke arbejde på fundamentalt andre måder, end vi gør det. Mange af dem kunne aldrig finde på at invitere statsministeren til deres events. Deres metode er en anden end vores. Vores analyse er, at vi lykkes med at skabe strukturelle og kulturelle ændringer til fordel for ligestilling, ikke på trods af, men på grund af vores vilje og evne til at engagere beslutningstagere. Inklusive og især dem, vi er uenige med. Henriette Laursen er direktør for KVINFO – Danmarks videnscenter for køn og ligestilling ",
        "metadata": {
            "source": "https://www.berlingske.dk/kronikker/efter-haard-kritik-og-buhraab-kvinfos-direktoer-forsvarer-valg-af",
            "image_url": null,
            "publication_time": "Mandag d. 25. marts 2024, kl. 19.32",
            "author": null,
            "related_links": [],
            "attachments": []
        }
    }
}