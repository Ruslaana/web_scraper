{
    "version": "1.0",
    "document": {
        "id": 19071,
        "title": "Tiltalt tilstår stort våbenkup på kaserne",
        "content": "De kaldt sig A, B, C og D. Men ellers kendte de ikke hinanden. Sådan var optakten til det historiske røveri mod hærens kaserne i Antvorskov sidste år. Det fortalte en 27-årig mand, der er en af de i alt fire tiltalte i sagen, som i øjeblikket kører ved Retten i Næstved. Det blev fredagens store overraskelse, at han valgte at tilstå sin rolle i røveriet. Men tilsyneladende tilstod han allerede, da politiet i februar sidste år anholdt ham. Tilståelsen har på grund af de lukkede døre været hemmeligholdt indtil nu. Det var pengenød, der fik ham til at sige ja til røveriet, da han blev præsenteret for ideen. - Jeg havde været efterlyst gennem længere tid, og jeg havde ikke ret mange penge. Jeg vidste ikke, hvad jeg skulle gøre, så jeg tænkte, at det var en nem løsning, forklarede han i retten. Tanken var, at han skulle have 40-50 af de røvede våben, som han så kunne sælge videre. - Jeg var desperat og øjnede en god mulighed for at tjene en masse penge, som han udtrykte det. Da han fredag forklarede sig i retten, var han forsigtig nok til ikke at trække andre med i faldet. Han afviste således helt, at han kendte de tre andre, som han aftenen før røveriet mødtes med i en garage. De kaldte kun hinanden ved bogstaver og satte så kursen mod Slagelse. En kørte foran i en varevogn, og de tre andre fulgte efter i den 27-åriges bil. - Der kan jo ikke være fire mennesker i en varebil. Det ville jo være ulovligt, som den tiltalte kækt forklarede. Efter røveriet skjulte han sin del af våbnene hos en maler i Smørum, som han forinden havde lært at kende under en ferie i Thailand. Men maleren vidste ikke, at hans villa blev omdannet til et mindre våbendepot, forklarede den 27-årige. Maleren er en af de fire tiltalte, og han nægter sig skyldig med henvisning til, at han ikke vidste, at der blev opbevaret bunker af automatvåben skjult under dynebetræk på hans loft. /ritzau/",
        "metadata": {
            "source": "https://www.berlingske.dk/samfund/tiltalt-tilstaar-stort-vaabenkup-paa-kaserne",
            "image_url": "https://berlingske.bmcdn.dk/media/cache/resolve/image_x_large/image/85/859283/2694017-antvorskov-kaserne.jpg",
            "publication_time": "Fredag d. 11. juni 2010, kl. 12.09",
            "author": null,
            "related_links": [],
            "attachments": []
        }
    }
}