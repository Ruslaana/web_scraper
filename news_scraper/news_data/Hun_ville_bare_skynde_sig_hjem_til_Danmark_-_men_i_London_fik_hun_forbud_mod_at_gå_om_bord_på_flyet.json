{
    "version": "1.0",
    "document": {
        "id": 2917,
        "title": "Hun ville bare skynde sig hjem til Danmark - men i London fik hun forbud mod at gå om bord på flyet",
        "content": "Varme, afslapning og et pusterum fra hverdagen. Sådan skulle Nausheen Qayums ferie med hendes partner, Christian, have foregået. Men de ankom knapt nok til deres feriedestination, før at de fik besked på at vende snuden mod København igen. Efter Udenrigsministeriets opråb til alle danskere i udlandet om at vende hjem på grund af coronavirus valgte Nausheen og hendes partner at afbryde deres ferie i Dubai. Det krævede dog først en mellemlanding i London. Et stop som højst skulle vare en time, før de var ombord på Ryanairs næste fly mod København. Men sådan skulle det ikke gå. Nausheen blev nægtet adgang ombord på flyet, hvor hendes partner allerede sad. Så længe hun ikke havde et dansk pas eller en fysisk opholdstilladelse til at dokumentere en tilknytning til Danmark, måtte hun ikke stige ombord. Hun kunne fremvise sit sygesikringskort fysisk og sin arbejds- og opholdstilladelse digitalt. Men det var ikke nok. »Det kunne lige så godt være forfalsket,« fik hun at vide ved skranken. Nausheen Qayum er 30 år og født og opvokset i Danmark. Hun har taget sin uddannelse i Danmark, lever sammen med en dansk mand, og arbejder som bygherrerådgiver. Men hun mangler én ting – et pas der matcher hendes liv.  Vi mange spørgsmål om rejsevejledninger og hjemrejse i forhold til de tiltag, som Danmark og andre lande tager i forbindelse med coronavirus/covid19.Find svar på de mest almindelige påhttps://t.co/HBOIuimb9upic.twitter.com/ovzxOiuxS7 IfølgePolitietshjemmesidekan luftfartsselskaber ikke med henvisning til danske indrejserestriktioner afvise at tage personer med på en afgang til Danmark, hvor man har en billet. Herudover fremgår det, at man ved ankomst i danske lufthavne ikke kan blive afvist, hvis man har dansk statsborgerskab eller en bopæl i Danmark. Panikken skyllede over Nausheen. Hvad så nu? »Alt, hvad jeg har, er her i Danmark. Jeg kender kun til Danmark,« fortæller hun til Berlingske. Nausheens forældre har pakistanske rødder, og hendes far har tidligere boet i Storbritannien, og derfor har hun britisk pas. Da hun blev 18, søgte hun om permanent opholdstilladelse i Danmark, som man skal, hvis man ikke er dansk statsborger. Hun greb straks telefonen for at få hjælp fra Udenrigsministeriet, men der var der desværre ikke meget hjælp at hente. Her fik hun af vide, at det var hendes eget problem, at hun ikke havde sin opholdstilladelse fysisk, og at hun eventuelt kunne indsende en ansøgning til Udenrigsministeriet om at komme ind i Danmark. Behandlingstiden kunne dog vare op til tre måneder, oplyste kvinden i den anden ende af røret. Nausheen måtte booke sig ind på et hotel ved lufthavnen sammen med sin partner, som nåede at stige af flyet, og ty til andre metoder. Det danske Udenrigsministerium kunne ikke hjælpe hende. Hele episoden chokerer Nausheen, som aldrig har set sig selv som andet end dansker. Hun forstår ikke, hvorfor de danske myndigheder ikke vil hjælpe hende med at komme hjem. »Jeg bliver rystet. Jeg har gjort alt, hvad jeg kunne for at bidrage til det danske samfund. Og så skal jeg bevise, at jeg har en opholdstilladelse?« siger hun med frustration i stemmen. Berlingske har kontaktet Udenrigsministeriet, og spurgt hvordan dette kan lade sig gøre. »Efter at de danske midlertidige indrejserestriktioner blev indført kl. 12 lørdag, har vi i stigende grad oplevet, at mange flyselskaber eller udenlandske immigrationsmyndigheder afviser personer, der ikke er danske statsborgere,« lyder det fra Udenrigsministeriets pressekontor. Det fortsætter: »Vores ambassader kan være behjælpelige med at dokumentere over for flyselskaberne, at borgere f.eks. har fast bopæl i Danmark, og dermed kan indrejse. Dette bør ske med hurtig sagsbehandling.« Men det var ikke det, som Nausheen fik at vide i telefonen lørdag eftermiddag.  Efter to dages kamp lykkedes det Nausheen at komme ombord på et fly til København. Det var dog ikke med hjælp fra Danmark. Tværtimod var det flyselskabets personale, der hjalp hende med at komme hjem. For Nausheen føles det dog ikke som det hjem, som hun altid har kendt. »Jeg føler mig fremmed, og jeg føler mig som andenrangsborger,« fortæller hun. Da hun bliver spurgt om, hvorfor hun aldrig har søgt om dansk statsborgerskab, lyder det således fra Nausheen: »Hvorfor skulle jeg søge et statsborgerskab, når jeg alligevel føler mig dansk? Jeg ved ikke hvorfor, at et dansk statsborgerskab skulle gøre mig mere dansk.« Men det er ikke kun de følelser, som hver enkelt person går rundt med, der betyder noget. Det lærte Nausheen på den hårde måde efter at have erfaret, at man fra den ene dag til den anden kan føle sig fremmedgjort i sit eget land. ",
        "metadata": {
            "source": "https://www.berlingske.dk/internationalt/hun-ville-bare-skynde-sig-hjem-til-danmark-men-i-london-fik-hun",
            "image_url": "https://berlingske.bmcdn.dk/media/cache/resolve/image_x_large/image/127/1274058/23376055-londons-store-lufthavn-gr-klar-til-strejke-fra-mandag.jpg",
            "publication_time": "Fredag d. 20. marts 2020, kl. 19.28",
            "author": "Selin Türker",
            "related_links": [],
            "attachments": []
        }
    }
}