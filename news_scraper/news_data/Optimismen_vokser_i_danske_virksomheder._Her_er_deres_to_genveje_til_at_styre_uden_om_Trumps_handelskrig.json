{
    "version": "1.0",
    "document": {
        "id": 1512,
        "title": "Optimismen vokser i danske virksomheder. Her er deres to genveje til at styre uden om Trumps handelskrig",
        "content": "Mens den amerikanske præsident Donald Trumps handelskrig raser, og forvirringen er total, er troen på fremtiden i de danske virksomheder meget stor. Nye markeder åbner sig, når andre bliver mere besværlige. Specielt to nye områder kan blive rigtig gode. Det ses tydeligt i en ny analyse fra Sydbank. I analysen svarer fire ud af fem af bankens erhvervskunder, at de tror på fremgang i både omsætningen og overskuddet i år. Det skyldes især de milliardstore investeringer, der skal laves i Forsvaret i hele den vestlige verden. Samtidig har tyskerne vedtaget en vækstpakke, der øger de offentlige investeringer med 500 milliarder euro over de næste ti år. Det svarer til mere end 3.700 milliarder kroner. It-hardware-virksomheden Blue Line i Søften nord for Aarhus er en af dem,hvor optimismen er stor. »Vi er cirka 30 ansatte, og vi rekrutterer nye medarbejdere. Det er den første indikator på, hvordan vi ser på fremtiden. Vi bygger op, og vi bygger ud. Vi ansætter alle steder både i udvikling, salg og marketing,« siger Niels Pedersen, der er både stifter og administrerende direktør i Blue Line. Han fremhæver, at Blue Line netop er ved at afslutte regnskabsåret for 2024/2025 og samtidig er i gang med at lave budgettet for det nye år. »Vi har vækst i år og kommer også til at lave et større budget for næste år. Halvdelen af vores omsætning går til eksport. Hvis man er i nogle fornuftige industrier og på nogle markeder, som vokser, så går det godt,« siger Niels Pedersen. Optimismen hos Niels Pedersen skal også ses i lyset af et lidt skræmmende tal for den danske økonomifra Danmarks Statistik. Som beskrevet på Berlingske i starten af maj så faldt vores industriproduktion ganske kraftigt i starten af året. Faldet var så markant, at det mindede om en recession, men dykket var næsten udelukkendedrevet af medicinalindustrien. I den øvrige del af vores industri var der faktisk en mindre fremgang. Det ligger helt i tråd med tallene fra Sydbank. Den omhandler bankens erhvervskunder fra hele landet, men kun i begrænset omfang medicinalindustrien. I resultaterne kan man blandt andet se, at 78 procent af virksomhederne regner med en fremgang i omsætningen i år. Kun 22 procent tror på tilbagegang. Det er inden for industrien, at optimismen er størst, fremgår det af analysen fra Sydbank. Her er det 83 procent af virksomhederne, der tror på øget omsætning. Inden for handel er det 80 procent.Fold sammenLæs mereFoto: Henning Bagger/BAG/Ritzau Scanpix. Erhvervsøkonom i Sydbank, Morten Laugesen, har stået for analysen. Og han lægger ikke skjul på, at han er en smule forbløffet over,hvor stærke tallene er. »Det er nogle budgetter, der nok er blevet lavet før Donald Trumps'liberation day', men jeg er alligevel en smule overrasket over, hvor stor optimismen er. Det hører med til historien, at når virksomhederne laver deres budgetter, kan de godt lide at jagte nogle mål,« siger Morten Laugesen og fortsætter: »Det er sjovere at have vækst end det modsatte,« siger Morten Laugesen. Han fremhæver, at der i de kommende måneder er et forhold, som er på minussiden for de danske virksomheder, mens der modsat er et andet, som giver nye muligheder.  »Det store spørgsmål er, hvor hurtigt det kommer til at gå i Tyskland. Friedrich Merz blev valgt til kansler på et hængende år. Der går nok noget tid, før de tyske investeringer rammer de dansk virksomheders ordrebøger,« siger Morten Laugesen. Hos Blue Line tror Niels Pedersen først og fremmest på forsvarsindustrien på det nordiske marked. Virksomheden leverer skærme og computere, der kan overleve i vanskelige miljøer. Kunderne er i Danmark, Norge og Sverige. »Det bliver større på alle markeder. Det er den melding, vi får fra vores partnere. Pengene er først lige kommet ud at arbejde. Hvis vi tager en klassisk vækstkurve, er vi kun i den nederste del,« siger Niels Pedersen. Blue Line har pharmasom det andet store forretningsområde og har blandet andet et datterselskab i USA. På det område er udfordringerne nogle lidt andre. »Her er vi udfordret af handelskrigen. Det gør det vanskeligere at navigere i. Vi er i øjeblikket ved at afgive et stort tilbud fra vores amerikanske datterselskab, hvor en del af komponenterne bliver produceret i Danmark. Det er svært at finde ud af, hvad den sag kommer til at koste,« siger Niels Pedersen. Han understreger, at hvis det ender med en told på ti procent på varer fra EU og til USA, er det til at lave med. »Vi har lært at leve med den amerikanske administration. Vi ved aldrig, hvad næste træk er,« siger Niels Pedersen.",
        "metadata": {
            "source": "https://www.berlingske.dk/oekonomi/optimismen-vokser-i-danske-virksomheder-her-er-deres-to-genveje-til-at",
            "image_url": null,
            "publication_time": "Onsdag d. 14. maj 2025, kl. 07.00",
            "author": "Frederik M. Juel",
            "related_links": [],
            "attachments": []
        }
    }
}