{
    "version": "1.0",
    "document": {
        "id": 4297,
        "title": "EU-kommissær lover »ingen tabuer« om giganters betaling for datatrafik og flere telefusioner",
        "content": "Der bliver ingen tabuer, når EU-Kommissionen kaster sig over en større undersøgelse for blandt andet at afgøre, om teknologigiganterne skal betale til tele- og internetselskaberne, fordi deres meget brugte tjenester sluger en så stor del af kapaciteten på nettet. Det sagde EUs franske kommissær for det indre marked, Thierry Breton, da han mandag talte påverdens største mobilmesse, Mobil World Congress, i Barcelona i det nordøstlige Spanien. Her samles i denne uge topfolk fra hele mobilverdenen for at vise og se de nyeste landvindinger inden for mobiludstyr og netværk samt drøfte aktuelle problemstillinger. Thierry Breton advarede om, at forretningsmodellen i telebranchen er nødt til at undergå »en radikal ændring«. »For mig er den store udfordring at sikre, at vores medborgere og virksomheder på gaderne i hele EU – også her i Barcelona – inden 2030 har adgang til hurtige, stabile og datatunge gigabitforbindelser,« slog han fast. EU-Kommissionen indledte i sidste uge en bred drøftelse over 12 uger af teleinfrastrukturen i EU. Her vil især spørgsmålet om,hvorvidt teknologigiganterne skal til at betale ved kasse 1, komme til at dominere. En række af de største, europæiske teleselskaber som Deutsche Telekom, franske Orange, spanske Telefónica og italienske Telecom Italia har argumenteret for, at der skal betales, for lige nu udgør giganternes mange tjenester mere end 50 procent af al datatrafik i telenettene. Mobile World Congress i Barcelona samler i denne uge op mod 100.000 personer fra hele mobilverdenen og er verdens største messe af sin art.Fold sammenLæs mereFoto: Thomas Coex/AFP/Ritzau Scanpix. Den store stigning i datamængderne presser konstant på for at få fibernetforbindelser rullet ud til flest mulige husstande og til at forbedre 5G-mobildækningen, der kan levere datahastigheder, som kan matche hurtige, kablede forbindelser. Danske Christian Borggreen, der er europadirektør for den amerikanske lobbyorganisation CCIA, der repræsenterer blandt andet Facebook og Google, mener, at »en afgift på internettrafikken vil skade europæiske forbrugere og underminere det åbne internet ved at behandle data forskelligt«. Også den hollandske regering advarer mod at tvinge giganterne til at betale. Den hollandske økonomiminister, Micky Adriaansens, henviser også til, at det både vil bryde reglerne om netneutralitet – altså samme adgangsvilkår for alle – og kan medføre, at priserne bliver sat op på mange af de tjenester, som vi allerede betaler for hos Google, Microsoft, Netflix, Apple, Amazon og andre, fordi de vil sende regningen videre til forbrugerne. »Det vil straffe forbrugerne,« fastslår Micky Adriaansens over for nyhedsbureauet Reuters. Holland er det første EU-land, som siger fra over for at pålægge teknologigiganterne at skulle medfinansiere udbygningen af infrastrukturen. Thierry Breton slog i Barcelona fast, at der bliver »ingen tabuer« i undersøgelsen. Det gælder også spørgsmålet om yderligere muligheder for fusioner og opkøb blandt teleselskaberne internt i de enkelte lande og på tværs af grænserne. Det har telebranchen længe talt for at få lov til, men hidtil har EU med konkurrencekommissær Margrethe Vestager i spidsen trukket i håndbremsen med henvisning til, at det risikerer at gå ud over konkurrencen og dermed de lave priser, hvis flere teleselskaber får lov til at slå sig sammen. Det var, hvad svenske Telia og norske Telenor i Danmark ønskede at gøre i 2015. Her var oven i købetudpeget en ny ledelse for det samlede selskab, men fusionen måtte aflyses, da det stod klart, at der ville komme et nej fra Margrethe Vestager. Telia og Telenor har i dag fælles mobilnet for at kunne dele regningen, men konkurrerer ellers direkte mod hinanden. Teleselskabet 3s danske topchef, Morten Christiansen, lagde i Berlingske omkring nytår op til, atDanmark bør kunne klare sig med to mobilnet i stedet for nu tre, så dækningen kan blive langt bedre i hele landet. Mobile World Congress, som ventes at samle omkring 100.000 deltagere i, varer til og med 2. marts. ",
        "metadata": {
            "source": "https://www.berlingske.dk/virksomheder/eu-kommissaer-lover-ingen-tabuer-om-giganters-betaling-for-datatrafik",
            "image_url": "https://berlingske.bmcdn.dk/media/cache/resolve/image_x_large/image/165/1650946/24358220-pix-thierry-breton.jpg",
            "publication_time": "Tirsdag d. 28. februar 2023, kl. 09.50",
            "author": "Thomas Breinstrup",
            "related_links": [],
            "attachments": []
        }
    }
}