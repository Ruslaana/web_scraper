{
    "version": "1.0",
    "document": {
        "id": 20505,
        "title": "Jens Chr. Grøndahl løb med laurbærrene",
        "content": "»En forfatter er, når man har ondt i ørerne,« sagde en ganske lille pige i en ganske lille film, der indledte seancen, da Jens Chr. Grøndahl på BogForum i går modtog BG Banks Litteraturpris på 300.000 kroner. Som den første nogensinde. Den unge læser bliver nok klogere. I hvert fald vil BG Bank gøre sit til, at både store og små får lyst til at læse. Ud over at reklamere for sig selv, er det nemlig BG Banks intention på alle mulige måder at fremme den litterære interesse hos både små og store. BG Banks Litteraturpris er kun toppen af isbjerget. »Jeg er overvældet,« sagde Jens Chr. Grøndahl, der fik prisen overrakt af kulturminister Brian Mikkelsen. Særlig overvældet var han, forstod man, fordi hans prisbelønnede roman, »Et andet lys«, var i skarp konkurrence med to andre, fortrinlige danske bøger, nemlig Jan Sonnergaards novellesamling »Jeg er stadig bange for Caspar Michael Petersen« og Hanne Marie Svendsens roman »Unn fra Stjernestene.« »Jeg er glad og stolt over at være nomineret sammen med disse forfattere,« sagde Grøndahl, der stadig undrer sig - positivt - over, at et så lille land som Danmark kan huse så mange og så forskellige gode skribenter. »Vi har hver vores særpræg. Det er en stor rigdom,« forklarede han. Det var en litterær jury med professor Thomas Bredsdorff som formand, der havde udpeget de tre kandiderende bøger. Alle danske læsere kunne efterfølgende stemme om, hvem der skulle vinde. 15.000 gav deres besyv med. Og selv om Jens Chr. Grøndahl i går understregede, at han var virkelig overrasket over, at det blev ham, der gik af med sejren, kan han også godt se den udvikling i sit forfatterskab, der har gjort, at han i dag appellerer til så fantastisk mange: »Det var en svimlende oplevelse for mig, da jeg fandt ud af, at jeg kunne nå mange læsere ved at opgive min egen dyrebare originalitet og i stedet skrive om nogle fælles erfaringer,« forklarede han og fortsatte: »Jeg skriver ikke kun for min egen skyld. Jeg ville ikke kunne holde ud at sidde ensom og skrive i månedsvis, hvis jeg ikke bagefter kunne dele det med andre.« Om den prisbelønnede roman udtalte juryen blandt andet: »»Et andet lys« er en hudflettende sædeskildring, hvor forfatteren - gennem romanens hovedperson - får fortalt læseren drøje sandheder om (u)skik og brug i dagens Danmark. Men først og fremmest er »Et andet lys« en virtuost komponeret roman, der med sin lyriske prosa anslår toner, der harmonerer smukt med de cellosuiter af Bach, som den »fortabte« hovedperson, Samuel Balkin, har dyrket gennem et langt liv. Jens Chr. Grøndahl har med »Et andet lys« skabt et hovedværk i sit forfatterskab og et betydeligt værk i tiden.« BG Banks Litteraturpris er sammen med Det Danske Akademis Store Pris den største af sin art herhjemme, og Brian Mikkelsen havde de store ord fremme i går. Det er nemlig aldrig sket før i lande, som vi sammenligner os med, at en erhvervsvirksomhed så markant går ind og støtter litteraturen i alle ender og kanter. »Dette er historisk,« sagde Brian Mikkelsen. Juryformand Thomas Bredsdorff bedyrede, da han fik ordet, at han ikke havde det fjerneste imod at dele spotlyset med Brian Mikkelsen, som han politisk står umådelig langt fra og vil bekæmpe med alle legitime midler. For som professoren sagde - med slet skjult henvisning til Jan Sonnergaards nominerede novellesamling: »Jeg er stadig ikke bange for Brian Arthur Mikkelsen!«",
        "metadata": {
            "source": "https://www.berlingske.dk/kultur/jens-chr.-groendahl-loeb-med-laurbaerrene",
            "image_url": "https://berlingske.bmcdn.dk/media/cache/resolve/image_x_large_vertical/image/95/951519/509665-jens-chr-grndahl-lb-med-laurbrrene--.jpg",
            "publication_time": "Søndag d. 23. november 2003, kl. 22.30",
            "author": null,
            "related_links": [],
            "attachments": []
        }
    }
}