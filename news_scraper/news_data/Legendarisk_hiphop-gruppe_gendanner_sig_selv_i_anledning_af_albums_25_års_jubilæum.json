{
    "version": "1.0",
    "document": {
        "id": 19907,
        "title": "Legendarisk hiphop-gruppe gendanner sig selv i anledning af albums 25 års jubilæum",
        "content": "Hiphopgruppen The Fugees var allestedsnærværende i 90erne, særligt med sangene fra dens andet album, »The Score«, som udkom i 1996. Nu har gruppen annonceret, at den samles igen for første gang i 15 år. Det kan man se på Lauryn Hills Instagram-konto. Gruppen, der bestod af Wyclef Jean, Lauryn Hill og Pras Michel, nåede kun at udgive to album, inden de delte sig. Deres andet og sidste album »The Score«, der indeholder hitsinglerne  »Killing Me Softly«, »Ready or Not« og »Fu-Gee-La« bliver betragtet som et af de bedste hiphopalbum nogensinde, og det er et af de bedst sælgende album nogensinde. The Fugees var en af de første alternative hiphop-grupper, der brød igennem til mainstreamen. De var meget politiske og bød på en smeltedigel af inspiration fra hiphop og rap over soul til reggae, siger Michael Charles Gaunt, der er Berlingskes musikredaktør. »‘The Score’ var en af den slags plader, som fyldte helt vildt – og den havde nogle af 90ernes største singler. Det var også på den plade, verden for første gang stiftede bekendtskab med naturtalentet Lauryn Hill. Det står stadig som noget enestående, den måde hun sømløst vekslede mellem at rappe og synge på allerhøjeste niveau, som man for eksempel hører det på ‘Killing me softly’,« siger Michael Charles Gaunt. »Killing me softly« var oprindelig et hit i 70erne, hvis mest populære version var med Roberta Flack, mens nogle måske vil kende Shubidua-parodien »Kylling med softice og pølser« fra 1974. Men med Lauryn Hills vokal nåede sangen nye højder både kunstnerisk og kommercielt. Lauryn Hill forlod »The Fugees« efter kontroverser i bandet, angiveligtpå grund af en affæremellem hende og Wyclef Jean, som var gift med en anden kvinde.  »The Fugees’ historie er både kompleks og indflydelsesrig. Jeg har besluttet mig for at ære projektets betydning, dets fødselsdag og de fans, der satte pris på musikken, ved at skabe et fredeligt rum, hvor vi kunne forenes og optræde med den musik, vi elskede. På den måde vil vi være et eksempel for forsoning verden over,« siger Lauryn Hill i en udtalelse om turneen, skriverThe Guardian. Lauryn Hill udgav i 1998 »The Miseducation of Lauryn Hill«, som blev solgt i 422.000 eksemplarer af den første uge efter udgivelsen – på det tidspunkt en rekord for en kvindelig kunstner. Som den første kvinde nogensinde vandt Lauryn Hill fem Grammy-priser på én aften for albummet, herunder prisen for årets album. Men ifølge Michael Charles Gaunt har Lauryn Hill siden kæmpet for at komme ud af skyggen af solopladens succes. »Lauryn Hill har som soloartist været notorisk for at spille nogle meget svingende koncerter, hvor hun også ofte kommer for sent, og publikum bliver sure på hende. Så man må lige vente at se, hvordan det kommer til at gå. Hun er ikke kendt for at være specielt pålidelig på en scene,« siger Michael Charles Gaunt. Hvis man skal The Fugees, er det tætteste, de kommer på Danmark, Paris 4. december og London 6. december. Man kan se resten af datoerne i videoen herunder. Turneens sidste koncerter bliver i endnu ubestemte byer i Nigeria og Ghana.  Et opslag delt af Ms. Lauryn Hill (@mslaurynhill)",
        "metadata": {
            "source": "https://www.berlingske.dk/musik/legendarisk-hiphop-gruppe-gendanner-sig-selv-i-anledning-af-albums-25-aars",
            "image_url": "https://berlingske.bmcdn.dk/media/cache/resolve/image_x_large_vertical/image/146/1467485/23870228-edp-pskul-fugees-3-sp-13-naj.jpg",
            "publication_time": "Onsdag d. 22. september 2021, kl. 14.41",
            "author": "Joachim Talbro Paulsen",
            "related_links": [],
            "attachments": []
        }
    }
}