{
    "version": "1.0",
    "document": {
        "id": 3917,
        "title": "Rasmus Bruun og Kirsten Birgit Schiøtz Kretz Hørsholm vender tilbage til dagsaktuel satire: »Man kan godt sige, vi er gået i gang med at stemme den akustiske guitar«",
        "content": "Rasmus Bruun og Frederik Cilius har for nylig haft premiere på »Den Korte Podcast«, i sommer turnerede de med »Sommer på Birgitø«, og de sprang også for nylig ud på nationalscenen med »Ebberød Bank 2.0«. I 2022 kommer man til at kunne se dem – eller nærmere deres karakterer Rasmus Bruun og Kirsten Birgit Schiøtz Kretz Hørsholm – tilbage i det radiostudie, som gjorde dem berømte på Radio 24syv. »Den Korte Radioavis« vender nemlig tilbage som »Den Korte, Live on Stage 2022«. Som navnet antyder, bliver det denne gang på de skrå brædder, hvor de har tænkt sig at lave »dagsaktuel, overlegen politisk satire«, kan man læse i en pressemeddelelse. »Det er klart, at vi med showet går benhårdt efter at vælte minimum én minister med vores bidske og samfundskritiske satire; og hvis en af dem kunne være Jeppe Kofod, så er vi glade,« siger Rasmus Bruun i pressemeddelelsen om showet, der kommer til at ændre sig fra gang til gang. Med Den Korte Podcast er der ellers – i de afsnit denne skribent har hørt – i højere grad et løbende plot, end der var i »Den Korte Radioavis«. Men nu vender Kirsten Birgit og Rasmus Bruun tilbage til det mere velkendte format, hvor det er de dagsaktuelle sager, der satiriseres over. »Dylan havde også sin elektriske og kristne periode, men han vendte tilbage til den folkemusik, som havde gjort ham til Dylan«, siger Rasmus Bruun, og suppleres af Frederik Cilius: »Man kan godt sige, vi er gået i gang med at stemme den akustiske guitar og har taget mundharmonikastativet om halsen«, slutter Frederik Cilius. Showet får premiere i februar 2022.",
        "metadata": {
            "source": "https://www.berlingske.dk/kultur/rasmus-bruun-og-kirsten-birgit-schioetz-kretz-hoersholm-vender-tilbage-til",
            "image_url": "https://berlingske.bmcdn.dk/media/cache/resolve/image_x_large_vertical/image/145/1458391/23843333-kirsten.jpg",
            "publication_time": "Fredag d. 27. august 2021, kl. 17.50",
            "author": "Joachim Talbro Paulsen",
            "related_links": [],
            "attachments": []
        }
    }
}