{
    "version": "1.0",
    "document": {
        "id": 14826,
        "title": "Spis mindre og lev længere",
        "content": "Spis mindre og lev et bedre og længere liv. Så simpelt er det. Få dages faste om måneden eller et væsentligt lavere dagligt indtag af kalorier generelt er en effektiv beskyttelse mod en lang række livsstils- og kræftsygdomme. Og i bedste fald vil den eftertænksomme tilgang til mad kunne forlænge levetiden betragteligt for mange. Det viser ny forskning, der bakkes op af den danske læge Jerk W. Langer. Han har i årevis beskæftiget sig med diæter og er forfatter og foredragsholder om sund livsstil.  »Ved faste indtager man indlysende færre kalorier. Det er dokumenteret i dyreforsøg, at denne såkaldte kalorierestriktion forebygger kræft, demens, blodpropper og aldring. Hos mennesker er det formentlig tilsvarende, da kolesterol, blodsukker, fedtophobning i maven og andre målbare parametre forbedres. Mange befolkningsgrupper rundt omkring i verden, der spiser sparsomt med naturlige fødevarer samt bevæger sig i det daglige, er slanke og lever længe,« siger Jerk W. Langer. En af den nyeste undersøgelser om faste-fænomemet inden for videnskabens verden viser, at mus, der fire dage om måneden er på en lav-kalorie diæt, i snit lever tre måneder længere end artsfæller, der ikke faster. Det er forholdsvis lang tid, da en mus med et normalt kalorieindtag normalt ikke når at fejre sin tre års fødselsdag. Desuden bærer de »fastende« gnavere rundt på mindre fedt og har 45 procent lavere risiko for blive ramt af kræft i forhold til almindelige mus.  Det er professor Valter Longo fra University of Southern California i Los Angeles, der var forskningsleder. Han påpeger i sin rapport, at de fastende mus desuden klarer hukommelsestests væsentligt bedre end deres tykkere artsfæller og – endnu vigtigere – at den sunde diæt efter fasen tillod dem at opbygge eller genopbygge kropsvæv mere effektivt. »Dét er nok det mest spændende fund i vores forskning,« udtalte Valter Longo i forbindelse med udgivelsen af rapporten. Ifølge Jerk W. Langer behøver man dog ikke gå på en regulær faste for at få gavn af de sundhedsmæssige fordele ved at spise mindre. Faktisk er det tilstrækkeligt at følge rådet med at »stoppe med at spise, når man ikke længere føler sult«. Med andre ord bør man aldrig spise løs, til man føler sig propmæt, siger lægen og foredragsholderen. »Samtidig bør man spise langsomt og aldrig lade sig distrahere af TV, avislæsning eller andre ting undervejs. Forstyrrelserne får en til at spise for meget, fordi man ikke fokuserer på selve appetitten. I stedet æder man tankeløst, indtil tallerkenen er tømt. Sørger man for at stoppe spisningen i tide ved hvert måltid, behøver man ikke faste, for så kommer den centrale kalorierestriktion af sig selv,« siger han.  Ifølge Langer findes der ingen ulemper ved at sænke sit daglige indtag af kalorier i moderat grad. Kun fordele. At det at faste eller kontrollere antallet af kalorier alligevel ofte problematiseres, skyldes noget kulturelt og mentalt i befolkningen, siger han. Ofte sidestiller mennesker det at spise mindre med at »trække vejret lidt mindre, end man har lyst til«. »Vi frygter simpelthen sult og spiser vanemæssigt og konstant for at undgå den,« forklarer lægen. Han har skrevet en bog om den populære 5:2-faste, hvor man spiser normalt i fem dage og derefter meget få kalorier i to dage, og han mener, at alle danskere med fordel ville kunne forsøge sig med halve fastedage to gange om ugen. Det ville rent praktisk betyde, at man på de givne dage indstillede spisningen efter klokken 15. »Det klarer man sagtens. Så lærer man hurtigt, at sult ikke er en vedvarende følelse, men en følelse, der kommer og går. Men også, at sult kan afledes ved for eksempel at gå en tur eller lave noget praktisk. En anden mulighed er at følge 5:2-princippet. Så skal man to dage om ugen blot spise en tredjedel af, hvad man plejer,« siger han. Musene fra førnævnte undersøgelse fastede i sammenhængende tidsrum på fire-fem dage hver måned. Den model er nok for drastisk for de fleste mennesker, mener Langer. »Det ville helt klart være sundt, hvis vi mennesker gjorde det, men det er næppe muligt at indbygge i et almindeligt familieliv,« siger han.",
        "metadata": {
            "source": "https://www.berlingske.dk/det-sunde-liv/spis-mindre-og-lev-laengere",
            "image_url": "https://berlingske.bmcdn.dk/media/cache/resolve/image_x_large/image/26/263486/9433451-27frispis-mindre-madjpg.jpeg",
            "publication_time": "Mandag d. 29. juni 2015, kl. 08.00",
            "author": "Thomas Conradsen",
            "related_links": [],
            "attachments": []
        }
    }
}