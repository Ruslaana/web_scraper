{
    "version": "1.0",
    "document": {
        "id": 5953,
        "title": "Eksperter boykotter TV 2 og Politiken efter sagsanlæg og »chikane« mod forsker",
        "content": "Martin Vinæs Larsen er en af de mest anerkendte valgforskere herhjemme. Og mange har formentlig enten læst hans navn eller set ham på fjernsyn fælde dom over politikernes indsats eller forklare komplicerede paragraffer. Men nu har han sammen med sin kollega Asmus Leth Olsen besluttet at boykotte TV 2 og Politiken. Det sker, fordi de to medier samarbejder med analyseinstituttet Megafon, som nu kræver millionerstatning fra deres forskerkollega Erik Gahner. Han er manden bag hjemmesiden Politologi.dk, der i årevis har leveret overblik over meningsmålinger med tilhørende analyser. Men nu har han lukket hjemmesiden, fordi Megafon har krævet en millionerstatning som kompensation for, at Gahner, der er politolog, har brugt analyseinstituttets målinger uden at have ret til det. »Megafon har krævet, at deres meningsmålinger fjernes fra overblikket, samt fremlagt et krav på erstatning og vederlag for, at jeg har indsamlet og delt deres meningsmålinger,« lyder det blandt andet fra Erik Gahner, som tilføjer: »Jeg deler ikke den overbevisning, at et analyseinstitut skal kunne kræve, at deres meningsmålinger ikke bliver delt offentligt og underlagt en faglig, metodisk og systematisk vurdering. Jeg finder det særdeles problematisk, at et analyseinstitut kan reducere muligheden for at kunne vurdere kvaliteten af meningsmålingerne.« På den baggrund har Erik Gahner valgt at lukke sin hjemmeside onsdag – dagen efter folketingsvalget – indtil der er en juridisk afklaring omkring dens fremtid. Som protest over behandlingen af Gahner og Politologi.dk har Asmus Leth Olsen, der er professor mso i eksperimentel offentlig forvaltning ved Københavns Universitet, nu valgt at trække stikket over for TV 2 News og Politiken, hvad angår hans bidrag som ekspertkilde til disse to medier. Og også Martin Vinæs Larsen, der er valgforsker ved Aarhus Universitet, har meddelt, at han heller ikke vil deltage på hverken TV 2 News eller Politiken, »så længe den her chikane af Erik Gahner og Politologi.dk står på«, som han formulerer det. Asmus Leth Olsen, professor mso i eksperimentel offentlig forvaltning ved Københavns Universitet, og Martin Vinæs Larsen, valgforsker ved Aarhus Universitet.Fold sammenLæs mereFoto: Mathias Svold/PR. Martin Vinæs Larsen mener, at overblikket, som Erik Gahner leverer på sin hjemmesiden har »ekstremt stor« værdi for offentligheden. Og uanset hvad lovgivningen foreskriver, så er Megafons krav ifølge valgforskeren et udtryk for en »uordentlig« måde at opføre sig. »Det skaber dårligere meningsmålingsjournalistik, hvis en som Erik ikke får lov til at arbejde med dem. Han har leveret rigtig gode analyser af tendenser både i forhold til vælgere, og hvordan meningsmålinger kan være både gode som dårlige. Det er ikke okay, og jeg kan ikke forstå, at Megafon føler et behov for at gøre det her,« siger Martin Vinæs Larsen til Berlingske. Derfor vil han fremover sige nej tak til Politiken og TV 2, så længe de samarbejder med Megafon. Hvorfor boykotter du ikke Megafon i stedet for TV 2 og Politiken? »Jeg synes ikke, at TV 2 og Politiken kan være helt uden ansvar. De er indgået i et samarbejde med Megafon, og som medie bør man ikke samarbejde med et institut, der har den her adfærd og ikke lader sine målinger være tilgængelig for analyse og kritik. Det er ikke okay, og derfor har jeg valgt at signalere min utilfredshed ved at sige nej tak til TV 2 og Politiken,« siger Martin Vinæs Larsen, der tidligere har været på kant med Megafon. JP/Politikens Hus ved Rådhuspladsen i København.Fold sammenLæs mereFoto: Emil Helms. Forud for valget i 2015 blev Vinæs Larsen efter eget udsagn truet af Megafon med sagsanlæg, efter han sammen med nogle kollegaer havde udarbejdet gennemsnit af meningsmålingerne, som han delte på Twitter. Vinæs Larsen mener, at det er et mønster, som Megafon har, hvor de forsøger at »skræmme« forskere fra at bruge deres målinger. Administrerende direktør i Megafon Asger H. Nielsen fortæller, at instituttet er »meget kede af sagen«. Han er dog forundret over, at der ikke hurtigt og fredsommeligt er fundet en løsning mellem parterne. For hvis bare Erik Gahner havde fjernet Megafons målinger fra sin side efter første advarsel – eller havde betalt for produktet – var sagen aldrig kommet hertil. Men ifølge Asger H. Nielsen har politologen ignoreret Megafons henvendelse, hvorfor instituttets advokater nu har taget over. Han understreger over for Berlingske, at der er tale om en juridisk sag om ophavsrettigheder og betaling for kommerciel brug af andres arbejde. »I Erik Gahners tilfælde er der udarbejdet et produkt, der én til én er blevet anvendt kommercielt i et af Danmarks største medier, Jyllands-Posten. Vi har intet imod at blive brugt kommercielt. Men så skal det både deklareres som sådan – og så skal vores rettigheder også honoreres som sådan,« siger Asger H. Nielsen og tilføjer: »Det er en meget stor udgift for os at lave et politisk indeks, og derfor mener vi også, at det er rimeligt at kræve betaling, når man ønsker at anvende vores talmateriale.« Derfor har Jyllands-Posten fået en lignende besked fra Megafon – og efterfølgende midlertidigt fjernet det vægtede snit fra sin hjemmeside. »Meget beklageligt, at vi ikke kan belyse alle meningsmålingerne. Men vi har fået samme juridiske trussel,«skriver Marchen N. Gjertsen, der er chefredaktør på avisen. Jacob Kwon, der er nyhedschef på TV 2, kalder det »en sag mellem Megafon og en forsker«, når Berlingske spørger, hvad han tænker om forskernes boykot af netop TV 2 som følge af Megafons krav. Han oplyser, at TV 2 køber sig retten til at kunne vise målingerne fra Megafon – og siger ligesom Asger H. Nielsen fra Megafon – at det handler om ophavsret. Ser du, at TV 2 kan fortsætte samarbejdet med Megafon? »Vi vil tage en snak med Megafon stille og roligt og spørge, hvad der ligger til grund for det hele.« Jacob Kwon mener i øvrigt, at forskerne selv bør tage en snak med Megafon Berlingske har forsøgt at få en kommentar fra Politikens chefredaktør, Amalie Kestler. Hun henviser i stedet til et tweet, hvori hun skriver: »Besynderlig fremfærd fra Megafons side. Jeg forstår godt, at forskerne reagerer. Vi var ikke orienteret på forhånd og afventer at Megafon forklarer sig.«  Besynderlig fremfærd fra Megafons side. Jeg forstår godt, at forskerne reagerer. Vi var ikke orienteret på forhånd og afventer at Megafon forklarer sig.#dkmedier#dkpolhttps://t.co/iii2xtmdbV Sagen, der nu har fået Jyllands-Posten til at fjerne målingerne, har også fået SFs store stemmesluger Jacob Mark til tasterne. Han kalder det»tåbeligt«, mens chefredaktør på Frihedsbrevet Mads Brügger synes, at det er »skørt«. For Martin Vinæs Larsen er det påfaldende, at de andre institutter ikke kræver samme erstatninger fra forskere som Erik Gahner, som Megafon gør. Faktisk har flere været ude at kritisere Megafons krav. »Det her er topmålet af idioti! Hvordan fanden kan man kræve erstatning af Politologi.dk for at anvende offentligt bragte data. Polls (meningsmålinger,red.) skal ikke være lyssky forretning, men transparente demokratiske indslag.« Sådan skriver Christian Fischer Vestergaard, som er chef for Epinions Aarhus-kontor,  på Twitter og kalder det videre»en overreaktion på et frivilligt oplysningsprojekt«.  Det her er topmålet af idioti!Hvordan fanden kan man kræve erstatning af@politologidkfor at anvende offentligt bragte data?!@hansersejMålingerne er vel jeres? I må da kunne bakke@erikgahnerop! Polls skal ikke være lyssky forretning, men transparente demokratiske indslag.pic.twitter.com/2GOa2i8KEx Også analysedirektør hos analyseinstituttet Voxmeter, Anna Midtgaard Christensen, kalder det»grotesk«, fordi Erik Gahner bidrager med »ekstremt værdifuldt arbejde« i forhold til formidling og faglige vurdering af meningsmålinger. I 2012 blev også Berlingske truet med retssag fra Megafon. Det skete, efter at Berlingske havde brugt instituttets meningsmålinger i det såkaldte »Berlingske Barometer«, der gav et overblik med et vægtet gennemsnit over forskellige institutters målinger – herunder også Voxmeter og Epinion. Det fik Berlingske til at tage Megafon-målingerne ud af barometeret,oplyser chefredaktør Tom Jensen.",
        "metadata": {
            "source": "https://www.berlingske.dk/politik/eksperter-boykotter-tv-2-og-politiken-efter-sagsanlaeg-og-chikane-mod",
            "image_url": "https://berlingske.bmcdn.dk/media/cache/resolve/image_x_large/image/161/1611650/24252185-bm.jpg",
            "publication_time": "Torsdag d. 03. november 2022, kl. 15.58",
            "author": "Signe Westermann Kühn",
            "related_links": [],
            "attachments": []
        }
    }
}