{
    "version": "1.0",
    "document": {
        "id": 16159,
        "title": "Skrækscenariet rykker et skridt nærmere: »Vi er nogle af de første, der bliver skåret fra«",
        "content": "Hos den jyske virksomhed TripleNine har man i lang tid baseret sin produktion på store mængder naturgas. Som en af landets største gasforbrugere står fiskemels- og -olieproducenten på listen over virksomheder, der helt eller delvist kan blive afskåret fra at modtage naturgas, hvis den ulmende europæiske gaskrise bryder ud. Et scenario, som mandag rykkede tættere på, daEnergistyrelsenhøjnede trusselsniveauet ved at udsende en såkaldt »early warning« om en potentielt forestående gaskrise. »Situationen i Europa med hensyn til gasforsyningen fra Rusland bliver værre og værre. Man skal helt klart tage det her som et tegn på, at situationen er alvorlig,« siger Brian Vad Mathiesen, professor i energiplanlægning ved Aalborg Universitet. Og i Nordvestjylland har Jes Bjerregaard, administrerende direktør i TripleNine, ikke tænkt sig at vente på, at tingene spidser endnu mere til. Her har de allerede taget konsekvensen og omlagt produktionen. »Det er bekymrende. Vi ligger temmelig højt på listen. Vi er nogle af de første, der bliver skåret fra,« siger Jes Bjerregaard, som derfor har måttet gribe til handling og er skiftet over til næsten udelukkende at producere på kul. Opstår skrækscenariet, hvor der pludselig ikke er nok gas, vil det ramme nogle virksomheder langt hårdere end andre. Det viser en ny analyse fra Arbejderbevægelsens Erhvervsråd. Fødevarebranchen er den mest gasafhængige branche og stod i alt for 42 procent af det samlede gasforbrug i industrien i 2018, viser analysen. »I et samfundsøkonomisk perspektiv er det nok der, man skal være mest bekymret. På fødevareområdet vil effekterne af en gaskrise kunne ses hos forbrugerne. Vi har allerede set store prisstigninger på fødevarer, og en gaskrise risikerer at puste yderligere til den udvikling,« siger Gustav Elias Dahl, økonom hos Arbejderbevægelsens Erhvervsråd. Samtidig har fødevarebranchen flest ansatte i de virksomheder, der er såkaldt ikkebeskyttede gaskunder, og som derfor først vil få lukket gashanerne, hvis krisen kommer.  Landets mejerier har tæt på 9.000 ansatte i de ikkebeskyttede virksomheder, mens over 7.000 ansatte på slagterierne er i ansat i ikkebeskyttede virksomheder. Advarslen fra Energistyrelsen er myndighedernes første trusselsniveau. Eskalerer situationen yderligere, vil man gå op på et såkaldt »alert«-niveau, hvis der sker en »væsentlig forværring« af gasforsyningssituationen. Det fortæller Martin Hansen, vicedirektør i Energistyrelsen. »Det her er et signal til markedet om, at der potentielt kan komme en gaskrise. Vi er kommet et skridt nærmere på en gaskrise, men den er her ikke endnu. Derfor siger vi nu, at man skal være opmærksom på, at vi er kommet et skridt nærmere,« siger han. Derefter vil myndighederne kunne optrappe til tredje trin – en nødsituation, hvor det bliver prioriteret ud fra en nødplan, hvem der først får lukket for gassen. Den består af en liste på 47 virksomheder, som er såkaldt »ikkebeskyttede kunder«, hvilket betyder, at de med kort varsel vil kunne få afbrudt deres forsyning helt eller delvist. De 47 virksomheder er udvalgt efter størrelse, og udover TripleNine er det blandt andre Novo Nordisk, Arla, Carlsberg Group og Danish Crown. »Så længe gasmarkedet fungerer i Europa, er vi i en situation, hvor vi ikke forventer, at vi skal afbryde nogle gaskunder, og at vi kan komme igennem næste fyringssæson uden afbrydelser. Men jeg kan ikke stille en garanti, for der kan ske rigtig meget på gasmarkedet,« siger Martin Hansen. Hvis gasmarkedet bryder sammen, vil nødplanen så være nok? »Hvis gasmarkedet ikke fungerer, og der ikke kommer noget gas til Danmark, har vi noget gas fra Nordsøen, som er en lille procentdel, 25 procent biogas, og vores gaslagre. Og så forventer vi også at kunne få gas fra Baltic Pipe, der kommer i drift fra 1. oktober. Når vi kigger lidt længere frem i tiden, kommer Tyra-platformen op igen, og så vil Danmark blive selvforsynende med gas igen.« Brian Vad Mathiesen, professor i energiplanlægning ved Aalborg Universitet, vurderer, at Danmark vil kunne klare sig gennem vinteren, hvis gasleverancerne fortsætter et par måneder mere som planlagt. Men han advarer samtidig mod, at det vil få store konsekvenser, hvis gassen pludselig afbrydes. Arla er blandt de 47 virksomheder, der bliver afskåret fra gassen, når selvsamme er knap. De har forberedt sig og lagt en plan, hvis det skulle indtræffe.Fold sammenLæs mereFoto: Tolga Akmen/AFP/Ritzau Scanpix. »Hvis der bliver lukket helt for gassen inden for et par måneder, vil jeg tro, at vi kan risikere, at der er virksomheder, der skal lukke,« siger han. Derfor opfordrer han også til, at virksomhederne ruster sig til det scenario ved at omstille til andre energiformer. Energikæmpen Ørsted har siden krigens udbrud været i vælten som følge af en stor gaskontrakt med russiske Gazprom, der indtil for nylig udgjorde en stor del af den gas, som Danmark henter over den dansk-tyske grænse. Efter at have nægtet at betale for gassen i rubler har Gazprom stoppet for leveringen af gas til Ørsted, som i højere grad køber gas på det europæiske marked. I en mail skriver Ørsteds kommunikationschef, Martin Barlebo, at man trods Energistyrelsens advarsel mandag stadig er i stand til at skaffe den nødvendige gas til Danmark. »Priserne på gas er steget, efter at Rusland for nylig reducerede kapaciteten i Nord Stream 1, hvilket faldt sammen med et uheld på en LNG-terminal i USA. Vi forventer fortsat at kunne levere gas til vores kunder og fylder stadig gas på vores lagre, men situationen understreger, at vi i EU skal være uafhængige af russisk gas ved at accelerere udbygningen af vedvarende energi,« skriver Martin Barlebo og uddyber, at Ørsted er i løbende dialog med myndighederne og har tillid til, at de er forberedte på situationen. TripleNine vil om få uger være klar til at skifte til det uønskede og svært CO2-udledende brændstof olie. Men allerede nu er de blevet presset af den forestående gaskrise. »I dag bruger vi næsten ingen gas, vi kører næsten udelukkende på kul på grund af de høje gaspriser. Og så er vi ved at installere til at kunne bruge olie, det er klar om et par uger,« siger administrerende direktør Jes Bjerregaard. Den igangværende omstilling til olie har kostet virksomheden godt to millioner kroner, et relativt beskedent beløb især i forhold til gaspriserne, der fortsat er på himmelflugt, pointerer han. Carlsberg Group oplyser også, at deres bryggeri i Fredericia kører på gas, men i det øjeblik det skulle være nødvendigt at skifte til olie, er de klar til det. Hos mejerigiganten Arla er arbejdet med omlægning fra gas til olie gået i gang, og de regner med at være klar til at bruge olie og dermed være uafhængige af gassen til efteråret – hvis det bliver nødvendigt. »Den nuværende situation betyder ikke, at vores gaslevering bliver påvirket, men det er enheads upom, at risikoen er blevet større. Men vi tror ikke, vi får brug for olien før efteråret,« siger Jesper Skovlund, pressechef hos Arla. Han forsikrer om, at Arla har en plan i tilfælde af, at gasleveringen til produktionen bliver påvirket.",
        "metadata": {
            "source": "https://www.berlingske.dk/virksomheder/skraekscenariet-rykker-et-skridt-naermere-vi-er-nogle-af-de-foerste",
            "image_url": "https://berlingske.bmcdn.dk/media/cache/resolve/image_x_large_vertical/image/156/1562702/24129900-verdens-frende-fiskemelskoncen-ligger-i-esbjerg.jpg",
            "publication_time": "Tirsdag d. 21. juni 2022, kl. 21.02",
            "author": "Jonathan Lundgren Larsen",
            "related_links": [],
            "attachments": []
        }
    }
}