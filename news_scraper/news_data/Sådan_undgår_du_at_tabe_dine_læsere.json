{
    "version": "1.0",
    "document": {
        "id": 11968,
        "title": "Sådan undgår du at tabe dine læsere",
        "content": "Er der noget, der virker bekendt, når du læser overskrift og underrubrik på denne artikel? Hvis ja, er det nok stilen: Den friske tone, den garanterede effekt, den ultrakorte varedeklaration og de inkluderende ord »du« og »dine«. Hvem vil ikke gerne blive bedre og opnå succes i en håndevending? Blot ved at læse en kort tekst, hvor alt fedtet er skåret fra? Hvor man blot hopper lige om bord i de allerbedste pointer nogen sinde om et emne? Der er selvfølgelig tale om den pirrende og ret banale payoff-lingo, der i stigende grad definerer, hvordan netmedier skaber interesse (og værdifulde klik) blandt sine læsere. Og som er nøglen til at forstå, præcist hvordan private, organisationer og firmaer får dig til at klikke på deres Facebook-opdateringer eller tweets, som leder dig ind i deres univers og måske deres hjemmeside. Virkemidlerne forfines hver dag, især på Twitter og de etablerede mediers hjemmesider. Selv om du endnu ikke har åbnet din egen Twitter-konto eller aktivt bruger andre sociale medier systematisk i din kommunikation, er det alligevel værd at lægge mærke til, hvilke finurligheder der kan hives op af den sproglige værktøjskasse for at skabe opmærksomhed. Måske kan du bruge noget af det i din næste gammeldags power point præsentation, i din mail til en gruppe medarbejdere eller i din næste tale til kunder og samarbejdspartnere? Journalister og professionelle kommunikationsfolk har i årtier arbejdet med at vinkle på en måde, så deres læsere 1) opdagede artiklen i avisen 2) blevet interesseret i at stoppe op og læse videre og 3) måske blev fastholdt og læste artiklen til ende. Det er sket ud fra de såkaldte journalistiske nyhedskriterier, der i et vist omfang skulle være til stede i en artikel. Kriterierne er og har altid været nyhedernes DNA og omfatter f.eks. væsentlighed (det betyder meget for mange), konflikt (drivkraften i journalistik), identifikation (det er relevant for mig og mine nære) og sensation (det er overraskende). Men først med netmedierne og deres analyseværktøjer blev det klart og præcist målbart, hvad der blev læst mest og hvorfor. Med de sociale mediers indtog – og den stigende flygtighed, hvormed vi læser og skimmer nyhedsbilledet på smartphones – er afgørelsens øjeblik nu nede på et sekund eller maksimalt to: Enten klikker vi og læser, eller også var virkemidlerne ikke stærke nok til at suge os ind i historien. Hvad kendetegner så en virkningsfuld Twitter-overskrift eller en god overskrift i et emnefelt i en mail eller på en slide? Herunder får du fem bud. Med hånden på musen eller pegefingeren på mobilen er vi som hunde, der ser en godbid: Eksempel: »Så enkelt blev Hanstholm Fiskemelsfabrik Danmarks bedste arbejdsplads.« Sæt strøm til dit budskab ved at tilføre energi fra en højt profileret person. Eksempel: »Dette kan Lego-topchef Jørgen Vig Knudstorp lære af Hanstholm Fiskemelsfabrik.« Ordet »nyt« er i sig selv dragende. Det signalerer, at man som læser får ny viden, og at man måske kan få en afgørende konkurrencefordel ved at kende det før naboen. Eksempel: »Helt ny ledelsesfilosofi er hemme­ligheden bag succes for Hanstholm Fiskemelsfabrik.« Få ting er så angstprovokerende som tanken om at gøre noget, som alle gør – men at man gør det på den helt forkerte måde:Eksempel: »Læs her, om du laver de klassiske fejl, når du sender e-mails til dit netværk.« Vi kender alle »I want you for U.S. Army« og Uncle Sam med hatten, der peger direkte på beskueren og nærmest kravler ud fra den berømte hverveplakat. »Du« og »dig« trækker langt større opmærksomhed end »jeg«.Eksempel: »Sådan bliver du en bedre leder på 10 minutter.«",
        "metadata": {
            "source": "https://www.berlingske.dk/virksomheder/saadan-undgaar-du-at-tabe-dine-laesere",
            "image_url": "https://berlingske.bmcdn.dk/media/cache/resolve/image_x_large/image/66/667914/6316443-twitter.jpg",
            "publication_time": "Onsdag d. 10. april 2013, kl. 22.30",
            "author": null,
            "related_links": [],
            "attachments": []
        }
    }
}