{
    "version": "1.0",
    "document": {
        "id": 19609,
        "title": "Nordirlands buldrende Paisley er død",
        "content": "Den nordirske politiker og præst Ian Paisley er død. Det oplyser Det Demokratiske Unionsparti (DUP), som Paisley stiftede i 1971 og ledte igennem 37 år. Ian Paisley, der blev 88 år, var protestant og stor modstander af Fredsaftalen for Nordirland. Han svor, at han aldrig ville forhandle med sine mangeårige katolske fjender fra det nationalistiske parti Sinn Féin, hvis plan var at lægge regionen sammen med Irland. Efter flere års blodig uro var der derfor tale om noget af en politisk omvæltning, da Paisley blev Nordirlands førsteminister i 2007 og 2008. Her delte DUP magten i Stormont-parlamentet netop med katolikkerne. Samtidig med at Ian Paisley blev førsteminister, blev Sinn Féins næstformand Martin McGuinness udnævnt til anden førsteminister. Dermed gik den buldrende taler, der med hård retorik havde kritiseret katolikkerne, fra at være den afvisende »Doctor No« til den mere imødekommende »Doctor Yes«. Ian Paisley blev født i 1926 i Ballymena i Nordirland som søn af en baptist-præst. Han prædikede også selv i en årrække, inden han markerede sig på den politiske scene i kampen om Nordirland. Han var gift og far til fem børn.",
        "metadata": {
            "source": "https://www.berlingske.dk/internationalt/nordirlands-buldrende-paisley-er-doed",
            "image_url": "https://berlingske.bmcdn.dk/media/cache/resolve/image_x_large/image/80/805056/7656362-northernireland-paisley.jpg",
            "publication_time": "Fredag d. 12. september 2014, kl. 17.11",
            "author": null,
            "related_links": [],
            "attachments": []
        }
    }
}