{
    "version": "1.0",
    "document": {
        "id": 19095,
        "title": "Det er en af årtiets mest ventede film – nu er de første anmeldelser landet: »Oppustet, kedelig og forvirrende«",
        "content": "Efter 13 år uden en ny film skulle dette være filmen, der rettede op på mesterinstruktøren Francis Ford Coppolas karriere. Coppola har instrueret nogle af filmhistoriens vigtigste og bedste film – blandt andet »The Godfather« og »Dommedag nu«. Men hans tre film siden årtusindeskiftet har mildest talt ikke været succeser. Instruktørens nye film er et episk science fiction-værk med titlen »Megalopolis« og Adam Driver i hovedrollen. Den har været ventet længe. Coppola begyndte arbejdet på filmen i 1983, efter at have fået i ideen i 1977. Efter en række forsinkelser og aflysninger vækkede han projektet til live igen i 2019 med over 800 millioner kroner af sine egne penge. Og nu har »Megalopolis« haft premiere ved filmfestivalen i Cannes, hvor den er med i konkurrencen om Guldpalmen. Derfor har de første anmeldere nu set filmen – og der er delte meninger om den. IThe Guardiananmelder Peter Bradshaw, og han er ikke særlig tilfreds. Han kalder filmen for en »oppustet, kedelig og forvirrende overfladisk film, fuld af platheder« og giver den to stjerner. Bradshaw siger dog, at Coppolas cv gør, at man med rette bare kan se bort fra kritikken af »Megalopolis«. »En Coppola-fiasko er bestemt meget mere interessant end mindre instruktørers funktionelle succeser – mellemvægterne, der sigter lavt og lige akkurat rammer målets nederste kant,« skriver Bradshaw. I filmen spiller Adam Driver rollen som Cesar Catalina – en arkitekt i byen New Rome, der kan styre selve tiden. Han har planer om at genopbygge byen til et bæredygtigt paradis, men møder modstand fra den korrupte borgmester, der spilles af Giancarlo Espositio. Fra venstre: Laurence Fishburne, Adam Driver og Francis Ford Coppola efter visningen af »Megalopolis« i Cannes.Fold sammenLæs mereFoto: Sameer Al-Doumy/AFP/Ritzau Scanpix. HosIndiewireer anmelderen David Erlich lidt mere positivt stemt over filmen, som han kalder en »vild og delirisk feberdrøm, der giver nyt håb for filmkunstens fremtid«. »Med »Megalopolis« propper han al en 85-årigs kunstneriske ærbødighed og romantiske kærlighed ind i et gammeldags, spraglet og dybt oprigtigt manifest om den rolle, en kunstner kan spille, når et imperium nærmer sig sin afslutning,« skriver Erlich, som ikke har uddelt stjerner. Også det finkulturelle magasinThe New Yorkerroser filmen, som det beskriver som »aggressivt berusende, stædigt ulogisk og forførende optimistisk«. På den mere negative side finder man Bilge Ebiri, der har anmeldt for magasinetVulture. Han skriver, at »Megalopolis« er et »absolut vanvittigt« værk, og at filmen har øjeblikke af visuel skønhed. Men den lider under, at den føles ufærdig.  Han skriver, at også Coppolas tidligere film »Dommedag nu« og »Bram Stoker's Dracula« havde øjeblikke, der virkede som feberdrømme. »Men i de film var det stilistiske virkemidler. Her (i »Megalopolis«,red.) er det lutter virkemidler, hele tiden,« skriver Ebiri i Vulture. Dermed ser det ud til, at meningerne er delte om Francis Ford Coppolas seneste film. Men det var de også, da »Apocalypse now« først fik premiere, og den film betragtes nu som et hovedværk i filmhistorien. Det samme kan måske ske med »Megalopolis«. ",
        "metadata": {
            "source": "https://www.berlingske.dk/skaerm/det-er-en-af-aartiets-mest-ventede-film-nu-er-de-foerste-anmeldelser-landet",
            "image_url": null,
            "publication_time": "Fredag d. 17. maj 2024, kl. 13.08",
            "author": "Joachim Talbro Paulsen",
            "related_links": [],
            "attachments": []
        }
    }
}