{
    "version": "1.0",
    "document": {
        "id": 10741,
        "title": "Midt under striden med Donald Trump: Flere amerikanske eliteuniversiteter forsøger at polstre sig",
        "content": "De gjorde det, da finanskrisen ramte. De gjorde det, da coronaepidemien hærgede. Og nu gør de det igen. En række af USAs mest kendte og anerkendte uddannelsessituationer forsøger i disse dage at rejse betydelige summer og polstre sig økonomisk. Det sker på et tidspunkt, hvor flere af dem befinder sig i en mere eller mindre åben strid med USAs præsident, Donald Trump. Ifølge avisenThe Wall Street Journalhar Princeton University udstedt obligationer for 320 millioner dollar (svarende til godt to milliarder kroner.). Northwestern University og Harvard University har allerede rejst henholdsvis 500 millioner dollar og 750 millioner dollar. Også Yale University – der indtil videre er gået fri af den amerikanske præsidents kritiske blik – forsøger at sælge ud af sine egne aktiver og rejse milliarder. Ifølge Greg Dowling, investeringschef i konsulentfirmaet Fund Evaluation Group, skal den omfattende jagt på penge ses som rettidig omhu fra de kendte uddannelsessituationers side. »De fleste universiteter går ikke i panik, men de ønsker at være forberedt på det værste,« siger han tilThe Wall Street Journal. Harvard University.Fold sammenLæs mereFoto: Faith Ninivaggi/Reuters/Ritzau Scanpix. Donald Trumps bemærkelsesværdige sammenstød med de berømte universiteter har stået på over en længere periode, men de er i høj grad eskaleret på det seneste. Siden Trump blev indsat i januar, har han erklæret, at uddannelsesinstitutionerne håndterede sidste års propalæstinensiske demonstrationer forkert, og at antisemitisme ulmer på universiteterne. Han har samtidig truet med at skære i støtten til universiteterne, hvis ikke de lukker deres programmer inden for såkaldt DEI – diversitet, lighed (equity) og inklusion. IfølgeThe Wall Street Journaler støtte for mere end ti milliarder dollar siden blevet trukket, sat på pause eller sat under revision som en del af Trump-administrationens forsøg på at tvinge ændringer igennem. Regeringens indgreb er dog ikke gået igennem uden modstand. Princeton University.Fold sammenLæs mereFoto: Søren Bidstrup. Tirsdag offentliggjorde over 100 ledere af universiteter og andre uddannelsessteder i USAen fælles udtalelse, hvori de modsatte sig Donald Trumps behandling af videregående uddannelsesinstitutioner. Her beskyldte de Trump-administrationen for at begå »hidtil usete regeringsindgreb og politisk indblanding«. Mandag kunne flere medier desuden berette om, at Harvard University havdesagsøgt den amerikanske regeringfor at gennemføre en forfatningsstridig kampagne mod universitetet. Harvard beskylder regeringen for af ideologiske årsager at forsøge at »efterse Harvards ledelse, kontrollere ansættelserne i lærerkorpset og diktere, hvad lærerne må undervise Harvards studerende i«. I søgsmålet lyder det fra Harvard, at regeringen forsøger at »tvinge og kontrollere« universitetet, hvilket krænker ytringsfriheden. Søgsmålet kom efter, at Donald Trump i midten af april indefrøs cirka 15,2 milliarder kroner i årlig føderal støtte og truede med at fjerne Harvards skattefritagelse for i stedet at kategorisere universitet som en »politisk organisation«.",
        "metadata": {
            "source": "https://www.berlingske.dk/internationalt/midt-under-striden-med-donald-trump-flere-amerikanske",
            "image_url": "https://berlingske.bmcdn.dk/media/cache/resolve/image_x_large_vertical/image/191/1914391/24937168-striden-mellem-donald-trump-og-flere-af-usas-mest.jpg",
            "publication_time": "Onsdag d. 23. april 2025, kl. 22.13",
            "author": "Thomas Søgaard Rohde",
            "related_links": [],
            "attachments": []
        }
    }
}