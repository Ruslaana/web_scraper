{
    "version": "1.0",
    "document": {
        "id": 16107,
        "title": "Aktionærforeningen udskifter direktøren",
        "content": "Dansk Aktionærforening har tirsdag udnævnt ny ledelse. Jens Møller Nielsen er konstitueret som direktør og Anne-Mette Lysgaard er økonomi- og administrationschef. Det meddeler foreningen. Den hidtidige direktør Charlotte Lindholm er, \"i henhold til gensidig aftale\", fratrådt stillingen som direktør for Dansk Aktionærforening. - Jens Møller Nielsen er uddannet journalist (DJH) og er BA i retorik. Han har været chefredaktør i Dansk Aktionærforening siden 2009, hvor han med stor dygtighed har udviklet og styrket DAF's interne og eksterne kommunikationskanaler, magasinet Aktionæren og det digitale Aktionærens Nyhedsbrev, skriver DAF. Anne-Mette Lysgaard, 40 år, er administrativt uddannet og har været i Dansk Aktionærforening siden 2007, hvor hun har haft hovedansvaret for foreningens sekretariat. ",
        "metadata": {
            "source": "https://www.berlingske.dk/aktier/aktionaerforeningen-udskifter-direktoeren",
            "image_url": "https://berlingske.bmcdn.dk/media/cache/resolve/image_x_large/image/68/681821/5826006-lindholm_business.jpg",
            "publication_time": "Tirsdag d. 20. november 2012, kl. 17.41",
            "author": null,
            "related_links": [],
            "attachments": []
        }
    }
}