{
    "version": "1.0",
    "document": {
        "id": 2457,
        "title": "Partier på stribe er ved at miste tålmodigheden med topminister: »Det er jo definitionen på et løftebrud«",
        "content": "Først troede de, at Simon Kollerup (S) skulle blive deres redningsmand, da den daværende erhvervsminister lovede handling i sommeren 2020. Senere var de overbeviste om, at hans efterfølger, Morten Bødskov (S), ville udrette resultater, da han ved sin tiltrædelse gjorde deres vilkår til en absolut topprioritet. Men iværksætterne venter stadig på den strategi og de forbedrede vilkår, som de to seneste regeringer og socialdemokratiske erhvervsministre har lovet dem. En ventetid, som hver dag har konsekvenser fordansk erhvervsliv. Derfor kalder flere partier i Folketinget det nu for et stort politisk svigt, at regeringen stadig ikke er klar med sit udspil til en iværksætterstrategi eller har indkaldt til forhandlinger. »Det er ubegribeligt, det er for dårligt, og det er med til at hæmme den vækst og udvikling, som alle har en interesse i at hjælpe på vej. Det er virkelig ikke særlig smart,« siger formanden for De Konservative, Mona Juul. Også Katrine Robsøe fra Radikale Venstre er forundret over situationen. »Det har efterhånden udviklet sig til en tragikomisk farce. Vi bliver ved med at få at vide, at det er lige om hjørnet, men der sker ingenting,« siger hun. Mona Juul blev glad, da Morten Bødskov i sit første interview som erhvervsminister talte om iværksætterne og deres vilkår. Nu er den konservative formands smil dog stivnet.Fold sammenLæs mereFoto: Mads Claus Rasmussen/Ritzau Scanpix. I Liberal Alliance går man endda så langt som at anklage Morten Bødskov for løftebrud. »Han har klart sagt, at han ville gøre noget, og at det er en prioritet for regeringen. Det løfte har han ikke indfriet. Det er jo definitionen på et løftebrud,« siger erhvervsordfører Lars-Christian Brask og bakkes op i den vurdering af Betina Kastbjerg fra Danmarksdemokraterne: »Jeg har været til adskillige andre forhandlinger i Erhvervsministeriet om områder, som ikke omhandlede iværksættere. Så han har jo ikke prioriteret det her som noget af det første, som han ellers lovede.« Da Morten Bødskov blev erhvervsminister, sagde han i i januar 2023 i sit førsteinterview, at iværksætterområdet var en topprioritet, som han lovede at tage fat på som noget af det første. Siden da har ministeren været på adskilligevirksomhedsbesøg, fået lavet analyser af problemerne, fundet flere penge og ikke mindst holdt skåltaler om iværksætternes betydning for Danmark. Men den konkrete politik mangler. Og selvom Folketingets erhvervsordførere allerede i december var til bilaterale sættemøder i Erhvervsministeriet, venter de fortsat på at blive indkaldt til reelle forhandlinger. Og det mener Lars-Christian Brask fra Liberal Alliance er alarmerende, fordi iværksætteriet ifølge ham er afgørende for dynamikken, fremdriften og nytænkningen i erhvervslivet. »Det er et udtryk for, at man ikke prioriterer iværksætterområdet. Det er virkelig problematisk,« siger Lars-Christian Brask. Morten Bødskov (S) har som erhvervsminister talt rigtig meget om iværksætterne. Men virksomhederne og en stribe partier i Folketinget er begyndt at frygte, at det mest er spil for galleriet. Arkivfoto: Søren BidstrupFold sammenLæs mere Samme budskab kommer fra Betina Kastbjerg: »Det er jo sindssygt. Morten Bødskov kommer altid med den samme forklaring om, at der er kommet flere penge, hver gang man har ventet lidt. Det synes jeg er en søgt forklaring i forhold til, at vi har et erhvervsliv, der har ventet i meget lang tid,« siger Danmarksdemokraternes erhvervsordfører. Det er rigtigt nok, at der er kommet flere penge. I regeringsgrundlaget var der fundet 300 millioner kroner til strategien, men siden blevden økonomiske ramme øgettil halvanden milliard kroner frem mod 2027 samt en milliard årligt fra 2030. Betina Kastbjerg mener dog ikke, at det fritager Morten Bødskov og regeringen fra ansvaret om at holde sit løfte om at levere hurtige resultater. »Jeg skal selvfølgelig ikke brokke mig over, at der er kommet flere penge. Men ministeren kan jo ikke blive ved med at komme med den forklaring. Så kan vi jo bare vente i evigheder.« Ifølge ordførerne og erhvervslivet har den lange ventetid store konsekvenser for iværksætteriet i Danmark. Lars-Christian Brask fremhæver således, at lysten til at investere bliver hæmmet af forventningerne til en forbedring af vilkårene med en ny strategi. Katrine Robsøe kan ikke lade være med at grine, når hun taler om forløbet med den længe ventede iværksætterstrategi, fordi det ifølge hende er så absurd.Fold sammenLæs mereFoto: Ida Marie Odgaard/Ritzau Scanpix. Katrine Robsøe fremhæver samme pointe. »Når der hele tiden bliver talt om, at der kommer til at ske noget, står man som virksomhed eller selvstændig i en spøjs venteposition,« siger hun. Samtlige erhvervsordførere henviser især til den såkaldte lagerbeskatning, som i iværksætterkredse går under navnet »skatten fra helvede«, fordi virksomheder på stribe har fåetskattesmæk for millioner, når de har børsnoteret deres virksomheder. Betina Kastbjerg fra Danmarksdemokraterne rejser samme problemstilling. »Ventetiden har jo de konsekvenser, at vi ikke kommer i gang med at skabe de bedst mulige forhold for vores iværksættere,« siger hun. Mona Juul supplerer: »For hver dag uden en ny strategi går Danmark glip af iværksætteri og den værdi, det skaber. Ingen har gavn af det,« siger K-formanden. Hun har efter eget udsagn ingen idé om, hvorfor det skal tage så lang tid at indkalde til forhandlinger. Men Mona Juuls bedste bud er, at det skyldes intern uenighed i regeringen. Berlingskehar tidligere beskrevet, hvordan Venstre, Moderaterne og Socialdemokratiet har forskellige prioriteter og derfor har kæmpet internt om indholdet i udspillet til en ny strategi. Og ifølge Venstres erhvervsordfører, Louise Schack Elholm, er der noget om snakken. »Vi er jo tre forskellige partier, så det ville være underligt, hvis vi bare mente det samme. Der vil altid skulle kompromiser til, når forskellige partier skal blive enige. Der vil altid være forskellige syn på, hvad der er det rigtige,« siger hun. Louise Schack Elholm peger dog på udvidelsen af den økonomiske ramme som hovedårsagen til, at det trækker ud. »Man må jo sige, at ambitionerne er blevet større, og der er afsat langt flere midler,« siger hun og slår fast, at »udspillet er tættere på, end det har været før«. Charlotte Bagge fra Moderaterne har selv en baggrund som selvstændig og forstår godt, at mange er frustrerede over at vente på en ny iværksætterstrategi. De bør dog være glade for, at den økonomiske ramme er blevet større, mener hun.Fold sammenLæs mereFoto: Linda Kastrup. Moderaternes erhvervsordfører, Charlotte Bagge, slår fast, at hun godt forstår frustrationen i erhvervslivet og Folketinget over den lange ventetid . Men også hun henviser til, at det er lykkedes regeringen at finde flere penge. »Der er kommet flere penge at fordele, og det er jo vigtigt at lave et udspil, som alle tre partier kan se sig selv i. Men området er stadig meget vigtigt for både regeringen og Moderaterne,« siger Charlotte Bagge. Kan du forstå, hvis nogen har svært ved at tro på det? »Selvfølgelig kan jeg forstå frustrationen, den er jo helt naturlig. Men det er vigtigt, at vi får gjort det rigtigt første gang.« Louise Schack Engholm anerkender slet ikke præmissen om, at Morten Bødskov skulle have begået løftebrud. »Det er at gå for langt at kalde det et løftebrud. Som jeg forstod det, sagde Morten Bødskov ikke, at han ville tage fat i iværksætterområdet som det første, men som noget af det første,« siger Louise Schack Engholm og tilføjer: »Jeg vil bare sige, at det er og skal være en høj prioritet for regeringen. Det er vigtigt, at vi fastholder iværksættervirksomheder i Danmark og får en vækst af nye selskaber.« Berlingske har forelagt kritikken fra Morten Bødskov, der svarer det samme som i den forudgående artikel med kritikken fra erhvervslivet. »Ambitionen fra regeringen er klar: Danmark skal være blandt de bedste lande at være iværksætter i. Jeg ved, at erhvervsordførerne deler den ambition, og vi har haft de første indledende drøftelser med Folketingets partier om strategien. Her har de haft mulighed for at komme med input, ønsker og forslag til finansiering,« skriver erhvervsministeren: »Grunden til, at strategien er forsinket, er kort og godt, at regeringen har afsat flere penge til regeringens kommende iværksætterudspil. Det drejer sig om en milliard kroner i de kommende år, og i 2030 er vi oppe på at bruge en milliard kroner årligt til at give et strukturelt løft af vilkårene for danske iværksættere. For vi skal hele vejen rundt.«",
        "metadata": {
            "source": "https://www.berlingske.dk/oekonomi/partier-paa-stribe-er-ved-at-miste-taalmodigheden-med-topminister-det-er",
            "image_url": "https://berlingske.bmcdn.dk/media/cache/resolve/image_x_large/image/179/1790027/24692620-bningsdebat-i-folketinget-mde-i-folketingssalen.jpg",
            "publication_time": "Mandag d. 29. april 2024, kl. 20.24",
            "author": "William Alkærsig Springer",
            "related_links": [],
            "attachments": []
        }
    }
}