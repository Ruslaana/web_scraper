{
    "version": "1.0",
    "document": {
        "id": 20538,
        "title": "Forskere roser idé om mere barsel til mænd",
        "content": "Regeringen vil øremærke en tredjedel af den betalte barselsorlov til mændene. Med andre ord falder en del af den betalte barsel bort, hvis den ikke afholdes af faderen. Det står i det regeringsgrundlag, som Helle Thorning-Schmidts nye regering præsenterede mandag. Håbet er at rette op på det faktum, at kun omkring syv procent af den samlede barsel i øjeblikket afholdes af mænd. - Hvis man gerne vil have mænd til at tage mere barsel, så er det et indgreb, der virker, siger Anette Borchorst, der har forsket i køn og barsel ved Aalborg Universitet. Hun peger på, at arbejdsmarkedet er kønsopdelt, så hovedparten af mændene er ansat på det private arbejdsmarked, mens de fleste kvinder tjener deres løn i den offentlige sektor.- Der har været en tendens til, at det private arbejdsgivere skubber alt det besvær og udgifter over på de offentlige arbejdsgivere, siger Anette Borchorst. Det har hidtil været svært for mændene at overbevise arbejdsgiverne om, at de skulle på en længere barselorlov. Det kan den nye plan rette op på, mener hun. - Det har været sådan, at mændene skulle argumentere særskilt for, hvis de skulle have mere end de der to-tre uger, som de typisk har i dag. Så de mænd, der ikke er meget orienteret mod børn og ligestilling, de gør det ikke, siger Karen Valeur Sjørup. Begge forskere henviser til, at man i Island allerede i 2003 indførte, at en tredjedel af den betale barsel var øremærket til mænd, en tredjedel til kvinder og en tredjedel frit valg. I dag står de islandske mænd for godt 33 procent af den afholdte barsel. /ritzau/ INFOshop:Her er 100 sider om at være gravid",
        "metadata": {
            "source": "https://www.berlingske.dk/politik/forskere-roser-ide-om-mere-barsel-til-maend",
            "image_url": "https://berlingske.bmcdn.dk/media/cache/resolve/image_x_large/image/97/975512/4560335-fdregruppe.jpg",
            "publication_time": "Tirsdag d. 04. oktober 2011, kl. 11.12",
            "author": null,
            "related_links": [],
            "attachments": []
        }
    }
}