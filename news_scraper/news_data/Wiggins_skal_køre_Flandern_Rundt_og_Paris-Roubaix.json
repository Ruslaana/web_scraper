{
    "version": "1.0",
    "document": {
        "id": 20295,
        "title": "Wiggins skal køre Flandern Rundt og Paris-Roubaix",
        "content": "Det bliver Tour de France-vinderen fra 2012, englænderen Bradley Wiggins, der skal erstatte den skadede Ian Stannard på Team Sky til Flandern rundt på søndag. Ian Stannard har måtte trække sig fra den belgiske forårsklassiker efter et voldsomt styrt i søndag, som kostede briten et brud i ryg.  Dermed skal den tidligere tour-vinder køre det hårde belgiske endagsløb for første gang siden 2005. Sammen med resten af feltet venter der Wiggins 255 kilometers hårdt terræn med den notorisk udmattende bakke Muur van Geraardsbergen som prikken over i'et. 33-årige Wiggins, der udover en tour-sejr også kan bryste sig med OL-medalje af guld, støder til sine otte Sky-holdkammerater i Belgien, som tæller stærke ryttere som Geraint Thomas og Bernhard Eisel.  Wiggins stiller også til start i næste uge Paris-Roubaix næste søndag, og han skal være velkommen, lyder det hånende fra klassikerspecialisten Fabian Cancellara - Wiggins? Hvorfor? sagde han til pressemøde tidligere på året til Cyclingweekly.co.uk. - Selvfølgelig er han velkommen. Alle er velkomne i Roubaix. Alle. Selv Quintana er velkommen, jokede han.  Men Wiggins er ikke bange for de franske brosten: - Roubaix har en helt specielt charme, siger Wiggins til La Gazetta dello Sport, men udover charmen, så tror den tidligere Tour-vinder på sine chancer. - Blandt klassikerne, så er den bedst i forhold til mine karakteristika. Jeg har power. Jeg er overbevist om, at jeg kan køre godt i Roubaix af den simple grund: Når man rammer en pavé, så er det som at køre enkeltstart, siger Wiggins.",
        "metadata": {
            "source": "https://www.berlingske.dk/sport/wiggins-skal-koere-flandern-rundt-og-paris-roubaix",
            "image_url": "https://berlingske.bmcdn.dk/media/cache/resolve/image_x_large/image/87/871395/7277961-italy-cycling.jpeg",
            "publication_time": "Onsdag d. 02. april 2014, kl. 17.14",
            "author": null,
            "related_links": [],
            "attachments": []
        }
    }
}