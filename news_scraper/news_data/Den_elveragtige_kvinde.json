{
    "version": "1.0",
    "document": {
        "id": 17629,
        "title": "Den elveragtige kvinde",
        "content": "Liv Tyler var blot 14 år, da hun besluttede, at hendes job var for kedeligt. Hun var model og medvirkede i TV-reklamer og meget andet. Men kedeligt var det, så hun bestemte sig for, at hendes karriere skulle være at blive skuespiller. De fleste ville nok være søgt ind på en skuepillerskole eller lignende, men det gjorde Liv Tyler ikke. I første omgang blev hun kendt for at medvirke i en musikvideo med den amerikanske rockgruppe, Aerosmith. Og på den led var æblet trods alt ikke faldet så langt fra stammen. Liv Tyler er nemlig datter af forsangeren Steven Tyler. Netop det slægtsskab måtte hun i sin tid selv finde frem til. Hun blev født som Liv Rundgren, fordi hendes modelmor, Bebe Buell, gennem mange år havde et forhold til rockmusikeren Todd Rundgren. I de første otte år af sin liv troede Liv Rudgren på historien om, at han var hendes far. Men så kom hun i nærheden af Aerosmith og mødte der Steven Tylers datter, Mia Tyler, og Liv syntes, at det var mærkeligt, at de lignede hinanden så meget. Verdens største eventyr Da hun spurgte sin mor, indrømmede denne, at hun havde haft et kortvarigt forhold til Steven Tyler, men at Todd Rundgren ligesågodt kunne være hendes far. Rudgren selv var stærkt i tvivl om faderskabet, men valgte at skrive sig ind som far på fødselsattesten, fordi pigen skulle have en far, og fordi hendes biologiske far, Steven Tyler, var stofmisbruger. Historien endte nu alligevel lykkeligt. I dag har Liv et tæt forhold til sin biologiske far og også til den far, hun delvist voksede op med, for Tod Rundgren og Bebe Buell gik senere fra hinanden. Slægtsskabet blev først offentlig kendt fem år senere. Omfattende filmkarriere Liv Tyler har en lang filmkarriere at kigge tilbage på, når hun runder 40 år. For hun har spillet med i lang række film, lige fra små produktioner til de mere omfattende. I sidste kategori hører ikke mindst »Ringenes Herre« (2001-2003) hjemme. Her spiller Liv Tyler en elv, Arwen Undómiel, der taler så blidt, at man automatisk spidser ører, selv i de scener, hvor hun taler på det – for os uforståelige – elversprog, som forfatteren til Ringenes Herre, J.R.R. Tolkien opfandt til elverfolket. Cool komedie Af andre markante film spillede hun hovedrollen i »Stealing Beauty« (»Forførende skønhed«), hvor hun blandt andet spiller overfor Jeremy Irons og storsatsningen »Armageddon«, hvor hun spiller Bruce Willis’ datter. Desuden har hun en rolle i »The Incredible Hulk«. I øjeblikket spiller hun med i HBO-serien »The Leftovers«. Liv Tyler blev i 2003 gift med rockmusikeren, Royston Langdon, men forholdet stoppede i 2008. De nåede at få et barn sammen. I 2010 giftede hun sig med en sportspromotor, og de har to børn sammen.",
        "metadata": {
            "source": "https://www.berlingske.dk/navne/den-elveragtige-kvinde",
            "image_url": "https://berlingske.bmcdn.dk/media/cache/resolve/image_x_large/image/53/536323/17712870-30navliv-tyler-150125jpg.jpeg",
            "publication_time": "Torsdag d. 29. juni 2017, kl. 17.00",
            "author": "Gert C. Nielsen",
            "related_links": [],
            "attachments": []
        }
    }
}