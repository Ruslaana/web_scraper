{
    "version": "1.0",
    "document": {
        "id": 20772,
        "title": "Skal »varme hænder« i det offentlige aflønnes efter deres arbejdsindsats? Socialdemokratiet og De Radikale siger nej",
        "content": "Liberal Alliance skabte furore på de sociale medier, da partiet søndag præsenteredeet usædvanligt forslag om aflønning af hjemmeplejen i hovedstaden, som på sigt skal gælde andre offentligt ansatte i hele landet. De foreslår således at indføre et digitalt bedømmelsessystem, hvor den ældre efter hvert besøg skal give hjemmehjælperen stjerner. Når den ansatte så har fået stjerner nok, skal det udløse en kontant belønning på op til ti procent af en månedsløn. Politiske modstandere gav hurtigt deres mening om forslaget til kende på de sociale medier, hvor Enhedslistens Mai Villadsen og Jacob Mark fra SF kaldte det henholdsvis »respektløst over for offentligt ansatte« og »en dårlig idé«. Og nu fortæller Socialdemokratiet og De Radikale, at de ikke bare er imod Liberal Alliances forslag om et bedømmelsessystem. De afviser også hele ideen om at aflønne »varme hænder« i det offentlige efter arbejdsindsats. »Vi skal lade arbejdsmarkedets parter aftale lønnen, vi skal lade medarbejderne udfolde deres faglighed, og vi skal stoppe med at detailstyre deres arbejde fra skriveborde på Christiansborg og i byrådene. Vi skal skabe mere nærhed, ikke mere konkurrence,« siger Socialdemokratiets ældreordfører, Birgitte Vind, og bakkes op af Stinus Lindgreen, der er ældreordfører for De Radikale: »Lønnen forhandles gennem overenskomster, og jeg ved ærlig talt ikke, hvad man forventer at opnå med det her forslag. Det er jo arbejdsgiverens ansvar at sikre, at medarbejderne gør et godt stykke arbejde,« siger han.  Anna er én af verdens helte, som gør borgerne glade hver dag. Hendes kollega Jens gør en noget dårligere indsats.\n\n\n\nMen... I etinterview med Berlingskeforklarer Liberal Alliances socialordfører, Ole Birk Olesen, at forslaget bygger på en tanke om, at man gerne vil belønne de medarbejdere, som gør en ekstra indsats. Det gør man i det private, og derfor skal muligheden også være til stede i det offentlige, mener han. »Alle steder, hvor man har med service at gøre, er det positivt for oplevelsen, at der er en forbindelse mellem medarbejdere, der gør sig umage, den ros, de får af deres chef, og den økonomiske belønning, de får. Det er ærgerligt, hvis folk med et ekstra drive og et ekstra engagement kun kan få en belønning for det i den private sektor. De får i dag samme løn som dem, der holder en øvdag med jævne mellemrum, ikke er ordentligt til stede i arbejdet eller foretrækker at drikke kaffe i personalekantinen,« sagde Ole Birk Olesen. Den betragtning deles imidlertid ikke af Stinus Lindgreen. Han mener, at arbejdsgiverne i det offentlige allerede har værktøjer til at belønne eller sanktionere medarbejderne efter deres indsats. »I forvejen har man jo som arbejdsgiver et ansvar for at følge op på klagesager og belønne sine medarbejdere. Det virker ret skævt, at nogle skal ind og give den enkelte medarbejder stjerner for at gøre det,« siger han. Stinus Lindgreen (RV) mener, at »Liberal Alliances forslag virker som et forsøg på en sjov kommentar på et seriøst problem«.Fold sammenLæs mereFoto: Mads Claus Rasmussen/Ritzau Scanpix. For Birgitte Vind er det i højere grad et principielt spørgsmål om, hvorvidt offentligt ansatte skal konkurrere med hinanden om ekstra lønkroner. Hun mener nemlig ikke, at udsigten til et løntilskud er den primære motivationsfaktor for ansatte i det offentlige. »De ansatte i den offentlige sektor er uddannet af fællesskabets institutioner og forventes at handle under ansvar. Det gør de den ene dag efter den anden. Alle undersøgelser viser da også, at man som ansat i den offentlige sektor ikke kun motiveres af at få mere i lønposen, selvom lønnen selvfølgelig skal være i orden. Man motiveres af at gøre en forskel. Den indre motivation betyder mere end ydre styring,« siger Socialdemokratiets ældreordfører. Birgitte Vind forstår samtidig ikke Liberal Alliances forslag som et oplæg til at belønne den gode indsats, men i stedet at presse de offentligt ansatte til at gøre det bedre. »I forslaget er der indbygget en mistillid til, at medarbejderne ikke er lige dygtige og ikke gode nok. Men at de, hvis de presses, leverer bedre.« FAKTALAs forslag om rating i KøbenhavnLiberal Alliance foreslår konkret, at Københavns Kommune indfører digitale borgerevalueringer i hjemmeplejen.Borgerevalueringerne skal direkte være styrende for resultataflønning af de enkelte hjemmehjælpere og deres ledere.Det vil konkret betyde, at de dygtigste hjemmehjælpere vil kunne få op til ti procent i bonus oven i deres løn. For en fuldtidsansat hjemmehjælper vil det svare til op til cirka. 3.650 kroner om måneden.Den årlige omkostning vil være i omegnen af 40 millioner kroner, og det foreslår LA finansieret ved at sænke forbruget på administration i Københavns Kommune.FOLD UD Liberal Alliance foreslår konkret, at Københavns Kommune indfører digitale borgerevalueringer i hjemmeplejen. Borgerevalueringerne skal direkte være styrende for resultataflønning af de enkelte hjemmehjælpere og deres ledere. Det vil konkret betyde, at de dygtigste hjemmehjælpere vil kunne få op til ti procent i bonus oven i deres løn. For en fuldtidsansat hjemmehjælper vil det svare til op til cirka. 3.650 kroner om måneden. Den årlige omkostning vil være i omegnen af 40 millioner kroner, og det foreslår LA finansieret ved at sænke forbruget på administration i Københavns Kommune. Forslaget kommer i kølvandet på en række mildest talt uheldige sager i ældresektoren, både på plejehjem, somset i TV2 s dokumentar, og i hjemmeplejen, somEkstra Bladet har afdækket. Ole Birk Olesen mener således, at et digitalt bedømmelsessystem kan være med til at løse problemet, fordi den ansatte vil være afhængig af, at den ældre er tilfreds med den ydede service. Problemet anerkendes af Birgitte Vind, som i stedet fremhæver regeringens nærhedsreform, hvor indledningsvis syv kommuner er blevet sat fri på et udvalgt velfærdsområde, som den fremtidige løsning på et problem, der ifølge hende først og fremmest skyldes overstyring og bureaukrati. »Både kommuner, regioner og faglige organisationer står klar til at arbejde med mere nærhed, mere plads til relationer og mere plads til faglighed i fremtidens offentlige sektor. Vi skal ikke bare have mere medarbejderinddragelse og mindre bureaukrati, men også et bedre samarbejde med borgeren og de pårørende i dagligdagen,« siger hun. Stinus Lindgreen tror heller ikke på, at forslaget om et digital bedømmelsessystem kan medvirke til at løse de åbenlyse problemer i ældreplejen. Han vurderer, at problemet i højere grad skyldes et problem med offentlig ledelse. »Der er helt klart et ledelsesproblem i det offentlige, som man skal tage meget alvorligt. Og så skal man se på uddannelsesniveauet og sikre sig, at man ansætter folk med den rette faglige og menneskelige kapacitet. Men også det er jo et ledelsesspørgsmål,« siger De Radikales ældreordfører og fortsætter: »Liberal Alliances forslag virker som et forsøg på en sjov kommentar på et seriøst problem. Det virker lidt, som om de driver plat på noget, som faktisk er ret alvorligt.«",
        "metadata": {
            "source": "https://www.berlingske.dk/politik/skal-varme-haender-i-det-offentlige-afloennes-efter-deres-arbejdsindsats",
            "image_url": "https://berlingske.bmcdn.dk/media/cache/resolve/image_x_large/image/138/1384566/23652475-.jpg",
            "publication_time": "Onsdag d. 03. februar 2021, kl. 10.31",
            "author": "Kalle Kehlet",
            "related_links": [],
            "attachments": []
        }
    }
}