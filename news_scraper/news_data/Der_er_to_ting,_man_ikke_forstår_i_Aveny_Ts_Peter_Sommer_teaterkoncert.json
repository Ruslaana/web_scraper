{
    "version": "1.0",
    "document": {
        "id": 9408,
        "title": "Der er to ting, man ikke forstår i Aveny Ts Peter Sommer teaterkoncert",
        "content": "»Din idiot – jeg skulle have været din idiot,« er en af troubadouren Peter Sommers gyldne og (til tider lidt for) finurlige linjer. En dansksproget skrammelsangskriver, der gang på gang evner at finde særlige blomster i vort fælles bed af »ordkrudt«. »Superjeg« hed hans første band for eksempel, og med debutpladen »Alt er ego« fra 2002 kunne det vist ikke være mere listigt, tænkte man dengang. Men det kunne det, og siden Sommer først sprang ud som optimist og soloartist, har han jævnligt forsynet en vershungrende nation med skæve, mundrette vinkler på den der kærlighed, som jo altid rumsterer rundt i kernen af enhver god sang. »Hvorfor løb vi? Vi kunne være gået hele vejen,« spurgte han på et tidspunkt sit evige du, ligesom han lærte os alle, at der er forskel på at tale og på at snakke, »som man gør det vest for Valby Bakke«. Sommer er for længst kanoniseret på den danske indiescene og har optrådt i alle mulige og umulige sammenhænge: Med Copenhagen Phil, med pianisten Palle Hjorth, alene med en guitar, med bandet Tiggerne eller sammen med Simon Kvamm i duoen De eneste to. Så derfor virker det da også som et oplagt og logisk næste skridt at kaste sig ud i en teaterkoncert – eller hvad? Logisk ja, men om det ligefrem var en god idé? Der må jeg indrømme, at jeg havde en vis tvivl, inden jeg begav mig ud ad Frederiksberg Allé for at finde både Aveny-T og forestillingen »I morgen er alt muligt«. Allerede ved titlen gik min indre finurlighedsalarm i gang. For er det endnu et ordspil? »I morgen er altmuligt« er jo ikke helt det samme som »I morgen er alt muligt«, og det er samtidig en meget typisk sommersk dobbeltbund. En af den slags formuleringer, der trækker en smule af alvoren ud af en sætning, i samme øjeblik den bliver sagt. Men jeg har gjort regning uden vært, ser jeg, for da koncerten går i gang, bliver det hurtigt klart, at det er efterårsudgaven af Sommer (!), vi møder her. »Bliv ved,« formaner Peter Sommer sit publikum i et ekko af den walisiske digter Dylan Thomas’ udødelige »Rage, rage against the dying of the light«. Bliv ved med at kæmpe for kærligheden, lige meget hvor mange gange du har måttet opgive den. Bliv ved med at blive ved, lige meget hvad du rammes af, siger Sommer med sin messende gravrøst. Linjerne har han lånt fra sin jævnaldrende svenske kollega Håkan Hellström og sangen »Du är snart där«, som han ovenikøbet har oversat og synger som forestillingens store coda og stærkeste øjeblik. Peter Sommer i den sære scenografi til forestillingen »I morgen er alt muligt«.Fold sammenLæs mereFoto: Rune Øe. Teaterkoncerten er et mærkeligt hybridformat – en folkelig blanding af halbal med indlagt karaoke og »rigtigt« teater. Bastarden blev opfundet af teatret her på stedet, dengang det hed Dr. Dantes Aveny, så man kan sige, at det lille teater på Frederiksberg nærmest har patent på konceptet og dermed kan definere, hvordan det gestaltes. Den første og stadig største teaterkoncert var »Gasolin’«, der væltede alt og alle omkuld helt tilbage i 1994. Formatet var forfriskende nyt dengang, selv om ingen kunne forstå, hvad de mange teatralske tableauer i forestillingen egentlig skulle betyde. Men det var også lige meget, for sangene var gode, og vi kendte dem alle sammen, så det var sjovt at høre dem opført på nye måder i nogle kulisser, der mindede om de dengang meget populære musikvideoer. Sidenhen er teaterkoncerten blevet en genre i sig selv og en hurtig måde for ethvert teater til at skaffe sig et ungt og købedygtigt publikum. Der har været teaterkoncerter med alle de store sangskrivere: Bob Dylan, The Beatles, Nick Cave, Leonard Cohen, C.V. Jørgensen og nu altså Peter Sommer. Det originale i denne sammenhæng er, at Sommer selv medvirker. Normalt er en teaterkoncert lige dele hitparade og hyldest, så det er et skridt ud på den tynde is, når Peter Sommer nu selv vover pelsen og stiller op til enten klap eller klask. Og langt hen ad vejen går det faktisk godt, må man sige. Sangene er gode som altid, de medbragte, velkendte musikere spiller forrygende, og Peter Sommer kan jo levere sine bittersøde tekster som ingen anden. Det, der imidlertid knirker, er desværre selve teaterdelen. Man forstår ikke på noget tidspunkt, hvad scenografien egentlig vil, og man sidder hele tiden og tænker på, om ikke bare en helt almindelig Peter Sommer-koncert havde været lige så medrivende. Det er desuden decideret distraherende, at Peter Sommer tydeligvis er utilpas ved pludselig at skulle stå på en scene. Det virker ejendommeligt, for han har ikke gjort meget andet i de seneste tyve år, men det er, som om teaterscenen slår ham ud af kurs – eller måske er det de meget uklædelige klovnebukser, han er blevet udstyret med. Hans blik flakker, når han skal henvende sig direkte til publikum, og i det hele taget er det som om, at teatrets hang til patos hiver den ironi, Sommer normalt bruger som sit skjold, helt ud af sangene. Det er noget, der tynger både dem og forestillingens hovedperson så meget, at det truer med at vælte læsset – især før pausen. Heldigvis hiver hovedpersonen i forening med sin gamle skanderborgven Klaus Handsome det meste hjem igen i anden halvleg, og da han mod slutningen giver os sin fine gendigtning af Håkan Helströms »bliv ved«-hymne, ender selv en tørvetriller som undertegnede med at blive revet med, og pyha for det. En nat blev det Sommer, som hovedpersonen måske selv ville have formuleret det. Teaterkoncerten Peter Sommer»I morgen er alt muligt« 15. september – 29. oktober 2022 Aveny-TFrederiksberg Allé 102, 1820 Frederiksberg",
        "metadata": {
            "source": "https://www.berlingske.dk/scene/der-er-to-ting-man-ikke-forstaar-i-aveny-ts-peter-sommer-teaterkoncert",
            "image_url": "https://berlingske.bmcdn.dk/media/cache/resolve/image_x_large/image/159/1595567/24212620-forestilling.jpg",
            "publication_time": "Søndag d. 25. september 2022, kl. 16.30",
            "author": "Holger Dahl",
            "related_links": [],
            "attachments": []
        }
    }
}