{
    "version": "1.0",
    "document": {
        "id": 9576,
        "title": "Strategic Investments har underskud efter nedtur hos ejendomsselskab",
        "content": "Investeringsselskabet Strategic Investments har præsenteret et underskud på bundlinjen på 0,9 mio. kr. i andet kvartal 2017. Underskuddet skyldes blandt andet, at aktiekursen i andet kvartal er faldet kraftigt for det norske ejendomsinvesteringsselskab Storm Real Estate, som Strategic Investments ejer 25 pct. i. Faldet kommer, efter at det norske selskab annoncerede en ikke fuld garanteret kapitalforhøjelse, og at det har haft problemer med at leje et tomt areal ud i sin bygning i Moskva.  Samme kvartal sidste år havde Strategic Investments et overskud på bundlinjen på 28,8 mio. kr. Første kvartal 2017 bød dog på et nettooverskud på bundlinjen på 24,1 mio. kr., og derfor er delårsresultatet på bundlinjen 23,2 mio. kr. Strategic Investments hentede et investeringsresultat på 0,7 mio. kr. i andet kvartal 2017 mod 26,6 mio. kr. i første kvartal. I andet kvartal sidste år lød investeringsresultatet på 26,4 mio. kr. Investeringsselskabet fastholder sine forventninger til 2017 om et resultat, som stemmer overens med den langsigtede målsætning om et gennemsnitligt årligt afkast på 15 pct. før skat. Aktiekursen er fredag faldet med 0,8 pct. efter halvårsregnskabet og handles til 1,27 kr. ",
        "metadata": {
            "source": "https://www.berlingske.dk/aktier/strategic-investments-har-underskud-efter-nedtur-hos-ejendomsselskab",
            "image_url": "https://berlingske.bmcdn.dk/media/cache/resolve/image_x_large/image/9/97940/17999856-195219920jpg.jpg",
            "publication_time": "Fredag d. 28. juli 2017, kl. 12.17",
            "author": null,
            "related_links": [],
            "attachments": []
        }
    }
}