{
    "version": "1.0",
    "document": {
        "id": 21612,
        "title": "Familierådgiver om børn, der bryder med deres forældre: Ingen forældre er perfekte, Astrid Johanne Høg",
        "content": "Når man læser Astrid Johanne Høgs kommentar»Det er narcissisme at slå hånden af en forælder, der elsker dig«, kan man få det indtryk, at voksne børn bryder kontakten med deres aldrende forældre, fordi de ikke perfekte og »lever op til idealet«. Nu bliver idealet ikke nærmere defineret, men man må forstå, at det handler om, at vi i dagens individualiserede samfund forventer os det perfekte i relationer, og har vi ikke de perfekte forældre, er vi smuttet. Min erfaring som familierådgiver siger mig, at forklaringen ikke er så simpel endda. Kigger vi på børns loyalitet over for deres forældre, vil vi se, at den er enorm. Når vi er helt små, er vi dybt afhængige af vores forældre. Vores overlevelse er i deres hænder, og derfor ligger det dybt i vores natur at knytte os til vores nærmeste voksne, ligegyldigt hvordan de behandler os. Børn, der oplever svigt, kan forsøge at skjule svigtet ved at holde det hemmeligt. Børn der oplever svigt, kan have svært ved at tro, at forældrene gør noget galt. Derfor kan børn, der oplever svigt, tage ansvaret på sig og tro, at det er deres egen skyld. Ud fra et psykologisk fagligt synspunkt er det derfor forstemmende, når Høg kalder voksne børns brud med deres forældre for udtryk for narcissisme. Det bliver ikke mindre forstemmende af, at Høg inddrager »den moderne psykologi« som ansvarlig for, at vi i hendes optik er blevet selvoptagede. Det er uklart, hvad det præcist er for en moderne psykologi, Høg henviser til. Kigger vi på udviklingspsykologien (Daniel Stern m.fl.) og forskning i menneskers relationer (for eksempelThe Harvard Study of Adult Development),ved vi i dag, at gode, varme relationer er essentielle for vores mentale og fysiske sundhed. Vi ved også, at fundamentet for sunde relationer skabes i barndommen i tilknytningen til forældrene. Det afgørende for det lille barn er, at det føler sig set. At barnet møder en forælder, der kan rumme det og dele barnets oplevelser. Denne tilknytning kan ses som en dans, som forældrene styrer og har ansvaret for. Ingen danser mig bekendt den dans perfekt, men de fleste gør det heldigvis godt nok. Jeg er overbevist om, at alle forældre elsker deres børn, og at alle forældre gør deres bedste. Ifølge Høg burde det være nok. I hvert fald konkluderer Høg, at det er decideret hjerteløst at bryde kontakten med din forælder, hvis vedkommende ikke har mishandlet dig og »i øvrigt har elsket dig og gjort sit bedste«. Præmissen er desværre forkert. Forældre kan elske deres børn, gøre alt deres bedste og stadig komme til at svigte. Det er ikke kun blå mærker og seksuelle overgreb, der kan give ar på sjælden og resultere i svære relationer. Det barn, der ikke har følt sig set, kan måske som voksen godt forstå, at kærligheden og de gode intentioner var der. Men der er forskel på at erkende det med hovedet og mærke det med ens krop og følelser. Som voksen vil der stadig være en længsel efter at blive set og elsket for den, man er, af ens forældre. Og den chance får mange (også aldrende) forældre mange gange, tror jeg. Men måske fordi det er så smerteligt for os som forældre ikke at slå til, kan det være svært at lytte til, at vi ikke var der på afgørende tidspunkter i vores børns liv. At vi overskrider vores børns grænser. At vi ikke respekterer dem. At vi er for meget eller for lidt. Men hvis vi tør lytte, når vores børn fortæller om det, der er smerteligt og svært i relationen og tage ansvar for det, så kan vi skabe kontakt – og så er risikoen for et brud mindre. Så ja, smerten ved at voksne børn bryder med forældrene er stor. Og det er den for alle parter. Derfor er det også svært at forestille sig, at det er noget, mange »bare« gør, fordi forældrene ikke er perfekte. Det er faktisk hjerteløst at antage. Gitte Krosgaard Andersen er familierådgiver og medstifter af Center for Godt Ungdomsliv ",
        "metadata": {
            "source": "https://www.berlingske.dk/kommentarer/familieraadgiver-om-boern-der-bryder-med-deres-foraeldre-ingen",
            "image_url": "https://berlingske.bmcdn.dk/media/cache/resolve/image_x_large/image/175/1754836/24616530-line-rmer-borregaard-lever-af-at-vre-momfluencer.jpg",
            "publication_time": "Torsdag d. 18. januar 2024, kl. 09.36",
            "author": null,
            "related_links": [],
            "attachments": []
        }
    }
}