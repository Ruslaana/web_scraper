{
    "version": "1.0",
    "document": {
        "id": 17035,
        "title": "Atlantic Airways udskifter erfaren direktør",
        "content": "Atlantic Airways har i weekenden udpeget Jørgen Holme til ny administrerende direktør. Han efterfølger Magni Arge, der har stået i spidsen for flyselskabet de seneste 18 år. Det fremgår af en meddelelse. »Jørgen Holme er blevet udnævnt for en periode på et til to år med det formål at lede selskabet herunder at gennemgå den fremtidige strategi,« skriver Atlantic Airways.  Jørgen Holme har flere års erfaring fra ansættelser i SAS, Spanair og Air Greenland. Han har senest været chef for SEB Kort Bank Denmark. Ifølge branchemediet Check-in.dk er der tale om et overraskende direktørskifte. »Magni Arge har været en loyal og dygtig direktør i Atlantic Airways gennem 18 år. Vi er meget taknemmelige, for det han har gjort. Men vi mener, at der skal lægges en ny strategi for selskabet, og der er tidspunktet passende, at Magni Arge forlader selskabet, og vi tager Jørgen Holme ind,« begrunder bestyrelsesformand Niels Mortensen over for Check-in.dk.  ",
        "metadata": {
            "source": "https://www.berlingske.dk/virksomheder/atlantic-airways-udskifter-erfaren-direktoer",
            "image_url": "https://berlingske.bmcdn.dk/media/cache/resolve/image_x_large/image/43/437289/6974648-atlantic-airways-til-arkiv.jpg",
            "publication_time": "Mandag d. 18. november 2013, kl. 07.39",
            "author": null,
            "related_links": [],
            "attachments": []
        }
    }
}