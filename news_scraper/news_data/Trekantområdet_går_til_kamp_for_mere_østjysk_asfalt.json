{
    "version": "1.0",
    "document": {
        "id": 16528,
        "title": "Trekantområdet går til kamp for mere østjysk asfalt",
        "content": "Den østjyske E45-motorvej skal udvides, før man begynder at bygge en Hærvejsmotorvej i Midtjylland. Sådan lyder det med én stemme fra borgmestrene i Trekantområdet, efter de borgerlige partier forleden erklærede sig klar til at bruge op mod 20 milliarder på en Hærvejsmotorvej. »Allerede i dag kan man med det blotte øje se, at E45 har akut brug for flere spor på de mest kritiske strækninger, og behovet bekræftes af trafikprognoser,« siger Jørn Pedersen (V), borgmester i Kolding og formand for Trekantområdet Danmark. Han begrunder den fælles melding med, at der flere steder har været tvivl om Trekantområdets rolle i sagen.  »Der er opstået den fuldstændige misforståelse, at vi ikke har interesse i at udvide E45. Det har vi så sandelig,« siger Jørn Pedersen. De seks borgmestre mener konkret, at den østjyske motorvej skal udvides til seks spor på de mest trafikerede områder i løbet af de nærmeste år. Samtidig understreger de, at der er behov for en Hærvejsmotorvej. »På længere sigt bliver der også brug for en parallel motorvejsforbindelse gennem Midtjylland for at sikre fleksibilitet og driftssikkerhed,« siger Jørn Pedersen. Forleden sagde Venstre, Konservative, Liberal Alliance og Dansk Folkeparti, at de er klar til at flytte fokus fra forbedringer af den kollektive trafik til investeringer i bedre veje, herunder en Hærvejsmotorvej til 20 milliarder kroner.  Venstres transportordfører, Kristian Pihl Lorentzen (V), sagde ved den lejlighed: »Vores forslag er ikke en enten-eller-løsning, men en både-og, der dels indeholder en udvidelse af dele af den østjyske motorvej på kort sigt, dels at vi skal have planlagt og lavet en varig løsning, der kan fremtidssikre korridoren op gennem Jylland.« Meldingen fra Trekantområdet skal ikke forstås som en kritik af de borgerliges trafikudspil, siger Jørn Pedersen: »Nej, det skal den bestemt ikke. Vores melding understøtter absolut, at Hærvejsmotorvejen skal laves, men det er jo et projekt, der ligger ud i fremtiden - problemet her og nu er, at vi har trafikkaos visse steder på E45 mellem Aarhus og Kolding,« siger han.",
        "metadata": {
            "source": "https://www.berlingske.dk/politik/trekantomraadet-gaar-til-kamp-for-mere-oestjysk-asfalt",
            "image_url": "https://berlingske.bmcdn.dk/media/cache/resolve/image_x_large/image/37/378086/8019210-motorvej.jpg",
            "publication_time": "Tirsdag d. 09. december 2014, kl. 12.22",
            "author": null,
            "related_links": [],
            "attachments": []
        }
    }
}