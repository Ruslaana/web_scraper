{
    "version": "1.0",
    "document": {
        "id": 17651,
        "title": "Kulturkarrusellen: Det sagde han bare ikke",
        "content": " I disse kulturelt sensible tider skal man passe på, hvad man siger. Moderat kritiske udtalelser om alt andet end ældre, hvide, kristne mænd, er som udgangspunkt bigotte. I sådanne tilfælde er bevisbyrden omvendt: Du skal på forhånd godtgøre, at du ikke er sådan én, der ikke kan lide andre kulturer. Ja, at du måske endda faktisk foretrækker andre kulturer fremfor den danske, der er (indsæt selv generisk mellemlagsklagesang over det »provinsielle« Danmark). Og hvis ikke du kommer med denne rituelle afsværgelse? Ja, så er helvede løs. I hvert fald, hvis du er borgerlig. Så bliver r-ordet kastet i alle retninger efter dig, og du kan godt begynde at forberede dig på en eneboertilværelse i Udkantsdanmark. Med uformelige lædermøbler og H2O-slippers.  Er man venstreorienteret, ser verden heldigvis bedre ud. Her kan man, som det socialdemokratiske byrådsmedlem Fuat Yalan, fint ytre et ønske om, at alle kinesere »brænder op« uden at få besøg af voldselskerne i Fascistisk Aktion (AFA). Eller, som Lars Trier Mogensen gjorde det forleden, på live TV fortælle, at DFs vælgere er »white trash« og »overflødige« og ikke blive mødt med andet end et »nå ja, herregud« af kollegerne i Mediedanmark. Og er det egentlig ikke i orden? Der kan jo ryge en finke af panden for os alle, så hvorfor ikke også for Lars Trier, eller denne Fuat Yalan, der bare var træt af »kineserlort«? Som udgangspunkt har »herregud«-holdet helt ret. Og så alligevel ikke. For efter sin udtalelse forsøgte Trier ihærdigt at trække i land. Udtalelsen om DFs vælgere som »hvidt affald« skulle pludselig forstås som et bekymret og medfølende forsvar for Danmarks »pjalteproletariat«. Han syntes faktisk, at kritikerne var lovligt følsomme. Dén må han selv vikle sig ud af; det interessante i denne sammenhæng er, at en Trier, en Fuat Yalan og de fleste på venstrefløjen, der kommer for skade at sige noget kritisk om en samfundsgruppe, efterfølgende forventer en debatmæssig largesse, som de ikke selv udviser. Der hersker en klar asymmetri mellem, hvad røde og blå må og kan sige i den offentlige debat uden at blive skammet ud.  Udskamningen af politiske modstandere, som har været venstrefløjens stærkeste allierede i værdidebatten de senere tiår, afhænger dels af denne ubalance, dels af Krænkelsen som samfundsbegivenhed. Vi har af det røde akademia fået en kultur, hvor viljen til at blive krænket er et bærende kendetegn. Her ligger magten hos de kulturelt forurettede – hvilket skaber en saftig overhåndssituation for en venstrefløj, der gerne snylter på visse gruppers letantændelige tilgang til samfundslivet.  Men på paradoksal vis gælder det altså også, at den samme venstrefløj, der skulle profitere af krænkelseskulturen, nu selv rammes af den. Eksempelvis Lars Trier, som ikke bare kan slynge nedladende eller diskriminerende udtalelser om folk ud – også selv om de tilhører den »hvide« underklasse. Det var ikke sket for ti år siden, hvor det røde meningsapartheid var mere bastant, og store dele af befolkningen på forhånd var afskrevet som irrelevante af Medieklassen grundet deres »menneskesyn«.Og det er kun delvis godt. Så står der 1-1 mellem Krænkelseskulturen og balancen mellem rød og blå. Taberne er alle vi, der egentlig foretrækker en debat uden selvcensur drevet af frygt for magtfulde, hysteriforme grupperinger.",
        "metadata": {
            "source": "https://www.berlingske.dk/kommentatorer/kulturkarrusellen-det-sagde-han-bare-ikke",
            "image_url": "https://berlingske.bmcdn.dk/media/cache/resolve/image_x_large/image/54/542857/6411867-eva-agnete-selsing-filosof.jpg",
            "publication_time": "Søndag d. 25. august 2013, kl. 22.30",
            "author": null,
            "related_links": [],
            "attachments": []
        }
    }
}