{
    "version": "1.0",
    "document": {
        "id": 10647,
        "title": "Danske hitmagere udgiver fællesalbum",
        "content": "Faxe Kondi blev hele Danmarks yndlingssodavand i 2012. Så meget, at det gik over forstanden hos flere danske supermarkeder, som meddelte, at de havde solgt markant flere end tidligere år. Årsagen skulle formentlig findes hos duoen Klumben og Raske Penge, der hyldede sportsdrikken i de grønne flasker og væltede Danmark med nummeret »Faxe Kondi«. Mange fans ville gerne have mer' og mer' musik. Og det får de nu. Duoen udgiver nemlig - syv år efter gennembrudshittet - deres første fælles album under titlen »Livet«, som udkommer på LP. Det skriver de i en pressemeddelelse. »Det er en reggaeplade. Ikke et eller andet, der er smart og oppe i tiden. Bare en god plade i den genre, vi elsker og som har ført os sammen og ud i verden,« udtaler Klumben i pressemeddelelsen. Ifølge de to hitmagere er det livet og kontrasterne, der er omdrejningspunktet på det kommende album. »Vi udgiver en LP med 12 sange om håb, kamp og kærlighed. Om svære valg, om døden og selve livet. Det sure, det søde og det pinlige. Og om hvad fanden, der er galt med det, der før var fint,« lyder det. Albummet »Livet« udkommer fredag den 25. oktober. /ritzau/",
        "metadata": {
            "source": "https://www.berlingske.dk/samfund/danske-hitmagere-udgiver-faellesalbum",
            "image_url": "https://berlingske.bmcdn.dk/media/cache/resolve/image_x_large_vertical/image/119/1197714/23131426-danish-music-awards-2014---201.jpeg",
            "publication_time": "Onsdag d. 11. september 2019, kl. 17.02",
            "author": null,
            "related_links": [],
            "attachments": []
        }
    }
}