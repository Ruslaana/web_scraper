{
    "version": "1.0",
    "document": {
        "id": 16887,
        "title": "Må min kone køre med?",
        "content": "Vreden over Søren Pinds assimilation har lagt sig. Pind har udtalt sig og provokeret om andre ting siden. Men tilbage står alligevel spørgsmålet, om mennesker fra andre lande skal blive som os for at kunne blive danske statsborgere? Eller om vi skal acceptere, at det multikulturelle samfund kan lade sig gøre? Mit svar er ja og nej! Assimilation er afgørende for at undgå borgerkrig inden længe. Forleden var jeg nødt til at tage en taxa. Jeg sprang ind på bagsædet og nåede ikke at opdage mennesket på passagersædet, før chaufføren retorisk spurgte, om det gjorde noget, at hans kone kørte med? Med en buffer på fem minutter til undgåelse af suicidale cyklister i Københavns gader gav svaret sig selv: »Nej! Kør!« Herefter fulgte 20 minutters kørsel igennem København og omegn, hvor jeg havde rig mulighed for at fundere over indvandring, integration og assimilation. Chaufføren var dansktalende uden accent og havde tydeligt tilegnet sig dansk høflighedsadfærd, som den kan være i en mellemting mellem et Emma Gad-bryllup og frække tjenere på en fortovscafé: venlig og tilgængelig uden at være påtrængende. Det samme kan ikke siges om hans kone. Hun holdt ganske vist vejret og munden ned ad Vestergade, men derfra talte hun vedvarende med sin mand i et sprog, jeg ikke kender og ikke forstod. Ved første sætning nåede jeg at tænke, at hendes mand, chaufføren, ville stoppe hende, og han prøvede på en måde også – og blev ved under hele turen, for han svarede hende flere gange på dansk. Et sprog som hun vistnok forstod. Ikke desto mindre fortsatte hun ufortrødent sin til tider livlige – og med mine danske ører så livlige, at jeg overvejede, om de skændtes, indtil de brød ud i latter – samtale med manden – den chauffør jeg som bagsædepassager også – lige dér havde et forhold til som hans kunde. Kunde og kone. Manden ved rattet. Han, velintegreret, på arbejde, kommunikerende i to retninger og i stand til at begå sig i både arbejds- og familie­sfære på én gang. Hun, konen, begrænset af sit sprog og derudover blot vedhæng til sin mand og hans bil og hans arbejde. Både han og hun var formentlig ude af stand til at aflæse endsige forstå, at de overskred en væsentlig høfligheds- og dannelsesgrænse hos mig. At der på bagsædet sad en kunde, der brugte al sin energi på ikke at gå i udbrud. Og her taler vi ikke om en Riis-classic op ad bjerget og af den fede slags, men om et vredesudbrud af den slags, som man kun skal udleve, hvis man har hele dagen til at samle kræfter igen (jf. Bodil Udsen – og tak for tippet). Og jeg skulle vitterlig meget andet den dag. Så det blev ved de rasende tanker. Tanker i rasende fart. Analysen måtte vente til senere. Her bagefter er det væsentligt for mig at nævne mit ophav: Jeg gik på en privatskole med mange nationaliteter. Jeg lærte meget tidligt engelsk, fordi der var to sprog i mit hjem. Jeg har altid rejst meget, og det har ofte været mig, der faldt i snak med indvandreren på arbejde, for mit hjerte har svaghed for minoriteter – horeunge, som jeg selv blev kaldt i 1959 ved fødsel. Men. Jeg synes, det er uudholdeligt at være den betalende passager i den bil, vi kalder indvandring. Jeg synes, det er utilstedeligt at blive gjort tavs som passager i den bil, vi kalder integration. Og jeg synes, det er urimeligt at skulle være holdt udenfor som passager i den bil, vi kalder inkluderende. Assimilation betyder i min optik og forklaret på en praktisk måde, at de nye medlemmer i gruppen tilpasser sig den gruppe, der allerede eksisterer. Tag til Sandholmlejren, til sandkasser, til fængsler eller til fest hos dronningen – alle steder viser menneskelig adfærd, at det er sådan, vi gør som danskere. Vi stikker en finger i jorden og ser lige efter, hvordan man gør tingene her, og så belaver mennesket sig på at gøre ligeså, indtil der er gået to generationer eller to timer, alt efter om man er i Vestjylland eller i København N. For ikke før kan man begynde at gøre tingene på sin egen måde. Her begynder så til gengæld akkomodationen, som i praksis er dette at skulle have det nys tillærte ind og blandet sammen med det, der allerede er på ens egne hylder. Er det ikke det samme som integration? Jo. Så simpelt er det egentlig. Nydanskerne får det nye på plads. Det samme gør danskerne. Vi akkomoderer. Men det er ikke politisk korrekt at regne assimilation og akkomodation som den sikre vej til integration. Vi skal være godhjertede og forstå, hvor vanskeligt det er at være indvandrer. Vi skal være rummelige, langmodige og hjælpsomme og i øvrigt lade de fattigste, lavest uddannede og arbejdsløse danskere om at bo i socialt boligbyggeri med de nye. Man har vel folk til det grove, mens man selv deltager i et multikulturelt arrangement i Øksnehallen og lufter sit inkluderende image? Må min kone køre med? – Ja, hvis hun selv betaler, deltager i dansk kultur og taler dansk. Især via sproget ville jeg have haft mulighed for at fortælle kvinden, at hun kom til at fornærme mig. At jeg blev så paf, at jeg blev tavs. At jeg kunne lære hende et par trick om, hvordan hun kommer ind på livet af danskerne. Og så kunne hun helt sikkert have lært mig et par ting den anden vej også. INFOshop:Danskernes holdning til indvandrere gennem 20 år",
        "metadata": {
            "source": "https://www.berlingske.dk/kommentatorer/maa-min-kone-koere-med",
            "image_url": "https://berlingske.bmcdn.dk/media/cache/resolve/image_x_large/image/73/733725/4115574-taxatur.jpg",
            "publication_time": "Mandag d. 30. maj 2011, kl. 22.30",
            "author": null,
            "related_links": [],
            "attachments": []
        }
    }
}