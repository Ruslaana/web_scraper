{
    "version": "1.0",
    "document": {
        "id": 14553,
        "title": "Tårnhøje priser på morgenmad og brød",
        "content": "Verden over sætter priserne på fødevarer rekord. Blandt de produkter, som er steget mest i danske fødevarebutikker, er morgenmadsprodukter. Eksempelvis er en pakke med ét kilo økologisk havregryn fra Lantmännen Cerealia er i løbet af to måneder steget med hele 17 procent eller godt to kr. Tilsvarende er mel steget med 15 procent, og en pakke rugbrød med en halv snes procent eller en krone pr. pakke rugbrød. \"Markedet for økologisk havre er helt tosset i øjeblikket. En stigning på 17 procent siden efteråret er ganske meget,\" siger markedsdirektør Jens Juul Olesen fra Lantmännen Cerealia.  Tallene er de vejledende udsalgspriser med moms, som brød-, morgenmad- og melproducenterne i Lantmännen Schulstad og Lantmännen Cerealia i den svenske koncern Läntmannen, som er de største spillere på områderne i Danmark, har meldt ud til butikkerne. Årsagen til det generelle boom i priserne på mad er, at priserne på korn, sukker og kød buldrer i vejret på verdens råvarebørser. Tørke i Rusland i sommer og den seneste tids oversvømmelser i Australien har således banket den internationale hvedepris op med cirka 70 procent, og det smitter af på fødevarepriserne. Det siger en af Danmarks førende fødevareeksperter, seniorrådgiver og økonom Henning Otte Hansen fra Fødevareøkonomisk Institut.",
        "metadata": {
            "source": "https://www.berlingske.dk/virksomheder/taarnhoeje-priser-paa-morgenmad-og-broed",
            "image_url": "https://berlingske.bmcdn.dk/media/cache/resolve/image_x_large/image/34/343582/3530273-pix-havregrynii.jpg",
            "publication_time": "Torsdag d. 06. januar 2011, kl. 17.50",
            "author": "Bent Højgaard Sørensen",
            "related_links": [],
            "attachments": []
        }
    }
}