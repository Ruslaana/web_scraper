{
    "version": "1.0",
    "document": {
        "id": 12100,
        "title": "Airhelp sigter mod børsnotering efter kapitalindskud",
        "content": "Den danske startup-virksomhed Airhelp har øjnene fast rettet mod en børsnotering inden for de næste fem til syv år, skriver Børsen. Det tre år gamle selskab kan nu tilskrives en værdi i omegnen af 400 mio. kroner efter dets seneste investeringsrunde, hvor stifterne Nicholas Michaelsen og Henrik Zillmer sikrede Airhelp 80 mio. kroner i ny kapital til gengæld for omkring 20-25 pct. af aktierne, skriver Børsen. »Hvis vi er lynhurtige, vil det tage seks-otte år fra start til slut, og da virksomheden i dag er tre og et halvt år gammel, kunne det tænkes, at en børsnotering kunne finde sted inden for de næste tre år. Men det er nok mere sandsynligt, at det vil tage fem-syv år, før vi er på det niveau,« siger Henrik Zillmer til avisen.  Airhelps forretning går ud på at hjælpe flypassagerer, som har været udsat for længere forsinkelser, med at inddrage de erstatninger fra flyselskaberne, som de rejsende ofte er uvidende omkring eller ude af stand til at hale ind på egen hånd. Airhelp kræver i tilfælde af en succesfuld erstatning 25 pct. af beløbet. Selskabet har til dato hjulpet mere end 900.000 passagerer med at inddrive mere end 560 mio. kroner i erstatning og har gradvist udvidet til omkring 230 ansatte, skriver Børsen.  ",
        "metadata": {
            "source": "https://www.berlingske.dk/virksomheder/airhelp-sigter-mod-boersnotering-efter-kapitalindskud",
            "image_url": "https://berlingske.bmcdn.dk/media/cache/resolve/image_x_large/image/15/158932/14390819-airhelp.jpg",
            "publication_time": "Tirsdag d. 16. august 2016, kl. 07.35",
            "author": null,
            "related_links": [],
            "attachments": []
        }
    }
}