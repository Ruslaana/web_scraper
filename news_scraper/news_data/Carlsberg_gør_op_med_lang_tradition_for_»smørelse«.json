{
    "version": "1.0",
    "document": {
        "id": 14889,
        "title": "Carlsberg gør op med lang tradition for »smørelse«",
        "content": "Stands konvojen af Carlsbergs grønne lastbiler. Kør kun videre, hvis kravet om penge under bordet bliver trukket tilbage. Sådan lyder den direkte ordre nu fra toppen af det verdensomspændende danske bryggeri Carlsberg til sine over 45.000 ansatte. Når de Carlsberg-ansatte i dag møder krav om bestikkelse eller bare noget, der minder om det, så skal man sige klart fra. Også selv om det kan koste lang ventetid, spildte forretningsmuligheder og potentielle tab for millioner af kroner. »Vi vil gerne gøre det klart, at vi ikke tolererer facilitating payment overhovedet,« siger Andraea Dawson-Shepherd, direktør for Corporate Affairs og herunder Carlsbergs ansvarlighedspolitik.  Tidligere har Carlsberg-toppen haft et mere pragmatisk syn på den form for bestikkelse, som internt kaldes »facilitating payment«, der på dansk kaldes »smørelse«. Så sent som i 2011 udtrykte topfolk deres støtte til, at Carlsbergs ansatte i enkelte tilfælde måtte betale penge under bordet. Argumentet hos Carlsberg var, at det kunne være nødvendigt at betale småbeløb for at få forretningen til at glide hurtigt og bekvemt. Ellers risikerede man at stå tilbage for konkurrenterne. »Man kan komme ud for situationer, hvor man for at fremskynde en proces kan blive nødt til det,« sagde Anne-Marie Skov, der i foråret 2011 sad i koncernledelsen med ansvar for bl.a. ansvarlighed. »Det vil forekomme – et eksempel kan være en beskeden betaling for at få en visumproces hurtigere igennem,« lød det i samme omgang fra Jens Bekke, kommunikationsdirektør i Carlsberg.  Lignende udtalelser kom fra Carlsbergs Vibeke Aggerholm på en konference om antikorruption i København, hvor hendes udtalelser vakte kritik på konferencen og i de følgende dage i avisartikler. I modsætning til dengang mener Carlsbergs øverste ledelse i dag, at det nu er muligt at undgå smørelse. Carlsberg har nemlig forberedt sig på stramningen ved bl.a. at have sendt over 10.000 medarbejdere på kursus de seneste tre år. Tilmed har Carlsberg så sent som i januar 2015 iværksat en ny kampagne, der skal sætte fokus på uetisk adfærd. »Vi har lært, at det giver mening at have en meget simpel og klar melding, som gælder både internt og eksternt. Og vores budskab er, at vi tolererer ikke »facilitating payment«. Den klare melding hjælper kollegaer, hvis de sættes under pres af myndigheder eller andre, som kræver penge. Medarbejderne kan i klare vendinger referere til Carlsbergs nultolerancepolitik, og de har således et stærkt og klart budskab i ryggen, som gør det nemmere for dem at agere korrekt,« siger Corporate Affairs-direktør hos Carlsberg Andraea Dawson-Shepherd. Mens andre virksomheder frygter at gå glip af forretningsmuligheder ved at nægte smørelse, ser Andraea Dawson-Shepherd anderledes på det. Selv om Carlsberg sælger sine øl på 140 markeder i dag og har store dele af sine forretninger i lande som Rusland og Kina, hvor korruptionsproblemet har været udbredt i årevis, er hun fortrøstningsfuld i forhold til Carlsbergs konkurrencemuligheder.  »Det er altid muligt at drive forretning på en ordentlig måde, og der vil altid være et alternativ til facilitating payment,« lyder meddelelsen fra Carlsbergs hovedkontor. Andraea Dawson-Shepherd ønsker ikke at oplyse, hvor mange ansatte hos Carlsberg, der har mistet deres job, fordi de har overtrådt selskabets antikorruptionspolitik. Ifølge hende er antallet ikke relevant. Dog fremgår det af bryggeriets årsrapport fra 2014, at den whistleblower-ordning, som Carlsberg indførte tilbage i 2010, har givet virksomheden en del sager at håndtere og senest 23 sager i 2014.",
        "metadata": {
            "source": "https://www.berlingske.dk/virksomheder/carlsberg-goer-op-med-lang-tradition-for-smoerelse",
            "image_url": "https://berlingske.bmcdn.dk/media/cache/resolve/image_x_large/image/26/266391/8374396-carlsberg-lukker-to-bryggerier-i-rusland.jpg",
            "publication_time": "Onsdag d. 04. marts 2015, kl. 22.30",
            "author": "Ole Hall",
            "related_links": [],
            "attachments": []
        }
    }
}