{
    "version": "1.0",
    "document": {
        "id": 3696,
        "title": "Politikere roser »helten« Hussain Ali, der står frem i afgørende sag: Vidner skal beskyttes bedre",
        "content": "Der skal gives bedre beskyttelse til borgere, som vidner mod hårdkogte kriminelle, sådan som det nu sker i den store forbudssag mod banden Loyal to Familia (LTF). Det mener Socialdemokratiets retsordfører, Trine Bramsen, og hun bakkes op af Dansk Folkepartis retsordfører Peter Kofod. Begge vil justere denvidnepakke, som justitsminister Søren Pape Poulsen (K) lancerede i 2017. Anledningen er, at 21-årigeHussain Ali fra Rødovre står frem i Berlingskeog forklarer, at han 24. maj skal vidne mod LTF i Københavns Byret. Omkostningen er blandt andet, at han er blevet truet, og at han lever med en overfaldsalarm i hånden. Trine Bramsen er blevet kontaktet af flere borgere, som af samme grund føler sig sårbare. For eksempel vidnede en mindreårig dreng i en bandesag, hvor hans mors navn kom frem, fordi kun sønnen havde ret til anonymitet. Bramsen påpeger også, at vidner selv hænger på omkostninger til en midlertidig bolig, hvor de kan være sikre. »Jeg frygter – nej, jeg ved, at det får borgere til at afholde sig fra at gå til politiet og vidne,« siger Trine Bramsen og påpeger, at især vidner i socialt udsatte boligområder har behov for bedre beskyttelse. »Vi vil hurtigt og effektivt kunne sikre, at borgere får et andet sted at bo. Ja, det koster penge, men hvis vi vil være et retssamfund, er vidner og dermed vidnebeskyttelse afgørende. Og så skal vi gøre langt mere for at sikre anonymitet,« siger S-ordføreren. Også DFs Peter Kofod har fået flere henvendelser fra borgere, og han er klar til at gå endnu længere. I hans øjne kan der være behov forsafe houses, vagter og bedre hjælp til at få ny identitet – herunder hjælp til at få et arbejde et andet sted i landet. »Der er behov for at bygge et niveau oven på vidnepakken,« siger Peter Kofod. Pakken indeholdt ti initiativer, der blandt andet skulle sikre bedre vejledning, vidnebeskyttelse og for eksempel sikre, at bandemedlemmer nægtes adgang til retssalen. Justitsministeren medgiver, at det er på tide at give vidnepakken et eftersyn. »Jeg er ikke i tvivl om, at vidnepakken, som vi lavede, kun var første skridt. Tingene udvikler sig, og jeg er overbevist om, at vi skal bygge videre på vidnepakken,« siger Søren Pape Poulsen, som endnu ikke vil lægge sig fast på, hvilke initiativer der kan være nødvendige. Medforbudssagen mod Loyal to Familiaforsøger anklagemyndigheden for første gang i nyere dansk retshistorie at opløse en forening. Argumentet er, at vold og kriminalitet er LTFs reelle omdrejningspunkt. Justitsministeren roser, at Hussain Ali har modet til at vidne. »Han er et forbillede. Han vil tydeligvis have retfærdighed og bekæmper bandekriminalitet. Det er en afgørende sag, der kører lige nu ved domstolen, der kræver, at man kan få frem i retten, hvad der er foregået. Og på trods af trusler står han frem,« siger Søren Pape Poulsen og tilføjer: »Han er virkelig en af hverdagens helte. Men han er også bare en ung gut. Det skal vi huske.«",
        "metadata": {
            "source": "https://www.berlingske.dk/danmark/politikere-roser-helten-hussain-ali-der-staar-frem-i-afgoerende-sag-vidner",
            "image_url": "https://berlingske.bmcdn.dk/media/cache/resolve/image_x_large/image/115/1151021/22848345-1.jpg",
            "publication_time": "Fredag d. 10. maj 2019, kl. 13.45",
            "author": "Jens Beck Nielsen",
            "related_links": [],
            "attachments": []
        }
    }
}