{
    "version": "1.0",
    "document": {
        "id": 19428,
        "title": "2.200 tog Tivoli med i løbet",
        "content": "Solen, byen og Tivoli viste sig fra sin bedste side, da deltagerne i FriLøbet i går formiddag løb den ti kilometer lange rute fra Østerbro Stadion, ind gennem det morgentomme Tivoli, der forberedte sig på sin sidste åbningsdag i sommersæsonen, og retur til opløbet på Østerbro Stadion. De første af løberne meldte sig til FriLøbet, som Berlingske Tidende har arrangeret i samarbejde med Københavns Idrætsforening for knap fire måneder siden, og flere hundrede løbere meldte sig til helt op til starten kl. ti. Dermed blev det samlede antal startnumre på 2.572 med alle slags deltagere lige fra Skovshoved Triatlon og til Kondiklubben Flæskesiden. 2.200 af de 2.572 stillede op og knap 2.200 gennemførte løbet. »Det er flot i forhold til, at det er første gang, vi afvikler løbet, og vi er utroligt stolte,« sagde løbets initiativtager, livsstilsredaktør på Berlingske Tidende Nina Rølle, få minutter før hun løb ud på ruten foran et energisk udseende felt, der også talte to firbenede løbere. Sidste åbningsdag»Nu ser de alle sammen så glade ud, gad vide, hvordan de ser ud, når de kommer i mål,« kommenterede en tilskuer tørt, da formanden for bestyrelsen for Københavns Idrætsforening Willy Larsen skød løbet i gang og sendte løberne ud ad Østerbrogade på vej mod det morgentomme Tivoli. Haven havde sidste åbningsdag i sommersæsonen i går, og da FriLøbets hurtigste mand klokken 10.12 løb igennem, faldt det sammen med lydprøven fra bandet Kashmir, der skulle spille på Plænen samme aften, så løberne kom gennem Tivoli med musik til. Løbets mål var inde på selve Østerbro Stadion og 32 minutter og 26 sekunder efter start kom Michael Theibel Fischer i mål efter et fint løb, hvor han løb i ensom majestæt hele vejen. »Han kan nå en tur til, inden de andre kommer,« lød kommentaren fra tilskuerpladserne. Nummer to, Jesper Werling, kom i mål på tiden 34.13 og som nummer tre kom Løbeskolens coach Henrik Jørgensen i mål i tiden 35.54. »Det var sjovt at løbe gennem Tivoli, og det var en god rute,« lød kommentaren fra 33-årige Michael Theibel Fischer, der betegner sig selv som »elitemotionist.« Til hverdag arbejder han som økonom i Danske Bank. Blandt kvinderne var det 27-årige Lisbeth Simper, der kom i mål som den første med en tid på 40.09. Hun har tidligere været professionel cykelrytter, men er begyndt at løbe for halvandet år siden, og sejren i FriLøbet er hendes første sejr på ti-kilometerruten. »Da jeg så, jeg var forrest, tænkte jeg, at så kunne jeg lige så godt holde den så længe, jeg kunne, og det blev så hele vejen,« konstaterede Lisbeth Simper, der også glædede sig over den hyggelige, men ikke særligt hurtige rute gennem Tivoli. Efter løbet var der vand og energidrik til de tørstige og fem minutters massage til de trætte. Det var der mange, der benyttede sig af, blandt andet Karen Kjær Nielsen. »Det var bare den bedste lægmassage,« konstaterede hun efter fem minutter i massør Morten Fjelsteds hænder. Og hvad enten det så var vejret eller massagens skyld, så kunne vagtlederen hos Hovedstadens Samaritterkorps, Mette Bertelsen, efter løbet melde om relativt få og typisk løberelaterede skader. En af FriLøbets deltagere blev sendt på skadestuen med en ambulance, men ikke med en livstruende skade. Og mens en del af deltagerne hyggede sig på græsset på Østerbro Stadion med medbragt mad og højt humør, kom de sidste løbere, Marianne og Lasse Arnold, i mål efter knap halvanden time. »Vi blev lokket til at deltage af vores datter og selv om vi har læst Henrik Jørgensens lektioner i Løbeskolen, har vi ikke fulgt dem,« indrømmede Lasse Arnold, mens Marianne Arnold gerne ville komme med en garanti: »Næste år er vi ikke så langsomme!«",
        "metadata": {
            "source": "https://www.berlingske.dk/samfund/2.200-tog-tivoli-med-i-loebet",
            "image_url": "https://berlingske.bmcdn.dk/media/cache/resolve/image_x_large_vertical/image/76/766231/468125-tog-tivoli-med-i-lbet--.jpg",
            "publication_time": "Mandag d. 26. september 2005, kl. 03.30",
            "author": null,
            "related_links": [],
            "attachments": []
        }
    }
}