{
    "version": "1.0",
    "document": {
        "id": 19806,
        "title": "Hvis ikke vi var danske, var vi svenske",
        "content": "Den nye Nordiske Statistiske Årbog 2010 er netop kommet på banen med svar på spørgsmål om, hvordan vi og vores nordiske søstre og brødre indretter vores liv. Og den slags læsning vil altid interessere os, fortæller forskere. For vi føler et større sammenhold med naboerne i nord end med de »arrogante franskmænd« og de »siestahungrende spaniere« i syd. »Vi regner ikke rigtig Tyskland for en nabo. Sverige og Norge er på alle måder tættere på. Vi har en sammenhørighed sprogligt, kulturelt, religiøst og historisk. Så det er dem, der minder mest om os. Det er dem, der er den relevante anden, som en sociolog ville sige,« fortæller sociologiprofessor Peter Gundelach, der forsker i identitet på Københavns Universitet. Vælger hinanden For ti år siden spurgte han og hans skandinaviske kolleger henholdsvis danskerne, nordmændene og svenskerne om, hvilket folk, de helst ville tilhøre, hvis de ikke var af deres egen nationalitet. Der valgte de skandinaviske indbyggere hinanden. »Der er en stor attraktion mellem de nordiske lande, selv om vi også driller hinanden med lukketider, alkoholforbrug og bureaukrati. Men det er kærligt drilleri, og i det store perspektiv er forskellene små. Det er kun fordi, vi kender hinanden så godt, at vi kan se dem. Også om 50 og 100 år vil det være overskueligt og nemt at sammenligne os med hinanden,« uddyber Peter Gundelach. »Lige om hjørnet« Den nordiske ramme har vist sig for let til et økonomisk samarbejde, og derfor har blandt andet Danmark fundet det nødvendigt at engagere sig i EU. Men det betyder ikke, at det nordiske fællesskab bliver skyllet ud med badevandet. Snarere tværtimod, mener historieprofessor Gunner Lind ved Saxo-Instituttet på Københavns Universitet. »Forskningsmæssigt kender vi hinanden rigtig godt, da den fælles nordiske historie går langt tilbage i tiden. Det giver os et fundament til at forstå hinandens dagligdag,« siger han og giver et eksempel: »Hvis vi danskere bliver sammenlignet med Kina, vil det måske handle om industri eller forskning. Hvis vi omvendt bliver sammenlignet med de nordiske lande, er det ofte på vores kerneværdier som eksempelvis velfærdsstaten. Den slags styrker den nordiske identitet og betyder, at skandinavien altid vil være lige om hjørnet.«",
        "metadata": {
            "source": "https://www.berlingske.dk/samfund/hvis-ikke-vi-var-danske-var-vi-svenske",
            "image_url": "https://berlingske.bmcdn.dk/media/cache/resolve/image_x_large/image/82/821339/3231353-skandi.jpg",
            "publication_time": "Fredag d. 29. oktober 2010, kl. 13.38",
            "author": null,
            "related_links": [],
            "attachments": []
        }
    }
}