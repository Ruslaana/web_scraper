{
    "version": "1.0",
    "document": {
        "id": 9768,
        "title": "Her er skuespillerne i Casper og Franks nye film",
        "content": "Det seneste stykke tid har komikerne Casper Christensen og Frank Hvam rendt rundt med en yderst karikeret skægpragt, og der er en helt bestemt grund til, at skægget har fået lov til at gro. \"Klovn\"-duoen er nemlig i gang med en ny film, som de selv spiller hovedrollerne i, og onsdag har de offentliggjort nye detaljer om projektet. Filmen, der har fået titlen \"DAN-DREAM\", bliver en stjernespækket affære med nogle af de mest populære navne indenfor dansk komik og skuespil, lyder det i en pressemeddelelse fra Nordisk Film. Både Mia Lyhne og Lars Hjortshøj, der begge tidligere har været en del af \"Klovn\"-universet, har fået roller i filmen.  Skuespiller og komiker Magnus Millang har ligeledes fået en af de bærende roller i filmen. Det er heller ikke første gang, at han skal arbejde sammen med \"Klovn\"-duoen. Casper Christensen og Frank Hvam var nemlig også med til at lave sketch-showet \"Danish Dynamite\", der gav Magnus Millang sit helt store gennembrud. Filmen beskrives som en folkekomedie om janteloven, mens Peter Gantzler, Stine Schröder Jensen, Louise Yaa Aisin, Jacob Lohmann og Niclas Vessel Kølpin også har fået roller i filmen. Holdet bag filmen står ligeledes bag tv-succeser som blandt andre \"Drengene fra Angora\", \"Krysters Kartel og \"Live fra Bremen\" Filmen \"DAN-DREAM\" er sat til at få premiere den 30. marts 2017, og optagelserne er lige nu i fuld gang på Fyn.  /ritzau/FOKUS",
        "metadata": {
            "source": "https://www.berlingske.dk/kultur/her-er-skuespillerne-i-casper-og-franks-nye-film",
            "image_url": "https://berlingske.bmcdn.dk/media/cache/resolve/image_x_large/image/15/156859/14736334-holdbillede-fra-dan-dream-fot.jpeg",
            "publication_time": "Onsdag d. 14. september 2016, kl. 10.50",
            "author": null,
            "related_links": [],
            "attachments": []
        }
    }
}