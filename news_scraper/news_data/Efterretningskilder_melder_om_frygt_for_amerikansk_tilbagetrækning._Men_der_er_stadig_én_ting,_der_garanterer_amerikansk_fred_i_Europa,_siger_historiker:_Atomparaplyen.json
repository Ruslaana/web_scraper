{
    "version": "1.0",
    "document": {
        "id": 3152,
        "title": "Efterretningskilder melder om frygt for amerikansk tilbagetrækning. Men der er stadig én ting, der garanterer amerikansk fred i Europa, siger historiker: Atomparaplyen",
        "content": "Man har siden midten af 1960erne talt omPax Americana– den amerikanske fred. Altså at det amerikanske overherredømme sikrer relativ fred for dem, der er allierede med USA. Men den seneste tids forhandlinger mellem Donald Trumps regering og Rusland og en lang række krasse udmeldinger fra den genkomne præsidentkunne nok få én til at tvivle på, om pagten holder. Harvard-professor Ryan D. Enos siger ligefrem til Berlingske, at »vi ser en ende på det, vi kalder Pax Americana«. »Vores forhold til Rusland og Europa vil aldrig blive som før. Det er en af de største konsekvenser. Den goodwill, der har været mellem USA og Europa og har varet i 80 år, er væk,« siger Ryan D. Enos. Af to markante udmeldinger var den første, da præsident Donald Trump tilsyneladende sagde, at Ukraine havde startet krigen, og siden da han onsdag kaldte den ukrainske præsident, Volodymyr Zelenskyj for en »diktator«. Også onsdag bragte tyskeBILDen historie om, hvordan vestlige efterretningskilder og politikere frygter, at Donald Trumpender med at trække alle amerikanske soldaterud fra NATO-lande, der først kom med i forsvarsalliancen efter Den Kolde Krigs ophør. Men ifølge Lars Bangert Struwe, ph.d. i historie og generalsekretær i tænketanken Atlantsammenslutningen, er det nok for tidligt at tale om Pax Americanas død. »Vi ved det ikke endnu. Det er indtil videre lykkedes Donald Trump at regere, uden at Kongressens to kamre har blandet sig,« siger Lars Bangert Struwe. Samtidig, siger Lars Bangert Struwe, så breder der sig en stigende bekymring i de amerikanske tænketanke, som han har kontakt til, om, hvad Trump egentlig har gang i. Også republikanske lovgivere er natten til torsdagkommet med udmeldinger,der synes at så tvivl om enigheden i Trumps udmeldinger. Blandt andet sagde John Thune, majoritetslederen i Senatet, at der »ingen tvivl hersker« om, at Rusland er »den aggressive part« i krigen mod Ukraine. Han har ikke kommenteret Trumps melding om, at Zelenskyj er en diktator. Flere republikanske senatorer kom med lignende udmeldinger. Ifølge Lars Bangert Struwe er det nok mere sandsynligt, at USA bevæger sig mod at være sidste forsvarslinje for Europa fremfor den første. »Udenrigsminister Marco Rubio flere gange har sagt, at USA skal gå fra at være forstopper til at være bagstopper i NATO. Derved mener han, sådan som jeg læser det, at det er os europæere, der skal starte med at tage sig af en eventuel trussel, og hvis vi ikke kan klare det selv, så kommer amerikanerne og hjælper os,« siger han. Også konservative amerikanske aviser som New York Post og The Wall Street Journal er begyndt at stille spørgsmål til de ting, Donald Trump siger og gør. Medierne har selvsagt ikke nogen direkte politisk magt, men de kan påvirke folkestemningen i negativ retning for Donald Trump og J.D. Vance. »Og det kan jo blive ubehageligt for dem begge, og særligt for J.D. Vance, hvis han gerne vil være den næste præsident,« siger Lars Bangert Struwe. Alligevel er der en del, der tyder på, at Donald Trump kan finde på at gøre alvor af det, de førnævnte efterretningskilder frygter. Altså at trække amerikanske tropper ud af østeuropæiske NATO-lande, sådan som Putin i 2021 krævede det for at sænke spændingerne i Europa. »Men om det betyder, at amerikanerne ikke er villige til at hjælpe os, er jeg meget usikker på,« siger Lars Bangert Struwe. Han er til gengæld sikker på, at Trump og hans folk kigger mod Kina, som de er dybt bekymrede over. Og Europa har, også under tidligere præsidenter, i den sammenhæng været for fodslæbende i forhold til at tilbyde sin hjælp med at lægge et pres på Kina. Trods utilfredsheden med Europa og en endnu helt hypotetisk fjernelse af tropper fra Europa er der særligt én ting, der endnu garanterer Pax Americana for de europæiske NATO-lande. Den amerikanske atomparaply. Det er nemlig endnu sådan, at hvis Rusland angriber et europæisk land med atomvåben, så vil USA automatisk svare igen med et tilpasset modsvar. »Så hvis de trækker tropper ud af Europa, men lader atomparaplyen være, så ved Rusland, hvilke konsekvenser det kan have, hvis de træder en millimeter ind i litauisk territorium,« siger Lars Bangert Struwe og fortsætter: »For ligegyldigt hvor meget vi siger, at tropper på jorden er afgørende, så det helt centrale, hvad amerikanerne gør med deres atomvåben.« Europa skal altså tage ved lære af undertitlen til den berømte satiriske film »Dr. Strangelove«: »Hvordan jeg lærte at holde op med at bekymre mig og elske bomben.« ",
        "metadata": {
            "source": "https://www.berlingske.dk/internationalt/efterretningskilder-melder-om-frygt-for-amerikansk-tilbagetraekning",
            "image_url": "https://berlingske.bmcdn.dk/media/cache/resolve/image_x_large_vertical/image/189/1891842/24894868-den-amerikanske-atomparaply-er-vigtig-for-europis.jpg",
            "publication_time": "Torsdag d. 20. februar 2025, kl. 14.03",
            "author": "Joachim Talbro Paulsen",
            "related_links": [],
            "attachments": []
        }
    }
}