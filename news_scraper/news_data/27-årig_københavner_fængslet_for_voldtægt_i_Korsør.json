{
    "version": "1.0",
    "document": {
        "id": 12373,
        "title": "27-årig københavner fængslet for voldtægt i Korsør",
        "content": "Korsør. En 27-årig mand fra København er blevet varetægtsfængslet for en voldtægt tidligt lørdag i Korsør. Det oplyser vagtchef Ove Christoffersen, Sydsjællands og Lolland-Falsters Politi. Voldtægten blev meldt til politiet lørdag omkring klokken 06.30.  Politiet ønsker ikke at give oplysninger om de nærmere omstændigheder, men ifølge det lokale medie sn.dk er det en kvindelig ansat på hotel Comwell på Tårnborgvej, der er blevet voldtaget. Den mistænkte gerningsmand blev sidst på eftermiddagen lørdag anholdt og sigtet for voldtægten. Manden blev søndag i Retten i Næstved stillet for en dommer, der varetægtsfængslede ham indtil 22. december. Her nægtede han sig skyldig, oplyser sn.dk. /ritzau/ ",
        "metadata": {
            "source": "https://www.berlingske.dk/samfund/27-aarig-koebenhavner-faengslet-for-voldtaegt-i-korsoer",
            "image_url": "https://berlingske.bmcdn.dk/media/cache/resolve/image_x_large/image/16/167460/15665515-politi.jpg",
            "publication_time": "Søndag d. 04. december 2016, kl. 16.22",
            "author": null,
            "related_links": [],
            "attachments": []
        }
    }
}