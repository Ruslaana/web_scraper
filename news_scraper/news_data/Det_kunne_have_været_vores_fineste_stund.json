{
    "version": "1.0",
    "document": {
        "id": 5227,
        "title": "Det kunne have været vores fineste stund",
        "content": "1. marts trådte paradigmeskiftet i kraft. Det er kulminationen på regeringens og DFs arbejde i denne regeringsperiode, godt støttet af Socialdemokratiet på udlændingeområdet. Det har altid været min opfattelse, at man skal hjælpe flygtninge, fordi de har oplevet det værste: De har efterladt deres sønderbombede hjem, set familiemedlemmer dø, mistet alt det, som de har brugt deres tilværelse på at bygge op. Nogle har været udsat for tortur og andet forfærdeligt. Mennesker, der stadig har mod på livet efter at have været igennem krig, har min dybeste respekt. Flygtningene i Danmark har gjort alt for at integrere sig, lære sproget og finde et arbejde. Regeringen, DF og Socialdemokratiet har i de sidste tre år gjort alt for at gøre livet surt for flygtningene i kraft af et væld af stramninger og nye love. Mange har tænkt: »Det klarer flygtningene aldrig«. Men det gjorde de. Lige meget hvad de fik smidt efter sig, så gjorde flygtningene, hvad de skulle. Taknemmelige over, at Danmark havde åbnet sine døre og tilbudt dem sikkerhed. Det var det, der talte. Foto: Nicolai Kobberup Larsen. Integrationen har været en succes, det er slået fast. Det skyldes bestemt ikke de nævnte partier på Christiansborg, men de kommuner, som har styr på deres område, de humanitære organisationer, det fantastiske frivillige civilsamfund, der har knoklet løs de sidste år, og ikke mindst flygtningene selv. Det kunne have været vores fineste stund. Vi i Danmark skal være stolte af, hvad vi har udført. Ikke mindst fordi vi har en integrationsminister, Inger Støjberg (V), som har gjort alt for, at nye borgere ikke skal føle sig velkommen i landet, og at Danmark skal fremstå som et småracistisk land, hvor de svageste ikke er velkommen, og hvor man ikke kan opnå noget.  Hun kunne have gjort Danmark til et land, som andre lande ville kigge på og tænke: »Flot, Danmark, I hjalp dem, der bad om hjælp, dem, der har mistet alt, dem gav I sikkerhed og håb om et værdigt liv.« Men Inger Støjberg valgte at udstille os som et fattigt og småligt land. Et land uden stolthed. Nu er paradigmeskiftet her så. Jeg kan kun håbe, at det vil blive ændret efter næste folketingsvalg. Som en nation med en lang og stolt historie, hvor vi altid har hjulpet, er dette den største plet, der er blevet sat på os. Politikerne kunne have valgt at sige, at vi er stolte af, at vi som nation har løst opgaven. Men det gjorde man ikke, man valgte at komme med det sidste stød, som skal få flygtningene til at tænke, at de aldrig kan føle sig sikre, at vi tager al værdighed fra dem, så må de ligge søvnløse til den dag, de får et brev, hvor der står farvel. Dette, selvom disse mennesker efter alle stramningerne har rettet ind og gjort, hvad de skulle og levet en hæsblæsende tilværelse for at tilfredsstille integrationsministeren. Dette er ikke en måde at behandle noget som helst menneske på. Dette er udansk!",
        "metadata": {
            "source": "https://www.berlingske.dk/kommentarer/det-kunne-have-vaeret-vores-fineste-stund",
            "image_url": "https://berlingske.bmcdn.dk/media/cache/resolve/image_x_large_vertical/image/112/1125820/22700998-topna32.jpg",
            "publication_time": "Søndag d. 10. marts 2019, kl. 11.00",
            "author": null,
            "related_links": [],
            "attachments": []
        }
    }
}