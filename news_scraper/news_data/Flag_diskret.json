{
    "version": "1.0",
    "document": {
        "id": 17887,
        "title": "Flag diskret",
        "content": "»Smag Verden« er temaet, og den blev i sidste måned afholdt i Rantzausgade på Nørrebro. Det var så bare lidt generende for den gode stemning, at Dansk Zionistforbund også deltog. Det israelske flag kunne nemlig godt give nogle uhensigtsmæssige reaktioner hos de øvrige deltagere i Mangfoldigheden. Men integrationsborgmester Anna Mee Allerslev klapper nu alligevel sig selv og sine folk på skulderen. Hun mener, at kommunen har håndteret sagen godt ved at henstille til Dansk Zionistforbund ikke at flage offensivt med det israelske flag. Hvordan flager man offensivt? Kan man flage defensivt? Sådan et lillebitte lagkageflag? Det skal vi nok få svar på, for Anna Mee Allerslev mener, at man til næste år må revidere reglerne. »Der er store internationale følelser i spil, og dem skal vi ikke have i kog i København«, siger hun. Jøder har længe ikke kunnet gå frit med kalot og vise deres religiøse synspunkter hvilket som helst sted i Danmark. »Sådan er det bare i dag, og det ved vi alle sammen godt«, siger formand for Mosaisk Troessamfund Finn Schwartz. Læs den sætning et par gange. En uhyggelig sætning, for sådan taler den, der har måttet give op. Jøder har længe ikke kunnet færdes på bl.a. Nørrebro, hvor Københavns Kommune i al sin virkelighedsløgn har lagt Mangfoldighedsfestivalen. Jøder har længe været i fare, hvis de færdes med kalot i kvarterer, hvor der bor mange muslimer, og det er klart, at det rystende faktum kan danske jøder ikke klare selv. De skal have hjælp. Af netop integrationsborgmesteren i Københavns Kommune. Det var heldigt for Københavns Kommunes godhedsprojekt, at de modige zionister insisterede på at komme, og i øvrigt plastrede deres bod til med israelske flag, for nu kan festivalen stadig smykke sig med Mangfoldigheds-titlen. Men at lade som om det er muligt at afholde Mangfoldighedsfestival er et slag i ansigtet på de jøder, der ikke længere tør bo på Nørrebro - og de muslimer, der heller ikke er velkomne, fordi de ikke deler den hårde kernes opfattelse af eksempelvis jøder og Israel. Anna Mee Allerslev er integrationsborgmester i København. Så længe der er dele af København man ikke kan færdes i på grund af sin tro, er det den vigtigste og mest alvorlige borgmesterpost, man kan have. Hun skal nu revidere reglerne for Mangfoldighedsfestivalen. God idé. Forslag: Måtte nogen ytre, at det er et problem at flage med et bestemt flag, skal hele festivalen rulles i det flag, dyppes i det, og borgmesteren selv have syet sig en ny dragt i flagets farver. For ingen skal i mangfoldighedens navn true andres frihedsrettigheder. Uforfærdet skal en integrationsborgmester træde lige ind i de store internationale følelser for at sikre, at religionsfriheden gælder for ubetinget alle i hendes kommune. Men det gør Anna Mee Allerslev ikke. I stedet bidrager hun med sin festival til den store løgn, at i Rantzausgade hersker mangfoldigheden. Hvormed hun får fedtet sin borgmesterkæde ind i de selvsamme ufrie og udemokratiske kræfter, det ellers er hendes opgave at kæmpe imod.",
        "metadata": {
            "source": "https://www.berlingske.dk/kommentatorer/flag-diskret",
            "image_url": "https://berlingske.bmcdn.dk/media/cache/resolve/image_x_large/image/24/247711/5286577-kathrine-liller-sogneprst-phd.jpg",
            "publication_time": "Fredag d. 26. oktober 2012, kl. 22.30",
            "author": null,
            "related_links": [],
            "attachments": []
        }
    }
}