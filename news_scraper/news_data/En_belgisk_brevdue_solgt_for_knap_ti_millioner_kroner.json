{
    "version": "1.0",
    "document": {
        "id": 10215,
        "title": "En belgisk brevdue solgt for knap ti millioner kroner",
        "content": "En belgisk brevdue ved navn Armando blev i denne uge solgt ved en auktion for knap ti millioner kroner - mere end det tredobbelte af den hidtidige rekordpris for en brevdue. Prisen på duen nåede op i en hidtil uset højde, efter at to kinesiske entusiaster havde fremsat mange rivaliserende bud. »Ingen havde ventet dette. Ingen,« siger Jorge Ferrari fra auktionshjemmesiden Pigeon Paradise. Stærk interesse for brevduekapflyvninger i Kina har ført til generelt stigende priser for brevduer og duer fra Belgien, hvor verdens første kapflyvning fandt sted i 1818. Brevduer har Belgien har længe ligget i en prisklasse for sig. Det er tre belgiske brevduetyper - fra Liége, Bruxelles og Antwerpen - som er grundlaget for den moderne brevdue. Indtil den hidsige og langvarige budkrig sent søndag aften var rekordprisen for en brevdue på 376.000 euro (omkring 2,8 millioner kroner). Denne rekord blev slået stort, da duen Armando, som havde slået mange langdistancerekorder, blev solgt for 1.252.000 euro (knap ti millioner kroner). Duen, der tilhørte Joel Verschoot, tilhører nu en anonym kinesisk køber. Køberen kan håbe på at få sin investering ind igen flere gange - ikke kun i form af meget store præmiepenge i Kina, men også gennem avl. Armando var blot en af flere end hundred brevduer, som blev solgt på søndagens auktion af den højt estimerede Joel Verschoot fra Ingelmunster i det vestlige Belgien. Hans online auktion med duer har være i gang i adskillige uger. Søndag havde familien solgt 178 duer for omkring to millioner euro (omkring 15 millioner kroner). Ved en brevduekapflyvning bliver duer kørt langt væk fra hjem - sommetider hundredvis af kilometer - og den første, der vender hjem, er vinder. Kapflyvninger har vundet mere og mere udbredelse i dele af Asien, men er blevet mindre udbredt i Europa i de seneste årtier. Brevduekapflyvninger har navnligt været en udbredt tradition i Belgien, Storbritannien, Nordfrankrig, Holland og også i Danmark. /ritzau/Reuters",
        "metadata": {
            "source": "https://www.berlingske.dk/internationalt/en-belgisk-brevdue-solgt-for-knap-ti-millioner-kroner",
            "image_url": "https://berlingske.bmcdn.dk/media/cache/resolve/image_x_large/image/113/1130220/22728576-china-pigeon-gambling-lifestyl.jpeg",
            "publication_time": "Tirsdag d. 19. marts 2019, kl. 13.31",
            "author": null,
            "related_links": [],
            "attachments": []
        }
    }
}