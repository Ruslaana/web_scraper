{
    "version": "1.0",
    "document": {
        "id": 7849,
        "title": "En kuling ramte os, da min kone fik en demensdiagnose. Nu skal vi skilles ad",
        "content": "En solrig augustdag 2023 besøgte jeg sammen med min kone Birgitte et plejecenter. Hun havde fået tilbudt en plejebolig. De små etværelses boliger og det blomstrende haveområde lå i smukke omgivelser med udsigt over åbne kornmarker. I baggrunden skimtedes Furesøen. Vi ankom ved 13-tiden. Stemningen var meget tyst i de venlige lokaler. Beboere sad fortsat i spisesalen. Andre var på gangene, i fællesrummet eller i deres egen bolig. Et dørskilt viste navnet på en kollega, jeg kendte fra vores tid på universitetet i 1960erne. Desværre sov hun til middag. Den ansatte, som veloplagt og smilende viste os rundt, fortalte, at hun nok alligevel ikke ville genkende mig. Det gjorde indtryk, at der overalt var sikkerhedslåse på dørene og flugtsikrede havelåger. Vi så møbleringsmuligheder i en af boligerne. Beboeren så tv. Hun havde givet os tilladelse til at se hendes bolig, men indså, at vi ikke kom for at besøge hende, for hun markerede hurtigt, at vi gerne måtte forsvinde igen. Palle Vestberg har boet sammen med sin kone i 30 år.Fold sammenLæs mereFoto: Asger Ladefoged. Birgitte og jeg reagerede meget forskelligt. Hun var glædeligt overrasket og fremhævede de positive værdier ved stedet. Jeg derimod ville aldrig sige ja til at tilbringe mine sidste måneder eller år i det, der mindede om en klostertilværelse i egen celle med bad og toilet. De stillesiddende eller rastløst omkringvandrende grå skikkelser uden liv i øjnene overskyggede det smukke center. Det ledige lejemål med fransk altan vendte ud mod en genbovillas triste baghave. Der var hæve-sænke hospitalsseng og løftekran, så man kunne flytte beboeren fra sengen til toilet/baderum. Vi drøftede vores samlede indtryk, og det var ikke et sted, hvor nogen af os kunne trives og nyde tilværelsen. Derfor blev vores svar til kommunen et nej tak. De deprimerende oplevelser af beboernes liv betød, at vi måtte genoverveje vores situation og behov. Birgitte havde i nogen tid været i et dagtilbud to dage om ugen, men nogle uheldige episoder viste, det ikke duede for Birgitte. Nok har hun en demensdiagnose, der involverer hukommelse og motorik. Men den har ikke afgørende ændret hendes personlighed eller mindsket hendes interesse for andre mennesker, socialpolitik, kunst, litteratur og lystigt samvær. Birgitte er indstillet til en somatisk plejebolig, og vi skal vænne os til fortsat at være hinandens livspartnere, men bo hver for sig. Det er nyt at være et par, der bor hver for sig, skriver Palle Vestberg.Fold sammenLæs mereFoto: Asger Ladefoged. Hendes behov er omsorg og støtte på fuld tid. Efter besøg på døgnafdelinger for demente indså vi, at Birgitte ikke trives sammen med mennesker, der er så tæt på sidste fase i deres liv. Kommunen var imødekommende og fastlagde et nyt møde. Vi ønskede oplysninger om, hvordan vi kan få støtte til at blive boende sammen i vores lille rækkehus og tilpasse det til Birgittes bevægelseshandicap. Men vi bliver også begge svagere og ved, at vi kan få behov for at flytte, så vi ønskede også mulighed for at besøge kommunens andre tilbud. Birgitte, hendes datter og jeg mødtes i oktober med visitator og demensvejleder. Så længe Birgitte er mobil og kan klare sig med rollator, har hun ikke behov for at flytte, men når det bliver nødvendigt med en kørestol for at komme omkring indendørs, vil vores lille 2-etagers rækkehus ikke længere være en god bolig for hende. Ved mødet fandt vi frem til, at et kommunalt rotationstilbud kan være en god mulighed. Ordningen består i en uges besøg for Birgitte på et af kommunens plejecentre kombineret med, at vi bor sammen i rækkehuset de følgende tre uger inden næste gæstebesøg. »To minutter efter var skyen væk, blæsten slappede af, søen blev rolig, solen skinnede, og vi kunne igen se havet og kysten. Vi var næsten helt tørre, da vi kom i smult vande inde i havnen. Siden har vi levet sammen.« Sådan skriver Palle Vestberg om den sommer, han mødte Birgitte.Fold sammenLæs mereFoto: Asger Ladefoged. Det er en løsning med perspektiver, fordi det kan give Birgitte erfaringer med, hvordan det er at bo i plejebolig og være del af et bofællesskab. Vi kan også sammen gøre os erfaringer med, hvordan det er at skulle bo hver for sig. Vi har delt bord og seng og tv og familier gennem 30 år, så det bliver nyt at måtte bo hver for sig (COLA: »COuples Living Apart«). Vi håber, at Birgitte kan få et fællesskab med nogle af de andre beboere, samtidigt med at pleje og pasning overtages af professionelle, mens jeg kan fortsætte som Birgittes ægtefælle. Ud over besøgsordning og hjemmehjælp har vi også fået teknisk hjælp. Birgitte har et nødkald på håndleddet. Det er i kontakt med vagtcentralen via en højttaler i vores entre. Det har været i brug én gang i de måneder, vi har haft det. En aften havde Birgitte fået et ildebefindende og lå bevidstløs på gulvet. Jeg anbragte en pude under hendes hoved og prøvede at bugsere hende ind i soveværelset. Den sommer, jeg mødte Birgitte, sejlede vi en tur i min skærgårdskrydser, skriver Palle Vestberg.Fold sammenLæs mereFoto: Asger Ladefoged. Nødkaldet virkede ikke, og fordi hun var for tung til mine kræfter, måtte jeg ringe 112 og få vejledning om, hvordan situationen kunne tackles. Mens vi snakkede, kom Birgitte til sig selv. Alarmcentralen valgte at sende en paramediciner, som tilså hende og besluttede at få hende akut undersøgt på skadestuen på Gentofte Hospital. Ved tretiden samme nat blev hun udskrevet efter undersøgelser, frikendt for nye vanskeligheder, så jeg hentede hende hjem igen. Til udendørs brug bevilgede kommunen en kørestol med en elektrisk hjælpemotor, så vi kan komme længere omkring i vores nabolag. Med Birgitte i den elektriske stol er jeg kusken, der styrer kurs og bestemmer farten, så den passer til min kondition. Danske handicaporganisationer har bevilget et handicapskilt til vores bil, så vi kan bruge handicapparkering. Vi fik også et ledsagerkort, som giver mig gratis entre, når jeg ledsager Birgitte på udstillinger, museumsbesøg og togrejser. Det er dejligt, at der kan være fordele ved at være ældre og svagelig. Den sommer, jeg mødte Birgitte for 30 år siden, sejlede vi en tur i min skærgårdskrydser, Yachtfalken, til en klippeø lidt nord for Kullen på den svenske vestkyst. »Vi klinkede i medbragt rhinskvin for det liv, der ventede os,« skriver Palle Vestberg. På billedet ses Kullen i Sverige.Fold sammenLæs mereFoto: Linda Kastrup. Vi mindes stadig aftenen, hvor vi grillede friskfanget makrel på et klippeskær, mens solen sank i Kattegats bølger. Vi klinkede i medbragt rhinskvin for det liv, der ventede os. Hjemturen startede med solskin og let brise i indløbet til Øresund. I løbet af dagen blæste det op med en frisk vind fra nordvest, så vi red afsted i sommersolen på store bølger, der skummede lidt på toppene. Vi havde vinden agten ind og sad nærmest i vindstille og nød turen. Hu hej, hvor det gik i stadig større fart mod Helsingør. Halvanden sømil fra lystbådehavnen forsvandt solen pludselig. Vi så bagud mod Kattegat, hvorfra en kæmpestor sort tordensky nærmede sig. I en fart vendte vi båden, fik stævnen op i vinden og hev sejlene ned. Jeg klarede storsejlet, passede roret og kursen, mens spinkle Birgitte, fastspændt til masten i en sikkerhedsline, måtte på fordækket og iført redningsvest og trusser kæmpe med den vildt blafrende og larmende genua. Samtidigt åbnede skyen for et vandfald, der ramte vores lille skib og på 0,5 gjorde os dyngvåde. Palle Vestberg er pensioneret psykolog og lever selv et aktivt liv. Hans kone har en uformindsket interesse for »andre mennesker, socialpolitik, kunst, litteratur og lystigt samvær«.Fold sammenLæs mereFoto: Asger Ladefoged. To minutter efter var skyen væk, blæsten slappede af, søen blev rolig, solen skinnede, og vi kunne igen se havet og kysten. Vi var næsten helt tørre, da vi kom i smult vande inde i havnen. Siden har vi levet sammen. Nu skal vi skilles ad. Birgitte er indstillet til en somatisk plejebolig, og vi skal vænne os til fortsat at være hinandens livspartnere, men bo hver for sig. Foreløbig skal vi prøve det én uge. Hendes motorik er nu så påvirket af Parkinson, at hun har brug for hjælp og støtte, så hun kan klare sig selv, når jeg er optaget af mine egne interesser som aktiv pensionist. Et bofællesskab for Birgitte på et plejecenter er den løsning, vi har valgt. Vi håber, det bliver i nærheden af vores rækkehus, hvor jeg fortsat vil bo. Nu ser vi frem til snart at indrette os på de nye vilkår. Men den kuling, der ramte os med Birgittes sygdom, minder mig om Birgittes fight på Yachtfalken med den blafrende genua den sommer, vi mødtes. Palle Vestberg er cand.psyk.. Hans kone, Birgitte, har læst kronikken og er indforstået med indholdet ",
        "metadata": {
            "source": "https://www.berlingske.dk/kronikker/en-kuling-ramte-os-da-min-kone-fik-en-demensdiagnose-nu-skal-vi-skilles",
            "image_url": "https://berlingske.bmcdn.dk/media/cache/resolve/image_x_large/image/175/1753521/24613011-jeg-ville-aldrig-sige-ja-til-at-tilbringe-mine-sid.jpg",
            "publication_time": "Søndag d. 14. januar 2024, kl. 11.49",
            "author": null,
            "related_links": [],
            "attachments": []
        }
    }
}