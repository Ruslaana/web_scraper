{
    "version": "1.0",
    "document": {
        "id": 20155,
        "title": "FCK-profil med i Costa Ricas VM-trup",
        "content": "Ganske vist har Danmark ikke kvalificeret sig til sommerens VM-slutrunde i Brasilien. Men der bliver efter alt at dømme alligevel 'dansk' deltagelse. Således er FC Københavns Christian Bolanos blevet udtaget til Costa Ricas 30 mands store bruttotrup, hvor der til gengæld ikke er blevet plads til den tidligere FC Nordsjælland og FCK-spiller Bryan Oviedo. Sidstnævnte, der nu spiller i engelske Everton, når ikke at komme sig over efterveerne fra et brækket ben. Værd at bemærke er også, at forsvarsspilleren Christian Gamboa, der også har en fortid i FC København, men som nu spiller i norske Rosenborg, skal med til Brasilien. Costa Rica indleder VM 14. juni mod Uruguay og er desuden i pulje med England og Italien. Forinden spiller man to træningskampe i USA mod Japan og Irland.",
        "metadata": {
            "source": "https://www.berlingske.dk/sport/fck-profil-med-i-costa-ricas-vm-trup",
            "image_url": "https://berlingske.bmcdn.dk/media/cache/resolve/image_x_large/image/85/857090/7369190-fck-i-prag.jpeg",
            "publication_time": "Tirsdag d. 13. maj 2014, kl. 08.18",
            "author": null,
            "related_links": [],
            "attachments": []
        }
    }
}