{
    "version": "1.0",
    "document": {
        "id": 13439,
        "title": "Ny forskning: Øl kan forhindre Alzheimers og Parkinson",
        "content": "Nu har du endnu en god undskyldning for jævnligt at skylle en kold og brusende fadøl ned. En række forskere har slået fast, at øldrikning kan minimere risikoen for at udvikle alvorlige sygdomme som Alzheimers og Parkinson, skriver Daily Mail. Det er en speciel ingrediens i humle, nærmere bestemt kemikaliet xanthohumol, som nedsætter udviklingen af de alvorlige sygdomme, fordi det beskytter hjernecellerne fra såkaldt oxidativ skade, der sættes i forbindelse med Alzheimers og Parkinson.  I forskningsstudiet fortæller Dr. Jianguo Fang fra det kinesiske universitet Lanzhou , at humle har været brugt i traditionel kinesisk medicin gennem århundrede for at kurere en lang række sygdomme. Dr. Jianguo Fang og hans hold isolerede molekyler fra humlekemikaliet, xanthohumol, og testede dem på rotters hjerneceller. Forsøget beviste, at xanthohumol nedsatte graden af oxidativ stress i hjernecellerne, som er en skadelig proces, der menes at være nært forbundet til sygdomme som Alzheimers og Parkinson.  Dermed konkluderede Dr. Jianguo Fangs forskningshold, at øl kunne nedsætte udviklingen af denne slags neurologiske sygdomme. Holdet refererede desuden til en canadisk undersøgelse fra 1998, som viste, at mænd som ofte drak øl, havde en lavere risiko for at udvikle prostatakræft - hvilket ligeledes hang sammen med humlekemikaliet, xanthohumols, beskyttende funktion. ",
        "metadata": {
            "source": "https://www.berlingske.dk/videnskab/ny-forskning-oel-kan-forhindre-alzheimers-og-parkinson",
            "image_url": "https://berlingske.bmcdn.dk/media/cache/resolve/image_x_large/image/20/203262/8242448-l1.jpg",
            "publication_time": "Lørdag d. 31. januar 2015, kl. 13.56",
            "author": null,
            "related_links": [],
            "attachments": []
        }
    }
}