{
    "version": "1.0",
    "document": {
        "id": 6535,
        "title": "Søren Pind: At man ultimativt kan ignorere en domstol, er et mørkt sted for alle frihedselskende. De kommende uger i Amerika bliver dramatiske at følge",
        "content": "Der sidder han og rådner. Og det er værre. En person, hvis symbolik vil gå over i historien somDreyfusog de japansk-amerikanske statsborgere, Franklin Delano Roosevelt internerede i lejre. Vi taler om en familiefar fra staten Maryland, som nu sidder i et af verdens værste fængsler med de mest hårdkogte bandekriminelle. En mand, den amerikanske administration erkender er udvist ved en fejl. Kilmar Abrego Garcia. Hans forbrydelse er angivelig, at han bærer en tatovering. Så kan min ældste søn ikke længere rejse sikkert til Amerika efter sin tid i Forsvaret. Hvad værre er, en dommer havde taget stilling til, at den pågældende ikke skulle udvises. Det skete alligevel. Dommeren Paula Xinishar nu beordret ham skaffet tilbage, og den amerikanske højesterethar nu bekræftet denne afgørelse, om end med en anden ordlyd. Den amerikanske administration nægter at foretage sig noget, og iagttagere taler nu om en forfatningskrise i Amerika. Men dagens ærinde er et andet. Med de sociale mediers tyranni er indtrådt en tilstand, der var kendt tidligere, men som er blevet ekstremiseret. Vi tror nu, vi ved alt. At vi kan gennemskue alt. Se alt. Og derfor er vi frygtelig hurtige til at fælde dom. I næsten hvad som helst. Om næsten hvad som helst. Men sagen er, at man sjældent – særligt i kriminalsager – kender hele billedet. Har alle fakta. Jeg har ikke tal på de gange, jeg som justitsminister lå inde med mere eller anden viden end det, der prægede det offentlige billede. Fordi – ja – bestemte medier eller journalister havde en dagsorden og enten ikke kendte eller fortrak afgørende information. »Kilmar Abrego Garcia. Hans forbrydelse er angiveligt, at han bærer en tatovering. Så kan min ældste søn ikke længere rejse sikkert til Amerika efter sin tid i Forsvaret.«Fold sammenLæs mereFoto: Annabelle Gordon/EPA/Ritzau Scanpix. Fordi folk på Facebook havde bildt andre noget ind og »havde hørt«. Alt sammen så fint gengivet i H.C. Andersens eviggyldige skildring om den lille fjer, der endte med at blive til fem høns. Jo, det er ganske vist. Nogen hænger sig i ytringsfriheden og siger, den endelig ikke må begrænses, for tænk … Men ja, tænk. Tænk, hvis man netop spreder skadelige, ødelæggende rygter. Om enkelte personer. Eller folkeslag. Eller begivenheder. Tænk. Vi bør virkelig hæge om vore domstole og adskillelsen af magterne i en lovgivende, udøvende og dømmende magt. Af alle sejre for friheden de seneste 200 år er den uafhængige dømmende magt en af de største. Og det, der giver os alle, at vi, hvis vi stilles for en domstol, ved, at denne domstol vil søge at oplyse og afgøre en sag upartisk og uafhængigt af, hvad omgivelser måtte mene eller sige, er en enorm ting. Og ikke naturgiven. Den mand, der i dag sidder i et berygtet fængsel, fik ikke engang den chance. For man tilsidesatte hans mulighed for at få sin sag prøvet. Ikke af nogen, der havde bestemt interesse i sagens udfald, men af en tilnærmelsesvis objektiv institution. Nu er der sket en fejl. Og alligevel nægter det ansvarlige system – indtil videre – at gøre noget ved sagen. Jeg har førhen skrevet om den utilbørlige påvirkning, medier og den offentlige debat øver på bestemte sager. Og at retsplejeloven i princippet kan forhindre det, men det sker ikke. I det hele taget trænger vi til en debat om den offentlige mening kontra den offentlige retsudøvelse. Men det er ikke sagens kerne her. Sagens kerne er, at vi alle som mennesker kan få brug for at forklare os over for myndigheder eller fællesskabet. Ingen kan sige sig fri. En af kristendommens dybeste erkendelser er, at intet menneske kan sige sig fri. Vi løber alle risikoen for at ende som rovmordere og udstødte – arvesynd og ussel syndighed tilsiger det. »At man ultimativt kan ignorere en domstol, er et mørkt sted for alle frihedselskende. Lad os se, om det går så galt.«Fold sammenLæs mereFoto: Søren Bidstrup. At den virkelighed er blevet hegnet ind af muligheden for en retfærdig rettergang, er enestående. Og det kendetegner civiliserede samfund, at den mulighed gives mennesker. Vi har alle en interesse i at forsvare denne institution. Idealistisk, javel. Men også egennyttigt. Hvis ikke os selv, så andre. Men heller ikke her har jeg tal på, hvor mange, der i sin tid skrev eller ringede eller mødte op og fortalte, at de var overraskede over, at naboens Benny, der jo normalt ikke gjorde en kat fortræd, pludselig skulle have en hård straf for en enkelt fejltagelse, fordi … Tænk, hvis det oveni ikke havde været en retfærdig rettergang. Vi har et domstolssystem, hvor dommere dømmer – men hvor mange af disse dommere er lægdommere – en del af dem menige folk. Min erfaring er, at jo tættere man kommer på ansvaret for at dømme andre, jo mere ser man, hvor lidt andre ved. Og empati, medfølelse og forståelse er også en naturlig del af sådanne processer. Vi dømmer typisk ikke folk for noget, de ikke har forsæt til. Naturligvis skal vi have lov til at mene, det vi vil. Og tro, det vi vil. Men jo stærkere man insisterer på denne ret, jo stærkere bør man insistere på, at dem, der dømmer os, skal gøre det uafhængigt. Af os og vores meninger. De kommende uger i Amerika bliver dramatiske at følge. Og vi bør følge det med interesse. At man ultimativt kan ignorere en domstol, er et mørkt sted for alle frihedselskende. Lad os se, om det går så galt. Søren Pind er bestyrelsesformand samt fhv. folketingsmedlem og fhv. minister for Venstre ",
        "metadata": {
            "source": "https://www.berlingske.dk/kommentatorer/soeren-pind-at-man-ultimativt-kan-ignorere-en-domstol-er-et-moerkt",
            "image_url": "https://berlingske.bmcdn.dk/media/cache/resolve/image_x_large_vertical/image/191/1913051/24933992-sren-pind-fortller-om-borgerlig-krise-og-hvorfor.jpg",
            "publication_time": "Søndag d. 20. april 2025, kl. 09.50",
            "author": "Søren Pind",
            "related_links": [],
            "attachments": []
        }
    }
}