{
    "version": "1.0",
    "document": {
        "id": 20361,
        "title": "Liverpool jagter Benfica-angriber",
        "content": "Liverpool har haft en forrygende sæson i Premier League, hvor man på nuværende tidspunkt indtager en andenplads, fire point efter førerholdet Chelsea. Nu forlyder det, at Merseyside-klubben er ude efter Benfica-angriberen Rodrigo Machado, som supplement til holdets i forvejen imponerende angreb. Rygterne om Liverpools interesse i den brasiliansk-fødte spanier, Rodrigo Machado, svirrer i de engelske medier. Her bringer The Mirror blandt andre historien om en mulig sommer-transfer. Ifølge avisen skal Liverpool lægge i omegnen af 223 millioner kroner for angriberen, der har nettet ti gange for Benfica i indeværende sæson. Liverpools to frontangribere Luis Suarez og Daniel Sturridge er ellers brandvarme i denne sæson, og indtager henholdsvis første- og andenpladsen på topscorerlisten i Premier League. Alligevel følger manager Brendan Rodgers spanieren tæt. Rodrigo skiftede til Celta de Vigo og spansk fodbold fra Brasilien som ung og har siden optrådt for det spanske U21- og U23-landshold.",
        "metadata": {
            "source": "https://www.berlingske.dk/sport/liverpool-jagter-benfica-angriber",
            "image_url": "https://berlingske.bmcdn.dk/media/cache/resolve/image_x_large/image/87/877437/7241758-1.jpeg",
            "publication_time": "Tirsdag d. 18. marts 2014, kl. 11.46",
            "author": null,
            "related_links": [],
            "attachments": []
        }
    }
}