{
    "version": "1.0",
    "document": {
        "id": 21769,
        "title": "Det burde være helt banalt. Men en ny generation af gæster opfører sig idiotisk",
        "content": "Kære læser,  En af de ting, jeg sætter pris på ved Danmark, er, at meget få mennesker befinder sig i en arbejdssituation, hvor fattigdom tvinger dem til at finde sig i hvad som helst. Hvis din chef viser sig at være en decideret idiot, kan du sige op uden at risikere at gå sulten i seng eller skulle tage dine børn ud af skolen. Det er et privilegium, som ikke er en selvfølge i store dele af verden. Det kan så betyde, at vi indimellem må acceptere et lidt lavere serviceniveau, men jeg foretrækker til hver en tid, at vi som samfund rangerer højt på det »internationale værdighedsindeks« (du behøver ikke at google det, jeg har lige fundet på det). Til gengæld er der noget, der tyder på, at respekten for dem, der arbejder i servicefagene, er på retur. Flere restauratører har i den senere tid ytret bekymring over en stigende tendens: Gæster, der opfører sig uacceptabelt, når de er ude at spise. Det kan være nedladende bemærkninger, urimelige krav eller uvelkomne befølinger af tjenere og køkkenpersonale. Jeg tror, at en del konflikter opstår på grund af den generelle danske konfliktskyhed og gængse venlighed. Vi tager ofte ikke konflikterne i opløbet, men sparer i stedet op og eksploderer så, når det er for sent og for meget. En anden forklaring kan være, at mange unge konstant holder en skærm mellem dem selv og andre mennesker – det giver empatisk distance, og derfor fejllæser man nemmere andre, og man har måske også sværere ved at se sig selv udefra. Desuden tror jeg også, at de nye generationer er »sartere« end tidligere generationer – og at de finder sig i mindre. Men uanset hvad, er det en uacceptabel udvikling, der har fået restauratører til at føle sig tvunget til at indføre regler om at kunne give gæster»et gult kort«, eller de ser sig nødsaget til at udnævne en»bordkaptajn«, der kan holdes ansvarlig, hvis vedkommendes kammesjukker ikke kan honorere de almene regler for acceptabel adfærd. På Restaurant Omar på Nørrebro har man indført begrebet »bordkaptajn« i håb om, at det får visse gæster til at opføre sig ordentligt over for personalet.Fold sammenLæs mereFoto: Anne Bæk. Betyder det, at man så ikke må brokke sig over dårlig betjening eller elendig mad? Jo, naturligvis må man det – det handler i høj grad om formen. Hvis du får en grillet fisk, der stadig er rå i midten, så få diskret fat i tjeneren og sig noget i retning af: »Det er en flot fisk, men den er altså stadig rå i midten. Tror du, det er noget, vi kan få fikset?« Spørg venligt og roligt i stedet for at lyde som en fuld sømand på orlov. Er du utilfreds med servicen, så spørg i en venlig tone tjeneren, om der er noget i vejen? Eller ignorer det, hyg jer, og lad så bare være med at give drikkepenge. Jeg kan dog garantere dig for, at i langt de fleste tilfælde er chancen for god service betinget af, at man er en god kunde. Det lyder utroligt elementært, men jeg kan med min jævnlige gang på byens restauranter bevidne, at det ikke er tilfældet. Det burde være banalt. Men jeg ser jævnligt noget andet, når jeg går på restaurant. Så husk at tale ordentligt – uanset om du sidder på Kong Hans eller McDonald’s. Og til de idioter, der simpelthen ikke evner almindelig anstændig opførsel, er her et par vise parafraserede ord fra kokken Anthony Bourdain. De kan være gavnlige at huske, inden man udløser sin idioti: »Det er aldrig klogt at være et røvhul over for folk, der er i gang med at tilberede noget, du lige om lidt skal putte i munden.« Folkene bag Botschaft på Ryesgade har netop åbnet dørene og serverer tysk/østrigsk mad og vin, med et moderne twist.Fold sammenLæs mereFoto: PR-foto/Justus Keller. Germansk gastronomi.Den helt nyåbnede Restaurant Botschaft (betyder »budskab«, eller »ambassade« på dansk) på Nørrebro åbner om kort tid på Ryesgade, hvor den gode pinxtosbar Contento lå før. Specialet bliver tysk og østrigsk gastronomi. Jonas Keller og Jan Otto Hugel, der står bag, er begge tyskfødte og lover, at man vil kunne få skarpe udgaver af klassikere som wienerschnitzel og käsespätzle i en afslappet atmosfære.Se mere her. Sportsbar Grand Cru.De dygtige folk bar den skønne vinbar Apéro i Møntergade barsler snart med intet mindre end en sportsbar! Baren skal hedde Bar Sportif, men i modsætning til den gængse bøvede sportsbar kan man på Sportif få både god vin og mad.Se mere her. Kaffekultur i Egon Olsen-land.1. maj åbnede cafeen ESSO på Vigerslev Alle 36 i Valby. Stilen er en symbiose af italiensk og fransk kaffekultur, med en sæsonpræget menu bestående af friskbagt brød, kardemommesnurrer og friske salater.Se mere her. Alma den II.Supermarkedet Alma, som har været proppet med kunder siden åbningen på Frederiksberg for et par måneder siden, åbnede sin anden filial i Store Kongensgade denne uge. Jeg kan i øvrigt personligt varmt anbefale Almas egen hønsesalat og deres franske kyllinger.Se mere her. Dogme-mælk.Kisbæk Gårdmælk er et lille foretagende, som kører rundt i landet og sælger mælk direkte fra gårde i Kisbæk. Den uhomogeniserede mælk har bevaret sine oprindelige smagsnoter og sin friskhed. Har du ikke smagt den slags før, bør du give det et skud.Se om de holder i nærheden af dig her. Asparagi alla Parmigiana. Hvide asparges med gratineret parmesanhollandaise og vagtelæg.Fold sammenLæs mereFoto: Søren Jacobsen Damm. En af årets gastronomiske højdepunkter er, når de første danske asparges rammer grønthandlerne. Den populære spise er egentlig en urt, men det er plantens rod, vi typisk spiser. Aspargesen har en mildt salt og bittersød smag, der kan minde lidt om ærter. Den går utroligt godt til det meste fisk og kød – og er også helt fremragende i ensom majestæt. Aspargesen optræder i verdens ældste bevarede kogebog, den romerskeApicius' »De re coquinaria« fra 200-tallet e.Kr. Jeg har, som en hommage til Apicius, valgt at følge en ældgammel italiensk opskrift kaldet Asparagi alla Parmigiana. Opskrift (4 pers.) AspargesKnæk eller skær cirka den nederste fjerdedel af aspargesene af. Den er trevlet og skal ikke med. Kog dem i en høj gryde, hvor hovederne stikker op. Kog dine asparges i 7-9 minutter. Tag dem op og læg dem i et ovnfast fad. SauceSmelt smørret langsomt sammen med parmesan, bouillon, et par vrid peber og den revne muskatnød. Pisk det roligt til en homogen masse. Tag det af varmen og pisk dine to æggeblommer i, til det tykner. GratineringHæld parmesansaucen over aspargesene, så kun hovederne stikker op. Riv et ekstra lag parmesan over. Sæt fadet under grillen i 3-5 minutter. Pynt eventuelt til sidst med et par kogte vagtelæg og hakkede urter. Servér med godt brød og en iskold Sauvignon Blanc. Download opskriften til udprint her. »Jeg ved med sikkerhed, at så snart folk får oplevelsen af ægte mad under huden, så ændrer de sig for altid«– Alice Waters, kultkokken bag Chez Panisse i Californien. Har du hørt eller set noget nyt og spændende i gastronomiens verden, så send gerne dit tip til min e-mail:sjda@berlingske.dk. Du ønskes en god og velsmagende weekend i maj.",
        "metadata": {
            "source": "https://www.berlingske.dk/kultur/det-burde-vaere-helt-banalt-men-en-ny-generation-af-gaester-opfoerer-sig",
            "image_url": "https://berlingske.bmcdn.dk/media/cache/resolve/image_x_large_vertical/image/191/1919119/24946317-uanset-om-du-spiser-p-michelinrestaurant-eller-p.jpg",
            "publication_time": "Fredag d. 09. maj 2025, kl. 10.47",
            "author": "Søren Jacobsen Damm",
            "related_links": [],
            "attachments": []
        }
    }
}