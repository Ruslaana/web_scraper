{
    "version": "1.0",
    "document": {
        "id": 21661,
        "title": "Dansk tv-station hyldes for sine modsvar på Facebook – »Det var da en besynderlig kommentar«",
        "content": "I disse år har mange medier et dilemma: Nyhedsmedier vil meget gerne have de læsere ind på deres hjemmesider, som kommer fra opslag med mediernes artikler på sociale medier. Men med disse opslag følger også et kommentarspor, og som alle, der har været på Facebook, ved, så er disse kommentarspor ofte fyldt med galde. Måden, som TV SYD håndterer det på, har nu fået ros – og lidt kritik – på det sociale medie X. Blandt andet har TV 2-værten Abdel Aziz Mahmoud rost TV SYD for mediets svar til sure kommentarer på enTV SYD-historie om en kvinde, der flygtede til Danmark fra krigen i Syrien, og som nu er kommet i arbejde efter mange afslag. En af kommentarerne lyder blandt andet: »giv hende røde pølser og se hende spise dem«. Hertil svarer TV SYD: »Det var da en besynderlig kommentar. Hun bestemmer heldigvis selv, hvad hun spiser – ligesom du og jeg. Udvis venligst respekt her i vores kommentarspor. Det gælder over for alle. Venlig hilsen Katrine.«  Respekt til@TVSYD. Det er dét her, vi mener, når vi efterspørger et ansvar fra medierne til tonen og polariseringen.Det er ikke nok at slette, blokere eller lukke kommentarsporet!Nej, had og misinformation skal siges imod.pic.twitter.com/K4s23Da8sY Katrine Dam, redaktør for digital video og sociale medier på TV SYD, siger, at hun er glad for rosen, men at TV SYD har haft den politik længe. »Vi har et stort ansvar over for vores kilder, og vi skal tage hånd om dem, også når selve distributionen af historierne er klaret,« siger Katrine Dam. Mange journalister oplever nemlig også, at især ikkeprofessionelle kilder vægrer sig ved at stille op til interview med medierne, fordi de frygter kommentarsporene på sociale medier efterfølgende. I tilfældet med historien om den nydanske kvinde havde Katrine Dam også forberedt sig selv og de andre medarbejdere, der har med sociale medier på TV SYD at gøre. »Vi ved, at når temaet er indvandring, skal vi være på dupperne. Her handlede det om kvindelige indvandrere, der gerne vil på arbejdsmarkedet, som er en positiv, konstruktiv historie,« siger Katrine Dam. Men historien nævner også, at det kun er 22 procent, der er på arbejdsmarkedet, og derfor vidste man godt, at der nok kunne komme negative kommentarer. Nogle medier har valgt helt at fjerne kommentarspor, eller som i norske NRKs tilfælde fuldstændig at fjerne sin Facebook-side for NRK Nyheter, der ellers havde over en halv million følgere. Disse kommentarer faldt også under historien om den nydanske kvinde.Fold sammenLæs mereFoto: Skærmbillede fra Facebook. DR Nyheder har forsøgt sig med at lukke kommentarsporet på Facebook. Efter et halvt års tid kunne fagbladetJournalistenfortælle, at mængden af læsertrafik fra Facebook til DR.dk var faldet til det halve, hvilket dog ikke bekymrede DR. Katrine Dam mener, at det er vigtigt stadig at tillade en debat, selvom det af ressourcehensyn nogle gange kan blive nødvendigt at lukke kommentarsporet på enkelte artikler. Det skete i øvrigt også med kommentarsporet, der indeholdt de roste kommentarer fra TV SYD. Det koster nemlig penge til ansatte, hvis man skal være til stede i meget aktive kommentarspor fra morgen til aften. »Vi ønsker den offentlige samtale, og vi tror på, at vi kan være med til at præge den i en positiv retning. Men det kræver, at vi har åbne kommentarspor og tager os tid til at moderere på de enkelte opslag,« siger Katrine Dam. Det sker også, at Katrine Dam, SoMe-journalisten eller de studentermedhjælpere, der modererer kommentarspor uden for almindelig kontortid, sletter kommentarer. Det sker, hvis TV SYD vurderer, at der ikke kommer noget ud af at moderere. »Det kan eksempelvis være tilfælde, hvor folk skriver ’perker’, ’terrorist’, ’usle mennesker’. I sådanne tilfælde vurderer vi, at der ikke er noget at hente i moderationen. At vi simpelthen ikke kan tale afsenderen til nogen form for fornuft,« siger hun. Katrine Dam, risikerer I ikke, at jeres udtalelser på sociale medier går kildernes ærinde i for høj grad. Eller at jeres objektivitet kan blive beklikket? »Der rammer du jo hovedet på sømmet i forhold til den kritik, vi modtager i kommentarsporet, fra folk, som mener, at vi ikke er objektive nok. Men vi påtager os ikke nogen holdning og giver ikke udtryk for, om vores holdning er den samme som Sabah Youssefs, for eksempel. »Vi er åbne og ærlige om, at vi beskytter vores kilder – ikke deres holdninger – og vi tolererer ikke diskrimination. Vi påtager os blot ansvaret for vores kommentarspor, og det har vi ret til, for det er vores.« Rosen til TV SYD er som nævnt ikke enstemmig. Folketingsmedlemmet Nick Zimmermann (DF) tweetede: »Mon de samme SoMe-kvinder hos TV SYD ville gå i rette med muslimske slynger, der skriver frygtelige ting i alverdens kommentarspor? Jeg vil da også mene, at det er dybt besynderligt, at Sabah ikke er rejst hjem endnu …«  Mon de samme SoMe-kvinder hos@TVSYDville gå i rette med muslimske slynger, der skriver frygtelige ting i alverdens kommentarspor? Jeg vil da også mene, at det er dybt besynderligt, at Sabah ikke er rejst hjem endnu…https://t.co/eWgqf5akcX TV Syd er en af de otte licensfinansierede regionale tv-kanaler, som sender nyhedsudsendelser på TV 2s hovedkanal foruden eget indhold. Mediet har også artikler på dets hjemmeside og har også en streamingtjeneste, TV SYD Play.",
        "metadata": {
            "source": "https://www.berlingske.dk/kultur/dansk-tv-station-hyldes-for-sine-modsvar-paa-facebook-det-var-da-en",
            "image_url": "https://berlingske.bmcdn.dk/media/cache/resolve/image_x_large/image/174/1744800/24592540-tv-syd-gr-i-rette-med-negative-kommentarer-p-med.jpg",
            "publication_time": "Tirsdag d. 12. december 2023, kl. 19.57",
            "author": "Joachim Talbro Paulsen",
            "related_links": [],
            "attachments": []
        }
    }
}