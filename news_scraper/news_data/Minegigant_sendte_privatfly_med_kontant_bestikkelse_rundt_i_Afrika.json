{
    "version": "1.0",
    "document": {
        "id": 4676,
        "title": "Minegigant sendte privatfly med kontant bestikkelse rundt i Afrika",
        "content": "Privatfly pakket med kontanter, der skulle bruges til bestikkelse, blev sendt rundt i Afrika for at sikre verdens største mineselskab de rette aftaler. Det er kommet frem under retssagen mod minegiganten Glencore i en domstol i London, og det er første gang nogensinde, at et selskab står til at blive dømt for bestikkelse af den art. Glencore betalte såkaldte tredjepartsagenter til at blive fløjet rundt med privatfly og med masser af kontanter i bagagen, så embedsfolk i Nigeria, Cameroon, Elfenbenskysten, Ækvatorialguinea og Sydsudankunne blive smurt til at gøre, som mineselskabet ønskede. I et tilfælde bad agenten Glencore om at skynde sig at have kontanterne klar, fordi agenten havde »ansatte, der skal gøres glade før jul« – en henvisning til bestikkelse, der skulle afregnes i Nigeria. I et andet tilfælde skrev en agent i en e-mail til Glencore, at han nu havde sikret forsyningerne af råolie fra Ækvatorialguineas statsejede olieselskaber, efter at han havde brugt sine familieforbindelser til at få et møde i stand med landets præsident, Teodoro Nguema Obiang, som har regeret landet siden 1979. I alt udgør de skader, som bestikkelsen har forvoldt, 128 millioner dollar (962 millioner kroner), har anklagemyndigheden gjort op. Det var det amerikanske forbundspoliti FBI, som i 2017 opdagede bestikkelsen. Glencore accepterede i maj i år at betale 1,1 milliarder dollar (8,26 milliarder kroner) i bøde i USA for at have udført bestikkelse og begået prismanipulation. Den britiske del af Glencore erklærede sig i juni i år skyldig i fem tilfælde af bestikkelse og to tilfælde af at have undladt at forhindre bestikkelse, efter at det britiske svar på Bagmandspolitiet havde rejst sag oven på gennemgangen af flere end en million dokumenter, heriblandt betydelige mængder af e-mail og konversationer over kommunikationstjenesten WhatsApp. Blandt andet skal den nigerianske mellemmand ifølge anklagen have fået næsten 35 millioner kroner fra Glencore forklædt som servicetilskud. Glencore brugte et schweizisk vekselfirma til at få pengene, som skulle bruges til bestikkelsen. Retten i London ventes i løbet af torsdagen at afsige sin dom i den britiske del af sagen. Den er blevet overværet af Glencores nye, britiske bestyrelsesformand, Kalidas Madhavpeddi, hvilket Glencores advokat, Clare Montgomery, ifølge det britiske dagblad The Guardian gjorde opmærksom på var en »kulturændring« i selskabet. »Opførslen var uundskyldelig. Virksomheden beklager uden forbehold den skade, som disse overtrædelser har medført,« sagde advokaten. Den britiske dom ventes ikke at udløse en lige så stor bøde som i USA. Glencore sagde i maj i år, at selskabet havde sat i alt 1,5 milliarder dollar af til at dække oprydningen efter afsløringerne.",
        "metadata": {
            "source": "https://www.berlingske.dk/virksomheder/minegigant-sendte-privatfly-med-kontant-bestikkelse-rundt-i-afrika",
            "image_url": "https://berlingske.bmcdn.dk/media/cache/resolve/image_x_large_vertical/image/161/1611630/24252005-pix-glencore.jpg",
            "publication_time": "Torsdag d. 03. november 2022, kl. 08.50",
            "author": "Thomas Breinstrup",
            "related_links": [],
            "attachments": []
        }
    }
}