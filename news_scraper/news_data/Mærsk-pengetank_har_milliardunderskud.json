{
    "version": "1.0",
    "document": {
        "id": 11521,
        "title": "Mærsk-pengetank har milliardunderskud",
        "content": "Danmarks med længder mest magtfulde og kendte fond, A.P. Møller og Hustru Chastine Mc-Kinney Møllers Fond til Almene formål - bedre kendt som Almenfonden - havde et milliardunderskud i 2016. I det netop offentliggjorte regnskab fra fonden, der råder over en egenkapital på enorme 120 mia. kr., lyder bundlinjen på et minus på 1,7 mia. kr.  Det sløje resultatet skyldes det katastrofalt dårlige år i A.P. Møller - Mærsk, som almenfonden gennem APM Holding ejer 41,51 pct. af. På grund af lave fragtrater, lave oliepriser og to enorme nedskrivninger havde Mærsk-koncernen et underskud på 12,8 mia. kr. -det største underskud i Danmarkshistorien. Almenfonden hjælpes dog noget på vej af sin 20 procents ejerandel i Danske Bank, der under Thomas Borgen periode som CEO har genrejst sig og tjente 19,9 mia. kr. i 2016. Selv om Almenfonden altså taber lidt på gyngerne og vinder lidt på karussellerne, er Danske Banks gode resultat ikke nok til et overskud i Almenfonden.  Den store fond blev i sin tid stiftet af skibsreder A.P. Møller, og den har den bestemmende indflydelse i den danske rederi- og oliekoncern gennem en mængde stemmetunge A-aktier. Som fondens navn afslører har den til formål at støtte almene formål og af store donationer fremhæver fonden blandt andet renoveringen af Østre Gasværk, etablering af et videnscenter ved Aalborg Universitet og etablering af oplevelsesruter i Tøndermarsken.",
        "metadata": {
            "source": "https://www.berlingske.dk/virksomheder/maersk-pengetank-har-milliardunderskud",
            "image_url": "https://berlingske.bmcdn.dk/media/cache/resolve/image_x_large/image/14/142718/17419408-apm.jpg",
            "publication_time": "Torsdag d. 01. juni 2017, kl. 07.57",
            "author": "Michael Korsgaard Nielsen",
            "related_links": [],
            "attachments": []
        }
    }
}