{
    "version": "1.0",
    "document": {
        "id": 16241,
        "title": "Fuglsang tvivler på sin kaptajn",
        "content": "Er Vincenzo Nibali i stand til at gentage sidste års triumf? Spørger man Jakob Fuglsang, den italienske stjernes fremmeste hjælper, så er han ikke overbevist efter den første uge i Tour de France. »Jeg tror, alle er i tvivl. Det er svært at sige, hvor han reelt er, når han kunne tabe tid på en afslutning som Mur de Bretagne,« siger Jakob Fuglsang.  Netop Mur de Bretagne, der dannede afslutning på 8. etape, afslørede, at Vincenzo Nibali måtte slippe en relativt stor frontgruppe, og det overraskede Astanas dansker. »Man tænker selvfølgelig, om det er niveauet. Der er ingen tvivl om, at det bliver svært at indhente det tabte, og jeg tror heller ikke, at de andre favoritter ser Nibali som den største trussel nu,« siger Jakob Fuglsang.  Endnu tydeligere svar på Vincenzo Nibalis form kommer tirsdag, når feltet rammer Pyrenæerne. Etapen ender i 1610 meters højde, og forinden har rytterne forceret en 15 km lang stigning udenfor kategori. En prøvelse, der kommer til at give en lang række svar, mener Jakob Fuglsang. »Det er nu, vi får se, hvor vores kaptajn er. Vi er nødt til at holde hovedet koldt for at se, om Nibali har det, der skal til. Så det bliver med en defensiv tilgang. Vi skal ikke ud og prøve de store forkromede ting,« siger Jakob Fuglsang.",
        "metadata": {
            "source": "https://www.berlingske.dk/sport/fuglsang-tvivler-paa-sin-kaptajn",
            "image_url": "https://berlingske.bmcdn.dk/media/cache/resolve/image_x_large/image/45/456596/9797019-fuglglglglglssasa.jpeg",
            "publication_time": "Mandag d. 13. juli 2015, kl. 17.30",
            "author": null,
            "related_links": [],
            "attachments": []
        }
    }
}