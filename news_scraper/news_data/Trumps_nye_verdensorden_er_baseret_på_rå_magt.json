{
    "version": "1.0",
    "document": {
        "id": 330,
        "title": "Trumps nye verdensorden er baseret på rå magt",
        "content": "»Det er ikke min krig«, siger præsident Trump om Ruslands krig mod Ukraine, skønt det lige netop er, hvad den er. Enhver regering overtager ansvaret for den situation, dens forgængere har bragt landet i, hvorpå den kan skabe en ny situation. Således gik præsident Truman ind i Koreakrigen, som hans republikanske efterfølger Eisenhower sluttede. Kennedy og Johnson trak USA ind i Vietnamkrigen, som Nixon derefter trak det ud af. Nu vil Trump så at afslutte »Bidens krig« ved at løbe med Ukraines værdier og fra USAs ansvar for Ukraines ulyksalige situation. I 1994 garanterede USA, Storbritannien og Rusland Ukraines grænser til gengæld for, at Ukraine afleverede de efterladte, sovjetiske atomvåben til Rusland. I 2008 satte USA optagelsen af Ukraine og Georgien på NATOs dagsorden uden at have gjort sit hjemmearbejde, eftersom flere lande forhindrede deres optagelse. Som trøst fik de begge at vide, at de en dag ville blive medlemmer. Et halvt år efter invaderede Putin Georgien, og i 2014 at annekterede han Krim, uden at USA stod ved sin garanti til Ukraine, der takket være USA nu stod uden a-våben. Således opmuntret invaderede Rusland i 2022 Ukraine og truede Vesten med a-våben. »Nu vil Trump (billedet, red.) så overlade Ukraine til Putin, der om føje år vil forsøge at indlemme Baltikum i det storrussiske rige.«Fold sammenLæs mereFoto: Samuel Corum/EPA/Ritzau Scanpix. Trumps »fred« består i – ligesom Chamberlains i 1938 – at give et andet lands territorium til et tredje land. Det vil give Putin blod på tanden, ligesom det gav Hitler. Herefter kan Trump vie sine kræfter til at ophæve det amerikanske demokrati ved at angribe pressens og universiteternes frihed, retsvæsenets uafhængighed og ensrette kulturen. Belært af Anden Verdenskrig skabte især USA den verdensorden, som nu fortoner sig i det fjerne. Ifølge den giver magt ikke ret til at tage andres land. Nu toner en ny frem, der gentager den ældgamle, hvorefter den stærkeste altid har ret. Kan Rusland med vold og magt tage dele af Ukraine, kan USA »på den ene eller anden måde« også tage Grønland. Ud fra Trumps logik har han jo aldrig anerkendt Grønland som en del af det danske rige, der ifølge vicepræsident J.D. Vance har svigtet forsvaret af Grønland og mishandlet det grønlandske folk. Hvad det sidste angår, har en af Grønlands store landsfædre Aqqaluk Lynge gjort opmærksom på, at kun i Grønland har Arktis' inuitter bevaret deres land og sprog, som vil gå tabt, hvis Trump får sin vilje. Hvad forsvarsforpligtelsen angår, overdrog Danmarks ambassadør i USA, Henrik Kauffmann, i 1941 forsvaret af Grønland til USA. Han blev fyret af samarbejdsregeringen, men minister i befrielsesregeringen fik allerede 16. maj 1945 Folketingets godkendelse af Kauffmanns aftale fra 1941. Under folketingsdebatten fremhævede den konservative ordfører Kristen Amby just »traktatens klare understregning af, at Danmark bevarer suveræniteten over Grønland«. Den blev der hverken rejst tvivl om, da forsvarsaftalen blev indgået med USA i 1951, eller da Grønland, Danmark og USA i 2004 underskrev Igalikoaftalen, der opgraderede Thulebasen og gav USA lov til at gøre det sikkerhedsmæssigt fornødne. Herefter bevarede USA blot 200 amerikanske soldater i Grønland, hvor det før havde haft 10.000. Da Danmark/Grønland i 2008 skabte The Arctic Five, der i Ilulissat vedtog en erklæring om Arktis som et samarbejds- og lavspændingsområde, sendte USAs udenrigsminister sin stedfortræder, hvorimod den russiske selv deltog. USAs kærlighed til grønlænderne var ikke større, end at USA i 2010erne tog den lukrative servicekontrakt på Thulebasen fra grønlænderne og gav den til et amerikansk selskab. Ved sit nylige valg sagde de grønlandske vælgere klart nej til USA, og på mandag vil grønlænderne sikkert møde kong Frederik med den kærlighed, Vance fejlagtigt troede skulle strømme ham og hans hustru i møde. Trump og forsvarsminister Hegseth roser sig af, at USA har reddet Europa i de to verdenskrige, og nu må det være nok, men det ville egentlig ikke ind i dem. Først efter flere tyske provokationer erklærede USA Tyskland krig i 1917. Først efter at japanerne 7. december 1941 havde bombet Pearl Harbor, og Hitler fire dage senere havde erklæret USA krig, blev USA tvunget ind. Under »de tre stores« fredsforhandlinger overlod den amerikanske præsident Roosevelt mod Churchills vilje Baltikum og Mellemeuropa til Stalins Sovjetunion. Den var fremtiden, mente han, hvorimod Storbritannien og Europa hørte fortiden til. Nu vil Trump så overlade Ukraine til Putin, der om føje år vil forsøge at indlemme Baltikum i det storrussiske rige. Sandelig, historien rimer. Per Stig Møller er fhv. udenrigsminister for Det Konservative Folkeparti ",
        "metadata": {
            "source": "https://www.berlingske.dk/kommentatorer/trumps-nye-verdensorden-er-baseret-paa-raa-magt",
            "image_url": "https://berlingske.bmcdn.dk/media/cache/resolve/image_x_large_vertical/image/191/1914640/24937685-tidligere-minister-og-nuvrende-forfatter-per-sti.jpg",
            "publication_time": "Torsdag d. 24. april 2025, kl. 21.35",
            "author": "Per Stig Møller",
            "related_links": [],
            "attachments": []
        }
    }
}