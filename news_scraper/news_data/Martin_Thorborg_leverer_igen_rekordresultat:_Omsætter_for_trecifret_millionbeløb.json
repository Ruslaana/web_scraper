{
    "version": "1.0",
    "document": {
        "id": 5528,
        "title": "Martin Thorborg leverer igen rekordresultat: Omsætter for trecifret millionbeløb",
        "content": "Serieiværksætter, mangemillionær og direktør for bogføringsvirksomheden Visma Dinero Martin Thorborg er endnu en gang lykkedes med at skabe et rekordresultat. Det viser tallene i selskabets seneste regnskab, som netop er offentliggjort, skriverBørsen. Fra 2022 til 2023 har Martin Thorborg kunnet se sin omsætning vokse fra 130 millioner kroner til 164 millioner kroner. Siden 2019 har selskabets omsætning været støt stigende, og overskuddet er steget med omkring 45 procent og lander på 62 millioner i 2023-regnskabet. Til Børsen fortæller erhvervsmanden Martin Thorborg, at han er godt tilfreds med 2023, og at han i 2024 forventer første trecifrede millionoverskud i Visma Dinero: »Vi står derudover tilbage med en tårnhøj brugertilfredshed på 86 procent, ekstremt motiverede medarbejdere og glade ejere. Når alle parter er glade og tilfredse, er det selvfølgelig svært ikke at bevare en vis optimisme, for det fortæller os, at vi er gode til at drive vores virksomhed.« Sidste efterår fortalte Martin Thorborg iet interview til Berlingske, at han begynder enhver arbejdsdag med en kop kaffe i sengen, fødderne oppe og computeren tændt. Han holder nemlig rigtig meget af at arbejde hjemmefra, og han tilbyder også sine ansatte i Visma Dinero meget vidde rammer for, hvor meget de må arbejde uden for kontorets fire vægge. I bund og grund er han »fuldstændig ligeglad med«, hvor hans ansatte gør deres arbejde fra. Om det sker fra et skrivebord på virksomhedens kontor, den lokale kaffebar eller hjemmekontoret, er lige meget, så længe produktiviteten er høj. »Ideen er at sætte folk fri fra tid og sted,« siger han. Faktisk er der i Visma Dinero ikke er et maksimalt loft for ugentligt antal hjemmearbejdsdage. En løsning, som de ansatte ifølge Martin Thorborg er vilde med. Han rekrutterer endda også ansatte til virksomheden, og i en branche, der skriger på arbejdskraft, er tilbuddet om hjemmearbejde blevet et »afgørende konkurrenceparameter«: »Vi får medarbejdere, vi ellers ikke ville have fået. Det er der ingen tvivl om,«sagde Martin Thorborg dengang til Berlingske.",
        "metadata": {
            "source": "https://www.berlingske.dk/virksomheder/martin-thorborg-leverer-igen-rekordresultat-omsaetter-for-trecifret",
            "image_url": "https://berlingske.bmcdn.dk/media/cache/resolve/image_x_large/image/178/1783130/24678094-martin-thorborg.jpg",
            "publication_time": "Onsdag d. 10. april 2024, kl. 09.18",
            "author": "Trine Vester",
            "related_links": [],
            "attachments": []
        }
    }
}