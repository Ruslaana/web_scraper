{
    "version": "1.0",
    "document": {
        "id": 5749,
        "title": "Berlingske mener: Hummelgaard stopper ikke hooliganvolden med sin populisme",
        "content": "Maskerede hooligans, der kaster med romerlys. Familier med børn, der må flygte fra tribunen. Store slagsmål og hærværk. Sådan var virkeligheden sidste weekend, hvor endnu en Brøndby/FCK-kamp resulterede imeget voldsomme og fuldkommen uacceptable optøjer. Problemet er ikke nyt. Det er blevet diskuteret i årevis, og der har ikke manglet politisk opmærksomhed – senest da et enigt folketing sidste år vedtog en aftale med nye muligheder for at sætte ind mod de voldelige hooligans. Men det har åbenlyst ikke hjulpet, og der er da også tale om en både svær og kompleks opgave. »Hvorfor møder disse mænd mildere konsekvenser, når de drager hærgende gennem byen, begår vold og hærværk og ikke mindst skaber utryghed – alene fordi de er hooligans?« spørger Amalie Lyhne. Her ses FCK-fans på vej til fodboldkamp i Brøndby 27. oktober.Fold sammenLæs mereFoto: Mads Claus Rasmussen/Ritzau Scanpix. Lige nu er politiets strategi at søge dialogens vej og derfor vende den anden kind til lovovertrædelser, som politibetjente under andre omstændigheder ville slå hårdt ned på. Tankegangen er, at en konfrontatorisk stil kan gøre problemerne værre, og at dialog på lang sigt er det mest effektive. Det forklarer Politiforbundets formand Heino Kegel iet interview her i avisen. »Det er dybt frustrerende at være vidne til, at når man bare er nok, og det handler om fodbold, så har man lov til nogle ting, som den almindelige borger ikke har. Der er rigtig meget, som politiet for dialogens skyld ser igennem fingre med, og derfor får de også uforholdsmæssigt lang snor,« siger han om hooligansene. Som borger er det ubehageligt at lytte til Kegels udlægning, for det krænker retsfølelsen: Hvorfor møder disse mænd mildere konsekvenser, når de drager hærgende gennem byen, begår vold og hærværk og ikke mindst skaber utryghed – alene fordi de er hooligans? En voldsforbryder er vel en voldsforbryder, uanset hvilken T-shirt han har på? På den anden side er der jo ingen, der ønsker sig mere bål og brand i gaderne, end vi allerede oplever. Vi står altså over for et vanskeligt problem, og ifølge Heino Kegel kræver det under alle omstændigheder en politisk beslutning, hvis politiet skal ændre strategi. Så hvad gør justitsminister Peter Hummelgaard så med al denne kompleksitet? Ja, han forholder sig ikke for alvor til den. I stedetskynder han sig i medierne med et forslag, som på overfladen virker hårdt og handlekraftigt, men som i virkeligheden blot er en tynd omgang populisme. Han vil offentliggøre det såkaldte hooliganregister, så familier, venner og arbejdsgivere kan se, at her er en registreret hooligan. Brøndby IFs Mileta Rajovic og FC Midtjyllands Mads Bech Sørensen i duel under 1/8-finalen i Oddset Pokalen mellem Brøndby IF og FC Midtjylland på Brøndby Stadion 31. oktober 2024.Fold sammenLæs mereFoto: Mads Claus Rasmussen/Ritzau Scanpix. Hooliganregistret er en liste over personer, som er blevet tildelt karantæne fra bestemte sportsbegivenheder. Man behøver ikke at være dømt for at stå i registreret, der skal blot være en begrundet mistanke om lovovertrædelse. Forslaget er retssikkerhedsmæssigt betænkeligt, for hvorfor skal man som hooligan have denne ekstra straf, når for eksempel banderegistret ikke er offentligt? Desuden kan det formentlig slet ikke lade sig gøre, da detifølge eksperter er i strid med loven. Dette er justitsministeren udmærket klar over:»Det kan sagtens være, at det er en juridisk blindgyde,«som han selv formulerer det. Ret skal være ret: Hummelgaard har også truet medat udelukke udebanetilskuere fra Brøndby/FCK-kampene, hvilket Divisionsforeningen kort efter selv besluttede at gøre, ligesom begge klubber i den kommende tid skal spille med færre egne fans blandt tilskuerne. Men det er ikke nok med spredte udmeldinger. Hummelgaard må gå mere grundigt til værks og først og fremmest tage stilling til politiets strategi: Voldelige hooligans er forbrydere, og hvis politiet skal behandle dem mildere end andre forbrydere, kræver det en rigtig god forklaring fra justitsministerens side. AMALIE LYHNE ",
        "metadata": {
            "source": "https://www.berlingske.dk/ledere/berlingske-mener-hummelgaard-stopper-ikke-hooliganvolden-med-sin-populisme",
            "image_url": null,
            "publication_time": "Lørdag d. 02. november 2024, kl. 17.33",
            "author": null,
            "related_links": [],
            "attachments": []
        }
    }
}