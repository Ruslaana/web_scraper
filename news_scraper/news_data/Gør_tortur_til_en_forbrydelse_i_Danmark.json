{
    "version": "1.0",
    "document": {
        "id": 18748,
        "title": "Gør tortur til en forbrydelse i Danmark",
        "content": "I Vesten tog vi et utilgiveligt skridt i retning af at blive det, som vi ønsker at bekæmpe. For tortur er nemlig ikke en del af løsningen, det er en del af problemet. Tillader vi en lille smule tortur, er det kun et spørgsmål om tid, før det bliver almindelig praksis. Afviser vi derimod tortur, skaber vi en mere tryg verden og et mere trygt Danmark. RCT ønsker, at regeringen sender et signal til befolkningen om, at tortur er noget af det værste, man kan udsætte et menneske for. Lige nu er tortur gemt alt for langt væk i lovgivningen. Ved at gøre tortur til en selvstændig forbrydelse på niveau med mord og voldtægt, sender vi et klart signal om, at Danmark ikke accepterer tortur under nogen omstændigheder. Torturforbrydelsen rangerer på højde med folkedrab, forbrydelser mod menneskeheden og slaveri. Det er på tide, at vi i dansk lovgivning anerkender dette. Målingen viser også, at ca. 50 procent af danskerne synes, at det i mindre eller nogen grad er i orden at udlevere personer til retsforfølgelse i lande, hvor de risikerer at blive udsat for tortur. FNs torturkonvention forbyder klart dette. Den tidligere regering forsøgte at underminere udleveringsforbuddet, som kaldes non-refoulement princippet. Den fik en diplomatisk forsikring fra Indien, der lovede, at den terrorsigtede Niels Holck ikke ville blive tortureret, hvis han blev udleveret til retsforfølgelse. Alle med en smule indsigt i dette felt ved, at diplomatiske forsikringer ikke er det papir værd, de er skrevet på. FNs Menneskerettighedsråd anbefalede i maj i år Danmark at afstå fra brug af diplomatiske forsikringer og overholde forbuddet mod udlevering. I et tvetydigt svar til FN svarede Udenrigsministeriet, at det accepterede anbefalingen og ville overholde princippet om non-refoulement. Diplomatiske forsikringer nævnte ministeriet ikke. RCT vil derfor gerne have Villy Søvndal til klart at acceptere begge dele af anbefalingen. Det kan fx ske på mandag, hvor han møder flere af landets menneskerettighedsorganisationer til en konference (se program på rct.dk) om menneskerettigheder og opfølgning af FNs anbefalinger. Vores tredje ønske er, at der sættes fokus på oplysning om menneskerettigheder og tortur til unge mennesker. RCTs undersøgelse viser nemlig, at modstanden mod tortur stiger i takt med alderen. De unge er modsat de ældre generationer, født lige efter Anden Verdenskrig, vokset op i en tryg boble og kan ikke forestille sig, at den slags kan ske for dem selv eller for deres mor eller far. Derfor skal vi have meget mere oplysning og uddannelse på skoler, gymnasier og i sociale medier, hvor unge mennesker danner meninger.",
        "metadata": {
            "source": "https://www.berlingske.dk/kommentatorer/goer-tortur-til-en-forbrydelse-i-danmark",
            "image_url": "https://berlingske.bmcdn.dk/media/cache/resolve/image_x_large/image/69/692755/4724014-karin-verland.jpg",
            "publication_time": "Lørdag d. 10. december 2011, kl. 19.55",
            "author": null,
            "related_links": [],
            "attachments": []
        }
    }
}