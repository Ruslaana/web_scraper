{
    "version": "1.0",
    "document": {
        "id": 15805,
        "title": "Erik Damgaard tvunget ud af giganthotel",
        "content": "Banken ville ikke fortsætte udlånet til ejerkredsen, og det er det, som har sat salget af hotellet i gang. Ud over Erik Damgaard består sælgerkredsen af advokat Finn Hasselriis, den tidligere chef i Nordicom Gunnar Kristensen, Keops-stifter Ole Vagner og shippingmand og ejendomsudvikler Peter Aandahl. ”Vi er tilfredse, og alle kommer ud af handlen med skindet på næsen. Efter omstændighederne er forløbet i orden - vi ville gerne have beholdt hotellet, men det var der ikke mulighed for,” siger Peter Aandahl til Børsen. Hotellet er allerede solgt, fortæller ejendomsrådgiveren Michael Sehested fra Sehested Group. Den tidligere administrerende direktør hos Victoria Properties har stået for salget, og han kalder handlen ”den største hotelhandel de seneste fem år.” Det er den norske rigmand Lars Wenaas, som har købt hotellet. Han har dermed 24 hoteller med 7629 værelser i Norge, Danmark, Rusland, Tyskland og på Gran Canaria. Blue Heaven-hotellet blev i 2005 handlet til 970 mio. kr., men det vides ikke, hvor meget kredsen af kendte eks-rigmænd har fået for hotellet i denne omgang. Ifølge Børsen oplyses det kun, at der er handlet aktier til en værdi af mere end 100 mio. euro.",
        "metadata": {
            "source": "https://www.berlingske.dk/virksomheder/erik-damgaard-tvunget-ud-af-giganthotel",
            "image_url": "https://berlingske.bmcdn.dk/media/cache/resolve/image_x_large/image/32/328492/4347862-erik-damgaard.jpg",
            "publication_time": "Fredag d. 08. juli 2011, kl. 14.20",
            "author": "Jette Aagaard",
            "related_links": [],
            "attachments": []
        }
    }
}