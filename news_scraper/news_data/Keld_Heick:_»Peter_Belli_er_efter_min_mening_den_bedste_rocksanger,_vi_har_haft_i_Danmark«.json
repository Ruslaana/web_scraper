{
    "version": "1.0",
    "document": {
        "id": 9541,
        "title": "Keld Heick: »Peter Belli er efter min mening den bedste rocksanger, vi har haft i Danmark«",
        "content": "Det er en af dansk musiksgrand old men, der nu er væk, efter at Peter Belli er død. Det mener Berlingskes musikredaktør, Nanna Balslev. »Han er helt klart en af de største sangere, vi har haft herhjemme. Både i sit eget navn, men også fordi han har været med til at lancere andre, kendte sangeres karrierer,« siger musikredaktøren. En af dem er Keld Heick. Han vandt med sit band, The Donkeys, DM i pigtrådsmusik i 1965. I juryen sad Peter Belli, og Keld Heick siger, at han altid har været dybt taknemmelig for, at Peter Belli gav ham den afgørende stemme. »Peter vil blive savnet, selvom han ikke har været aktiv de seneste mange år. Han har altid været en af de allerstørste på den hjemlige front. Hans stemme var som skabt til rockmusik, alligevel formåede han at bevæge sig ind i andre genrer – eksempelvis den jeg selv har stået for – på en fantastisk overbevisende måde,« siger Keld Heick til Berlingske. Kort efter det føromtalte DM i pigtrådsmusik, blev Keld og Hilda Heick venner med Peter og June Belli. Parrene boede tæt på hinanden i Valby og sås til middage hos hinanden hver anden uge. Udover stemmen var det også Peter Bellis performancegen, der gjorde ham til noget særligt, mener Keld Heick. »Han havde en fantastisk autoritet på scenen, og når han sang i det hele taget. Uanset om han sang dansktop eller et rocknummer som 'København (fra en DC-9)', så var det virkelig gedigent.« »Han havde ikke bare stemmen, men enfeelingfor rockmusikkens blå toner, der var unik. Peter er efter min mening den bedste rocksanger, vi har haft i Danmark,« siger Keld Heick. Da Peter Belli begyndte at synge dansktop, skrev Keld Heick en masse tekster til ham. 25-30 stykker, vurderer Keld Heick. »Nogle af dem under pseudonym, fordi, som Peter sagde ‘det går jo ikke, hvis du har skrevet alle 12 tekster på pladen, så kan du ikke skrive et andet navn på indimellem’,« siger Keld Heick med umiskendelig Peter Belli-intonation. »Det var en fornøjelse at skrive til ham, fordi man vidste, det blev behandlet professionelt, og fordi han havde sin helt egen måde at udtrykke sig på.« Keld Heick forklarer, at han med tiden fandt en hel særlig stil af tekster og måder at udtrykke sig på, som passede til Peter Belli – og ikke til ret mange andre. Nummeret »Teddybjørn« er et eksempel. Det handler om en lastbilchauffør, der hjælper en dreng, der lider af polio, og hvis far er død og mor er fattig. »Da jeg skrev 'Teddybjørn' tænkte jeg, at det måske var at stramme den. Det blev alligevelforsentimentalt, så jeg skruede lidt ned. Men da Peter fik teksten, ringede han og sagde, at han ville have teksten, som den var. Han lovede, at han nok skulle synge den, så det ikke blev vammelt.« »Og det må jeg sige, at han fik ret i. Peter Belli kunne gøre det ærligt, og ordene flød som var de hans egne. Takket været Peter blev det ikke for meget, og det skal han have stor cadeau for.« ",
        "metadata": {
            "source": "https://www.berlingske.dk/musik/keld-heick-peter-belli-er-efter-min-mening-den-bedste-rocksanger-vi-har-haft",
            "image_url": "https://berlingske.bmcdn.dk/media/cache/resolve/image_x_large/image/168/1685152/24451598-kaju-_b1g8322.jpg",
            "publication_time": "Fredag d. 09. juni 2023, kl. 13.50",
            "author": "Joachim Talbro Paulsen",
            "related_links": [],
            "attachments": []
        }
    }
}