{
    "version": "1.0",
    "document": {
        "id": 11167,
        "title": "Politisk flertal klar til at indføre alkolåse",
        "content": "Har man først fået en dom for spirituskørsel, skal man have installeret en såkaldt alkolås i bilen. Sådan lyder forslaget fra Havarikommissionen for Vejtrafikulykker, efter en ny rapport fra selvsamme kommission viser, at spritbilister er involveret i to ud af tre trafikulykker om natten. En rundringning, som Berlingske Nyhedsbureau har foretaget til flere af Folketingets partier, viser, at der tegner sig et politisk flertal for at indføre ordningen. »Det er et forslag, vi tager meget alvorligt. Der ingen tvivl om, at det er et kæmpe stort problem, at folk kører hjem med spiritus i blodet, og at det er årsag til rigtig mange ulykker - specielt torsdag, fredag og lørdag nat,« siger Venstres transportordfører, Kristian Pihl Lorentzen (V). »Derfor kigger vi nøje på det her forslag, og vi er som udgangspunkt positive over for det. Vi glæder os til at drøfte det med andre partier,« siger han.  Også Folketingets største parti, Socialdemokraterne, erklærer sig parat til at gøre alkolåse lovpligtige hos dømte spritbilister. »Det ser det ud til, at den frivillige ordning ikke virker, som vi havde håbet på, og det kan godt være, vi skal gøre det obligatorisk for alle, der får frakendt førerretten,« siger transportordfører Rasmus Prehn (S). Allerede i dag findes der en frivillig ordning, hvor man kan få installeret en alkolås, hvis man er dømt for spirituskørsel. Takker man ja til tilbuddet, kan man få nedsat sin straf, men siden den frivillige ordning blev indført 15. april i år, har kun syv spiritusbilister taget imod det. Det lave tal står i skarp kontrast til Sverige, der har stor succes med deres frivillige ordning. Her fik 3.256 bilister installeret en alkolås sidste år. Ifølge Henning Hyllested (Ø) skyldes det, at incitamentet til at få en alkolås i Danmark ikke er stort nok. »Den danske ordning har en meget stor egenbetaling, og der er ikke det store incitament til at få nedsat sin straf,« siger Enhedslistens transportordfører og erklærer sig samtidig parat til at kigge på en lovpligtig ordning.  Trafikulykker om natten står for 20 procent af alle trafikulykker, og her står unge mænd i tyverne for størstedelen, viser rapporten ifølge Jyllands-Posten. Havarikommissionen for Vejtrafikulykker anbefaler udover alkolåse, at der skal være mere politikontrol om natten, bedre afmærkning, større udbredelse af træthedsalarmer i bilerne og bedre sikkerhedsudstyr. Både Rådet for Sikker Trafik og Rigspolitiet bakker op om forslagene. Hos de Konservative er man også klar til at indføre alkolåse i dømte spritbilisters biler. »Det er helt rimeligt, at man får en alkolås, hvis man bliver taget i grov spirituskørsel Det er til fare for andre mennesker, hvis man kører spritkørsel, så det skal man naturligvis ikke have lov til,« siger de Konservatives transportordfører, Rasmus Jarlov (K). De Radikale er også åbne for at diskutere forslaget, men partiet vil hellere have indbygget alkolåse som standardudstyr i alle nye biler på niveau med sikkerhedsselen. Vælger man at sige ja til den nuværende frivillige ordning, skal man selv betale for udgifter og gebyrer til alkolåsen.",
        "metadata": {
            "source": "https://www.berlingske.dk/politik/politisk-flertal-klar-til-at-indfoere-alkolaase",
            "image_url": "https://berlingske.bmcdn.dk/media/cache/resolve/image_x_large/image/21/210258/11149662-rasmus-prehn.jpg",
            "publication_time": "Mandag d. 26. oktober 2015, kl. 13.17",
            "author": null,
            "related_links": [],
            "attachments": []
        }
    }
}