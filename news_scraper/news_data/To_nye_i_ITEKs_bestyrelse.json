{
    "version": "1.0",
    "document": {
        "id": 11494,
        "title": "To nye i ITEKs bestyrelse",
        "content": "Den svenske netværksgigant Ericssons danske direktør, Lars Tofft, fortsætter i formandsstolen for Dansk Industris branchefællesskab for IT- og televirksomheder, ITEK, men får to nye folk med sig i bestyrelsen. På generalforsamlingen mandag eftermiddag i ITEK, som samler omkring 300 virksomheder, blev Bo Lybæk, der er administrerende direktør i GPV International, og Leif Vestergaard, der er administrerende direktør og koncernchef i EG, valgt ind i bestyrelsen, hvor både Lars Tofft og næstformand Jukka Pertola, administrerende direktør for det tyske industrikonglomerat Siemens i Danmark, fortsætter. Lars Tofft har været formand siden 1. juli 2013, hvor han afløste Pia Rybenfeldt, som efter 4½ år forlod posten som administrerende direktør for konsulentvirksomheden Capgemini. ITEK er branchefællesskab for danske IT-, tele-, elektronik- og kommunikationsvirksomheder. Bestyrelsen består af 16 medlemmer.",
        "metadata": {
            "source": "https://www.berlingske.dk/virksomheder/to-nye-i-iteks-bestyrelse",
            "image_url": "https://berlingske.bmcdn.dk/media/cache/resolve/image_x_large/image/14/142116/7683300-leif-vestergaard.jpg",
            "publication_time": "Mandag d. 22. september 2014, kl. 15.00",
            "author": "Thomas Breinstrup",
            "related_links": [],
            "attachments": []
        }
    }
}