{
    "version": "1.0",
    "document": {
        "id": 14591,
        "title": "Modstanderen, som Berlusconi roser",
        "content": "Han er den yngste premierminister i Italiens historie, men det er langt fra det eneste bemærkelsesværdige ved Matteo Renzi, der fylder 40 år 11. januar. Det er knapt et år siden, han blev regeringschef for støvlelandet, og inden da var der ikke mange i resten af Verden, der havde hørt om ham. Som medlem af centrum-venstre-partiet Partito Democratico lykkedes det sidste år Renzi at sparke flertallet væk under partifællen Enrico Letta, der ellers var regeringschef, med tale om behovet for store reformer i det økonomisk trængte Italien. Forinden var Renzi borgmester i Firenze, der traditionelt er en rød højborg. Som var han borgmester i en anden, noget nordligere, europæisk by med florentinske bygninger på Rådhuspladsen, slog han et slag for den kollektive trafik og kørte byen tynd på cykel. Det tog kegler hos vælgerne, der belønnede den charmerende far til tre. Renzi er uddannet advokat og kendt for sin flid og politiske tæft. Og selv om han hører til centrum-venstre, har den gamle Cæsar, selveste Silvio Berlusconi, udtrykt sin respekt for Renzi, som han siger ”Ligner mig meget”. Renzis kritikere anklager ham da også for at være for langt til højre, til hvilket han har svaret, at mens han måske ikke selv ligger til venstre, gør hans politik det.Og så er vi tilbage ved reformerne: For det første forsøger Matteo Renzi at sætte skub i arbejdsmarkedet med en række tiltag, der hverken møder begejstring hos fagbevægelsen eller den gamle garde, der nyder godt af den nuværende konstruktion. For det andet er han ved at modernisere Italiens på nogle måder håbløse politiske system med nye valglove. Og for det tredje ser han gerne ændringer i EU, ikke mindst hvad angår den stramme økonomiske politik, som efter mange italieneres mening bliver tvunget ned over hovedet på dem af unionen. ”EU er som en gammel tante,” udtalte Renzi for nylig. Og han mente ikke et kært familiemedlem. Den slags skaber ikke glæde i de dele af EU, der efterhånden er ved at være godt trætte af italienernes  manglende forståelse for situationens alvor, og fremtiden vil vise, om Europas lokomotiv, Tyskland, med Angela Merkel i spidsen vil få et bedre forhold til Matteo Renzi end til hans beundrer, Silvio Berlusconi. Indtil videre står vælgerne bag ham, men Matteo Renzi ved godt, at italienerne skifter regering som resten af Europa skifter skjorte, så Cæsar hviler næppe på Laurbærrene. ",
        "metadata": {
            "source": "https://www.berlingske.dk/navne/modstanderen-som-berlusconi-roser",
            "image_url": "https://berlingske.bmcdn.dk/media/cache/resolve/image_x_large/image/73/738874/8152406-italy-renzi.jpg",
            "publication_time": "Søndag d. 11. januar 2015, kl. 07.00",
            "author": "Karl Kühlmann Selliken",
            "related_links": [],
            "attachments": []
        }
    }
}