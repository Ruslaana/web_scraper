{
    "version": "1.0",
    "document": {
        "id": 18822,
        "title": "Simon Grotrian var en billedskaber af Guds nåde",
        "content": "MedSimon Grotrianspludselige død har Danmark mistet en af sine mest særegne og originale digtere. Siden debuten i 1989 med digtsamlingen »Gennem min hånd« har den produktive lyriker og salmedigter udgivet mere end40 poetiske værker, og bare en håndfuld af titlerne antyder forfatterskabets usædvanlige karakter: »Soprangalop«, »Seerstemplet«, »Korstogets lille tabel«, »Citroner til Vorherre« og »Den korsfæstede budding«. At digteren døde netop dagen før udgivelsen af en ny bog med den ekstremt nøgterne titel »Digte«, er næsten ikke til at forstå.  Med årene blev den religiøse orientering i forfatterskabet tydeligere og tydeligere, og Simon Grotrian tøvede ikke med at fastslå, at »Guds himmel er en redningsvest«. Han var i bogstavelig forstand en billedskaber af Guds nåde, og som religiøs digter kombinerede han den totale respektløshed med en ekstatisk inderlighed i troen. Modsætningerne mødes, og det højstemte veksler med det hverdagsprofane, som når for eksempel korsfæstelse og budding konfronteres i en titel. Associationsrigdommen og den vildtvoksende ordfantasi har gjort Simon Grotrian til en enestående figur i dansk lyrik, og som salmedigter forvaltede han på sin helt egen måde en arv fra Kingos barok. Netop Kingo-titlen »Ked af Verden og kær ad Himelen« angiver en slags grundmønster i Grotrians digtning, hvor en kamp mellem det jordiske og det himmelske eller mellem lysets og mørkets kræfter ofte finder sted i den enkelte tekst. De »smerteramte« dage og »ensomhedsalting« skrives ikke mindst ved naturbilledernes hjælp om til en form for frelse eller i hvert tilfælde mere fortrøstningsfulde tilstande, hvor »Roser brister ud af sindets smertenok«. Trods eller måske netop i kraft af sin vilde egenart nød lyrikeren Simon Grotrian stor anerkendelse, og han nåede at modtage en række litterære udmærkelser som for eksempel Michael Strunge Prisen, Harald Kiddes Legat, Statens Kunstfonds treårige arbejdslegat og Emil Aarestrup Medaljen. I 2005 blev digtsamlingen »Korstogets lille tabel« indstillet til Nordisk Råds litteraturpris. Med fraværet af Simon Grotrians stemme og »glødetunge« bliver den danske lyrik fattigere, men de mange bøgers digte, salmer og bønner bliver tilbage med deres insisteren på en himmelflugt. ",
        "metadata": {
            "source": "https://www.berlingske.dk/boeger/simon-grotrian-var-en-billedskaber-af-guds-naade",
            "image_url": "https://berlingske.bmcdn.dk/media/cache/resolve/image_x_large/image/118/1187249/23070089-xjofo-simon-grotrian.jpg",
            "publication_time": "Fredag d. 16. august 2019, kl. 17.16",
            "author": null,
            "related_links": [],
            "attachments": []
        }
    }
}