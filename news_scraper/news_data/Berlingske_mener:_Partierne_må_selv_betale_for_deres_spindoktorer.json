{
    "version": "1.0",
    "document": {
        "id": 20753,
        "title": "Berlingske mener: Partierne må selv betale for deres spindoktorer",
        "content": "De politiske partier har været i krise så længe, at det ikke engang kan betegnes som en krise længere – det er bare den sørgelige normaltilstand:Meget få danskere betaler kontingent til et parti, og i stedet har politikerne bevilget sig selv stadig flere støttemidler fra de offentlige kasser. Det er demokratisk usundt. Partierne har mistet legitimitet og folkelig forankring, ligesom den enormt vigtige partiopgave – at opstille kandidater til de folkevalgte forsamlinger – er blevet overladt til en meget lille kreds af mennesker. Endnu er der ikke rigtig nogen gode og effektive løsninger i sigte, men fair og gennemskuelige vilkår for det politiske arbejde kan og bør vi dog kræve. Aktuelt er der for eksempel grund til at se nærmere på ministrenes såkaldte særlige rådgivere – i folkemunde kaldet spindoktorer. Mens de særlige rådgivere i begyndelsen mest tog sig af ministerens kontakt med medierne, har de gradvist fået en mere politisk rolle.Fold sammenLæs mereFoto: Søren Bidstrup. Ifølge en ny opgørelse fra Finansministeriet er derde seneste ti år blevet brugt hele 369 millioner kroner på særlige rådgivere. Alene under den nuværende regering er der blevet brugt 77 millioner kroner. Tallene dækker over en udvikling, hvor antallet af særlige rådgivere kun er gået én vej – opad. Især i de seneste år er der blevet skruet op, og statsministeren, forsvarsministeren, udenrigsministeren og finansministeren kan i dag ansætte op til tre særlige rådgivere hver. I alt 35 særlige rådgivere kan det blive til for den nuværende regering,opgjorde Altinget sidste år. Vi har haft særlige rådgivere i årevis, men deres funktion har ændret sig. Mens de i begyndelsen mest tog sig af ministerens kontakt med medierne, har de gradvist fået en mere politisk rolle – en udvikling, der kulminerede med statsminister Mette Frederiksens daværende særlige rådgiver Martin Rossen, som efter valget i 2019 meget opsigtsvækkende fik plads i regeringens to magtfulde udvalg, koordinationsudvalget og økonomiudvalget. De Konservatives Rasmus Jarlov er blandt støtterne af et forslag om at lade partierne selv betale for deres særlige rådgivere.Fold sammenLæs mereFoto: Niels Ahlmann Olesen. Da Mette Frederiksen blev statsminister, lagde hun ikke skjul på, at hun ønskede stærke ministre, der kunne udfordre embedsværket og tage det politiske lederskab på sig. Det var en prisværdig ambition, og behovet for at styrke den politiske side af ministerierne – måske endda med politisk udpegede kabinetter – er helt reel. Men der bør fægtes med åben pande. Den nuværende situation, hvor antallet af særlige rådgivere bare vokser og vokser, er uholdbar både i økonomisk og demokratisk forstand. Det gælder ikke mindst i en tid, hvor vi bare skal kigge over Atlanten for at se, hvor hurtigt der kan vendes op og ned på demokratiske processer. Væsentlige ændringer af den udøvende magts arbejdsvilkår må ske i fuld åbenhed og efter grundig offentlig debat. De særlige rådgivere har i tidens løb været genstand for grundige betænkninger, og måske er det på tide med en ny? De eksploderende udgifter må i hvert fald som minimum give anledning til at se på rådgivernes aflønning: Når de nu arbejder partipolitisk, så bør partierne også selv betale for dem. Det er en tankegang, som for eksempeldet konservative folketingsmedlem og tidligere minister Rasmus Jarlov støtter– men vil kritikerne stadig være så principfaste, når magten en dag skifter, og det pludselig er deres egne partikasser, det vil gå ud over? Spørgsmålet er under alle omstændigheder for vigtigt til at tage chancen. Der er brug for at få skabt en ny klarhed om de særlige rådgiveres funktion og fremtid, som gælder, uanset om regeringen er rød, blå eller en blanding. AMALIE LYHNE ",
        "metadata": {
            "source": "https://www.berlingske.dk/ledere/berlingske-mener-partierne-maa-selv-betale-for-deres-spindoktorer",
            "image_url": "https://berlingske.bmcdn.dk/media/cache/resolve/image_x_large_vertical/image/191/1910044/24928892-dagen-derp-hos-publicistklubben-hvor-partileder.jpg",
            "publication_time": "Søndag d. 13. april 2025, kl. 18.13",
            "author": null,
            "related_links": [],
            "attachments": []
        }
    }
}