{
    "version": "1.0",
    "document": {
        "id": 7974,
        "title": "»Røg, varme og støv« får rockband til at aflyse koncerter",
        "content": "Store dele af Europa har den seneste tid været ramt af en voldsom hedebølge, der også har forårsaget massive skovbrande i en række lande. I Frankrig alene er der i år brændt 32.000 hektar skov af, hvilket er knap seks gange så meget som gennemsnittet for de seneste 15 år. Fra brande kommer der som bekendt røg, og selvom en gammelgrunge-sanger som Eddie Vedder fra Pearl Jam nok ikke er fremmed for røg af forskellig art, var skovbrandsrøgen og varmen for meget for ham. Varmen og røgen fra brandene i Frankrig har nemlig nu fået Pearl Jam til at aflyse to koncerter i Europa, skriverCNN. Det skyldes, at forsangeren Eddie Vedders hals blev »beskadiget« under det seneste show i Paris, har bandet skrevet på Instagram. »Til alle jer, der ventede et fantastisk Pearl Jam-show i aften i Wien: Det gjorde vi også. Men grundet de ekstreme omstændigheder ved det seneste udendørsspillested uden for Paris (varme, støv og røg fra brandene) blev vores sanger, Eddie Vedders, hals beskadiget,« skrev bandet forleden på Instagram. Bandet tilføjede sin dybeste beklagelse og skrev med en spøjs formulering, at de rigtig gerne ville spille, men at »der bare ikke er nogen hals, der kan optræde, på dette tidspunkt.« Og nu er turen kommet til en koncert i Prag, som sent torsdag aften også blev aflyst, kan man se på bandets Instagram-side. Eddie Vedder har ifølge opslaget været til lægen i Prag og modtager behandling på sit stemmebånd, men Vedders stemme er åbenbart stadig væk.  Et opslag delt af Pearl Jam (@pearljam) Efter Prag skal bandet efter planen afslutte den europæiske del af turneen i Amsterdam, inden det skal videre til Nordamerika, hvor turneen fortsætter. ",
        "metadata": {
            "source": "https://www.berlingske.dk/musik/roeg-varme-og-stoev-faar-rockband-til-at-aflyse-koncerter",
            "image_url": "https://berlingske.bmcdn.dk/media/cache/resolve/image_x_large/image/157/1573874/24156309-netherlands-music.jpg",
            "publication_time": "Fredag d. 22. juli 2022, kl. 10.07",
            "author": "Joachim Talbro Paulsen",
            "related_links": [],
            "attachments": []
        }
    }
}