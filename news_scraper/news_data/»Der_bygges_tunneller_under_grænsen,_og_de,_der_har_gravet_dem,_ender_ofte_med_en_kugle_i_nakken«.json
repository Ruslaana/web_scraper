{
    "version": "1.0",
    "document": {
        "id": 281,
        "title": "»Der bygges tunneller under grænsen, og de, der har gravet dem, ender ofte med en kugle i nakken«",
        "content": "Skyggerne er ved at blive lange i den texanske grænseby El Paso. Stilheden lidt uden for byen er slående og bliver kun afbrudt af lyden fra tallerkner, der bliver vasket op på den mexicanske side af grænsen i de små, fattige huse, man stadig kunne skimte, da det var lyst. Klokken er 21, og aftensmaden er overstået. Den fjerne klirren af porcelæn lyder tættere på, end den er. For godt nok ligger Mexico få hundrede meter på den anden side af et enormt hegn på næsten seks meter, der her i El Paso udgør grænsen til Mexico, men der er en verden til forskel på det forjættede USA og så de mexicanske byer, der ligger tættest på USA. Taco-byerne, som de bliver kaldt af de lokale med henvisning til de hårde skaller, der spises ivrigt på begge sider af hegnet, siger noget om de på en gang tætte forbindelser, der er, og så den skrappe grænsekontrol, som republikanernes præsidentkandidat, Donald Trump, ønsker. Det er nemlig ikke den fælles madkultur, der er til diskussion her langs grænsen. Grænsepolitiet patruljerer til hest i det mere uvejsomme terræn i grænselandet.Fold sammenLæs mere Den mexicanske mafia på den anden side er nok en af de mest brutale, der findes. El Pasos mexicanske søsterby Ciudad Juarez er kendt for en voldsom kriminalitet, der går igen på den amerikanske side. Narko i store mængder bliver smuglet ind i nogle af de cirka 300.000 lastbiler, der årligt passerer sikkerhedskontrollen i El Paso. Ikke alle lastbiler bliver scannet, så man ved ikke, hvor meget der slipper ind – men nok til at sikre en lukrativ beskæftigelse for de forskellige narkokarteller på den anden side.  Der skydes bogstaveligt talt med kanoner tværs over grænsen længere mod vest i byen Douglas. »Granaterne« indeholder cannabis. Velvillige hjælpere står klar på den amerikanske side for at hente cannabissen. Der bygges tunneller under grænsen, og de, der har gravet dem, ender ofte med en kugle i nakken, henrettet af narkokartellerne, så de ikke sladrer om bygningsværket, der ligger op til ni meter under jorden. Ligene smides ofte i en brønd, og det mexicanske politi trækker på skuldrene, når de finder de døde. De er ikke omkommet naturligt, det kan enhver se, selv en mexicansk politimand. Men der er ingen vidner, så hvem ved, hvem der har gjort det, og efterforskningen bliver hurtigt afsluttet. Men det er ikke narkokartellerne, folk flygter fra. Det er fattigdommen. Det er heller ikke kun mexicanerne, der tager chancen og passerer den godt 3.800 kilometer lange grænse, der visse steder er lettere at passere end andre. Det er folk fra Nicaragua, El Salvador, Haiti og Cuba. I El Paso er der bygget et højt hegn, der i princippet er sværere at passere end andre, mere ubevogtede steder. Grænseovergangen i El Paso er bevogtet, modsat andre steder, hvor grænsen er hullet som en si.Fold sammenLæs mere Hvis Donald Trump bliver præsident, skal der bygges en høj mur hele vejen, og der skal opføres flere vagttårne, end der er i dag. I Hillary Clintons politiske vision handler det ikke om at bygge en mur, men om at skærpe bevogtningen der, hvor den er svagest, og så i øvrigt at få vedtaget skrappe regler for, hvem der kan opholde sig lovligt i landet. Kort fortalt en tiltrængt immigrationsreform. Clintons løsning på grænsekrisen er en pakke med forskellige elementer, og den er dermed markant anderledes end Trumps mere folkelige murprojekt, som Mexico vel at mærke skal betale. Men det er Donald Trumps bastante version, der går rent ind hos amerikanerne. Undtagen i grænselandet, hvor man er mere i tvivl, fordi der ganske enkelt også er mange familierelationer, der ikke skal bremses af en »vilkårlig streg i sandet«, som er fastlagt efter »tilfældige krige«, som en beboer i El Paso udtrykker det. Donald Trump har succes med sin bombastiske retorik. For sandheden er, at grænsen til Mexico visse steder er gennemhullet som en si. Ifølge flere forskere, Berlingske har talt med, er der færre, der søger over grænsen end tidligere. Og der er mindre narkotika. Men det er ikke på grund af mere kontrol ved grænserne. Den ulovlige indvandring er konjunkturbestemt af, hvordan det går i Mexico og i Mellemamerika, og i øjeblikket er der arbejde at finde på den mexicanske side.  Men de, der slipper ind, har let ved at forsvinde, også selv om de bliver taget af grænsepolitiet. Årsagen er en uklar lovgivning, der giver selv folk, der er dømt for alvorlig kriminalitet, men har boet i USA i mange år, muligheder for at forhale udvisningen, så de ikke automatisk bliver deporteret. Det samme med de, der bliver fanget umiddelbart efter, at de er sluppet ind i USA. Hvis ikke de har begået en alvorlig forbrydelse tidligere og ikke er mexicanske statsborgere, så bliver de løsladt og bedt om at møde for en dommer tre til seks måneder senere. Det gør de selvfølgelig ikke, men forsvinder sporløst i de store millionbyer enten på vest- eller østkysten. »Det er selvfølgelig en række af de problemer, der irriterer folk, og som har givet hele grænsespørgsmålet en særlig plads i præsidentdebatten. Det er uforståeligt for amerikanerne, at man ikke bare kan deportere folk uden videre. Men det kan vi ikke med den lovgivning, vi har. Vi er et retssamfund. Folk skal stilles for en dommer, medmindre de i forvejen er i konflikt med loven i USA,« siger en af de forskere, der beskæftiger sig mest med grænseproblematikken, professor Ernesto Castaneda fra American University, til Berlingske. Mexicanske daglejere venter på arbejde på den amerikanske side af grænsen.Fold sammenLæs mere Grænsebevogtning er til diskussion alle steder i verden, og ingen – heller ikke politikerne – er enige om en fælles definition på, hvad grænsesikkerhed er for en størrelse. »Jeg har flere gange haft politikere til briefing om grænsesituationen. Inden jeg indledte mødet, gav jeg dem et stykke papir og bad dem om at skrive, hvad de forstår ved grænsesikkerhed. Ingen af de sedler, jeg fik retur, mente det samme om, hvad sikre grænser er,« siger en af USA mest erfarne grænsepolitichefer, Victor Manjarrez.  Han har været chef for næsten 5.000 grænsepolitifolk i det magtfulde Homeland Security, der tager sig af sikkerheden ved grænserne. Han har haft ansvaret for en af de største sektorer i Tucson i Arizona, inden han valgte akademikervejen og blev professor på universitet i El Paso. »Problemet er, at der ikke er nogen lette løsninger, og man vil aldrig undgå kriminalitet eller ulovlig indvandring uanset hvor stor en mur, man bygger. En grænse skal selvfølgelig markere en nations yderpunkter. Alle vil have grænsesikkerhed. Men ingen ved, hvad det er. En grænse skal ikke holde folk ude, men være markant og forsinke de ulovlige indvandrere så meget, at politiet kan nå at reagere. Det andet – at sætte en regulær mur op – vil ikke være effektivt,« siger han.  Dermed er han enig med flere forskere, Berlingske taler med. Clinton taler til fornuften og Trump til følelserne, siges det i grænseområdet. Donald Trumps påstande om, at han har de fleste af grænsevagterne på sin side i sit syn på opførelsen af en mur, er vanskelig at verificere. Berlingske finder ikke dækning for påstanden under en fire-dages tur rundt i flere områder i New Mexico og Arizona. Tværtimod advarer en del mod at lave simple løsninger, som koster milliarder og atter milliarder at gennemføre.  I den lille by amerikanske by Douglas knap fire timers kørsel fra El Paso er forholdene anderledes. Mange steder er grænsen ikke helt så markant og godt bevogtet som i El Paso. Når man kører rundt med politiet, bliver der udpeget steder, hvor narkokartellerne har skudt store vadsække over grænsen fyldt med marihuana. 30 kilo vejer sækkene, der bliver affyret af kanoner direkte hen over grænsen, og som ofte ender på en parkeringsplads, hvor kartellernes venner venter. »Man ser engang imellem sækkene komme flyvende, og så bliver man forskrækket,« siger en af politifolkene i byen Douglas, som har godt 14.000 indbyggere. Han vil hverken fotograferes eller have sit navn frem af frygt for at blive genkendt. Han kører Berlingske ud på landet på sin side af grænsen, der visse steder blot er et mindre hegn. »Deroppe sidder narkokartellerne og holder øje med os – lige nu og med skarpe kikkerter. Men når de opdager os, så sker der ikke noget. Der kommer heller ikke mennesker over. De venter, til vi er væk igen,« siger han og peger på et mindre bjerg, der ligger øst for byen på den mexicanske side af grænsen. Køer går og græsser inde i ingenmandsland på den anden side af hegnet, og et par hjorte gør klar til at passere grænsen. »I det hus derinde boede en narkogangster. Han havde rovdyr gående, som åd de personer, der skulle skaffes af vejen. Det siger rygterne i hvert fald,« fortæller han med et stille smil, som ikke lader ane, om han forsøger at være morsom. Det står dog ganske klart, at der ikke foregår ret meget samarbejde mellem det amerikanske og det mexicanske politi. »Vi taler sammen, men ikke om narko,« siger han.  Hans chef er lidt mere faktuel. Han fortæller, at de faktisk har en stående ordre om ikke at diskutere narkotika med de mexicanske politifolk af den simple grund, at der ikke er grund til at stole på dem. Han viser rundt i en værktøjshal på den amerikanske side. I bunden af hallen er der et hul, der i virkeligheden er en narkotunnel, som politiet opdagede i 1989, og som i dag bliver vist frem for at illustrere, hvor dygtig ingeniørkunst narkokartellerne benytter sig af. En stige går ned i dybet, og tunnellen blev opdaget ved en tilfældighed. Man undrede sig over, hvor stofferne, der pludselig kom ind i USA, egentlig kom fra. Et firma med forbindelser til de mexicanske narkoforbrydere havde fået tilladelse til at opføre lagerhallen. Under dække af at være et anstændigt firma blev der fra den mexicanske side gravet en tunnel, som på det dybeste sted var godt ni meter og dermed lå under det svære hegn, der går cirka syv meter ned i jorden. »De er dygtige, og det er ofte et tilfælde, om vi finder tunnellerne,« siger politikommissæren i Douglas. Hos retsmedicinsk afdeling i Tucson kommer ligene af illegale immigranter, det ikke lykkedes at komme igennem ørkenen i live, ind. Nogle har ligget så længe, at der kun er skelettet tilbage.Fold sammenLæs mere Der er masser af diskussioner og paradokser omkring debatten i USA om grænsen. Det var faktisk den daværende præsident, Bill Clinton, der startede opførelsen af en slags mur, som i dag udgør cirka en tredjedel af grænsen. Godt en tredjedel er betydeligt højere end andre steder. I forbindelse med de omdiskuterede NAFTA-handelsaftaler med Mexico og Canada besluttede Clinton at forstærke grænsen for at få lovforslaget igennem den daværende kongres. Og det er derfor, at man i dag ser tårnhøje grænsehegn flere steder især i El Paso. Men arbejdet blev aldrig videreført til også at gå igennem de mere barske ørkenområder. Det er også der, hvor rigtig mange forsøger at krydse de farlige ørkener for at nå frem til de store byer på de amerikanske kyster.  Mange dør af tørst undervejs og ender på retsmedicinsk afdeling i Tucson, hvor lægen Greg Hess forsøger at identificere dem. Nogle gange med held, andre gange må man opgive, og så bliver de kremeret på byens regning og får en grav blandt andet på Evergreen-kirkegården uden for Tuscon. Med en gravskrift, hvor der blot står John eller Jane Doe – kodenavnet for en ukendt afdød. »Vi gør selvfølgelig, hvad vi kan for at identificere dem ved at tage DNA-prøver og – hvis det er muligt – fingeraftryk. Ofte har vi også en række andre spor at gå efter. Personlige billeder, kørekort eller billeder af søskende eller familie, så vi måske kan finde dem gennem de lande, som har et generalkonsulat i Tucson,« siger Hess, der i et særligt rum opbevarer de fysiske genstande, de døde efterlader sig. Ofte netop fotos af dem selv og deres familie, penge og endda kondomer, hvilket blot viser, at det er unge mennesker på jagt efter et nyt liv, der krydser de farlige ørkenområder i Arizona og New Mexico. Mange af de døde migranter, der bliver fundet i ørkenen, bliver aldrig identificeret. Indimellem har de dog personlige ejendele på sig, så man kan sætte et navn på den døde.Fold sammenLæs mere Inde i et af rummene på retsmedicinsk afdeling ligger to skeletter, der er fundet i ørkenen i Arizona for nylig og bragt ind. Der er ikke meget at gå efter. Greg Hess siger, at det eneste de kan finde ud af er, om det er kvinder eller mænd, det drejer sig om. Formentlig mænd. For mange af de af de 2.600 omkomne, der er indbragt på dette retsmedicinske institut, bliver ikke identificeret. »Cirka 65 procent af dem finder vi identiteten på. Men der er meget stor forskel på de spor, vi har at gå efter. Mange af dem, der dør derude, bliver først fundet, når kun skelettet er tilbage. Hvordan de dør, ved vi ikke. I de fleste tilfælde kan vi ikke konstatere dødsårsagen. Kun hvis vi kan se, at der ligger en forbrydelse bag f.eks. med et skudhul, kan vi være sikre. Men formentlig dør de af udmattelse,« siger han.  Det er tidlig morgen foran en presbyteriansk kirke i Tucson. To firehjulstrækkere med en gruppe af erfarne folk og masser af drikkevand er på vej ud i ørkenen for at lægge vand ud til de illegale indvandrere. Gruppen hedder »The Samaritans« og består af kernen af Clintons vælgere. De er den amerikanske udgave af venligboerne. Her er vi for alvor i Clinton-land. De kører ofte flere gange om ugen ud i ørkenen med vand, som de stiller langs med de ruter, de illegale indvandrere menes at tage på vej op gennem ørkenområderne. »Vi registrerer ruterne meget nøje og forsøger at sætte vandet ud dér, hvor det er nødvendigt,« fortæller Maria Ochoa, der er medstifter af samaritanerne, og som ofte tager turen ud i ørkenen med vand. Hun har selv mexicanske rødder og har familie på begge sider af grænsen. Derfor hendes engagement. Med hende denne dag er Peter Hershman, hvis forældre kom til USA i 1930erne på flugt fra nazisterne. Hele sin opvækst har han boet på østkysten og har været meget bevidst om, hvad det vil sige at måtte flygte for at få et bedre og mere sikkert liv. Og så Peter Hucby, som er pensioneret vildtbiolog fra Montana, har engageret sig, fordi hans søn har været i Afghanistan og oplevet nøden, og fordi han selv det meste af livet har været meget bevidst om, hvad »USA har bedrevet i Sydamerika,« som han udtrykker det. »Det har ikke været kønt. Vi har afsat regimer. Vi har støttet de forkerte mennesker i Syd- og Mellemamerika, og vi har i det hele taget opført os, som om vi ejede den verdensdel. Vi skylder disse mennesker meget,« siger han, da vi når frem til det sted, hvor samaritanerne skal udlægge de først mange liter vand. »The Samaritans« er en gruppe af frivillige, der sætter vand ud i ørkenen i Arizona til de illegale migranter, der prøver at slippe ind i USA den vej. Peter Hershman, hans kone Maria Ochoa og Peter Hucby på vej ud med vandforsyninger.Fold sammenLæs mere Alle går et par kilometer væk fra de støvede stenveje og ind i et ørkenlandskab for at sætte vanddunken der, hvor man tror, de gør mest nytte. Fremme ved stederne kan man se, at der er forsvundet vand, der tidligere er lagt ud. Om det er fordampet, om det er dyr, der har været igang, eller om der har været mennesker forbi, er der ingen, der ved. Men der bliver lagt nyt vand ud, som nøje bliver registreret med dato.  Rundt om i ørkenen er der sat kors i sandet, og nogle steder er der også lagt blomster. Det er en anden gruppe, der har sat det som sin opgave at markere de steder, hvor folk er døde. Og foreløbig er der sat flere hundrede kors op, Men da der er flere tusinde, der er omkommet på vej til et bedre liv, så er der fortsat nok at gøre. »Det er engang imellem imponerende, hvad folk gør for hinanden, og man bliver glad, så man har lyst til at arbejde med dem,« siger Peter Hucby, som er helt ny i gruppen. Han er flyttet til Arizona om vinteren, da han har fået nok af de kolde vintre i Montana, hvor han kommer fra. Ingen af dem kan lide Trump. Han har primitive løsninger på komplicerede problemer, som Peter Hershman siger. Clinton er hans kvinde, fordi hun tænker i brede løsninger. »Hvad nytter det at opføre en mur for at holde mennesker ude? Det kan man ikke, og hvis man vil bruge milliarder af dollar på det i stedet for at bruge dem på at løse nogle af de problemer, der reelt eksisterer i verden, så ved man ikke noget om, hvordan det hele hænger sammen,« siger han. Grænsen til Mexico. Den Mexicanske mafiaen har gravet tunnel under grænsen hvor de smugler stoffer gennem. Tunnelen er 9 meter dyb, og endte med at blive opdaget af politiet. Rygtet vil at alle der var med til at bygge den, blev myrdet og smidt i en brønd, for ikke at kunne fortælle om dens eksistens.Fold sammenLæs mere En ting har Arizonas samaritanere ret i. Verden er mere kompliceret end som så, også i den demokratiske lejr. Det var nemlig Bill Clinton, der begyndte at opføre en mur, og den nuværende præsident, Barack Obama, er den præsident i nyere tid, der har deporteret flest ulovlige immigranter. Så demokraternes politik har ikke været præget af en blød indvandringspolitik, som Trump hævder. »30 til 50 pocent af de ulovlige immigranter vender faktisk tilbage igen til det land, de kommer fra, og med den deportation, der også har været under Obama, så er situationen mere stabil, end man tror. Diskussionen om muren er en meget følelsespræget debat uden nødvendigvis at være baseret i fakta,« siger professor Ernesto Castaneda.",
        "metadata": {
            "source": "https://www.berlingske.dk/internationalt/der-bygges-tunneller-under-graensen-og-de-der-har-gravet-dem-ender-ofte-med-en-kugl",
            "image_url": "https://berlingske.bmcdn.dk/media/cache/resolve/image_x_large/image/102/1022921/15250694-30magside-14-15-111935jpg.jpeg",
            "publication_time": "Lørdag d. 29. oktober 2016, kl. 12.55",
            "author": "Kristian Mouritzen",
            "related_links": [],
            "attachments": []
        }
    }
}