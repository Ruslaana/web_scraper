{
    "version": "1.0",
    "document": {
        "id": 2872,
        "title": "Tidligere topdiplomat: »Russerne kommer til at sælge Carlsberg-øl mange steder i verden«",
        "content": "Carlsberg kan risikere en dyster fremtid, hvor det danske bryggeri er tvunget til at føre retssager flere steder på kloden. For meget tyder på, at den Putin-venlige nye ledelse af Carlsbergs tidligere forretninger i Rusland er klar til at eksportere flittigt af det danske bryggeris kendte mærker. Forefter torsdagens anholdelser af to Carlsberg-direktøreri Rusland har forholdet mellem Carlsberg og det russiske regimet nået et nyt lavpunkt. Jens Worning – som tidligere var Danmarks generalkonsul i Ruslands næststørste by, Sankt Petersborg, og som har et stort kendskab til forholdene i Rusland – frygter, at den russiske situation kan skabe store udfordringer for Carlsberg fremover. »Carlsberg kommer til at kæmpe i retssale rundt om i verden, når Rusland begynder at eksportere Carlsbergs produkter til andre lande,« siger Jens Worning. Carlsbergs udfordringer har udviklet sig særligt alvorligt efter førnævnte anholdelse af to tidligere topfolk i Carlsbergs russiske forretning. De to – den tidligere topchef for Carlsbergs russiske forretning Denis Sherstennikov og Anton Rogachevsky, der har været juridisk chef – bliver beskyldt for svindel til fordel for Carlsberg og er nu fængslet. Anklagerne, som ifølgeMoscow Times torsdagkan give op til ti års fængsel, bliver af Carlsberg betegnet som falske og helt grundløse. Iagttagere vurderer derimod, atdet handler om en strid mellem Carlsberg og russerne; en strid, som skal få det danske bryggeri til at opgive sine internationale varemærker, så Carlsbergs russiskkontrollerede bryggerier i selskabet Baltika kan udnytte dem. »Min vurdering er, at de brands, som de nu forsøger at nationalisere, skal bringes ud i verden. Kort sagt stjæler de med arme og ben det, som vestlige selskaber efter mere end 30 års investeringer har efterladt derovre,« siger Jens Worning. I Carlsberg siger kommunikationsdirektør Christian Wullf Søndergaard, at bryggeriet kommer til at beskytte rettighederne til virksomhedens mærker overalt i verden. »Vi kommer selvfølgelig til at forsvare vores rettigheder og vores position på alle markeder uden for Rusland. Vi har rettighederne til de forskellige varemærker, og dem kommer vi til at forsvare,« siger han. Carlsberg kunne ellers efter lange forhandlinger med de russiske myndigheder i juni endelig fortælle, at der var fundet en køber til selskabet Baltika, som består af otte bryggerier, og som har 8.400 ansatte i Rusland. Men godt en måned senere kom et dekret, som ændrede situationen helt. Den russiske præsident, Vladimir Putin, oplyste, at den russiske stat midlertidigt overtog kontrollen med Carlsbergs russiske forretning. Reelt mistede Carlsberg dermed al kontrol med forretningen. Ind kom en ny ledelse. Den nye direktør hedder Tajmuraz Bollojev. Han styrede Baltika med hård hånd fra 1991 til 2004 og er nu vendt tilbage – angiveligt for at indrette Baltika efter sit eget hoved. Bollojev har tætte forbindelser til Kreml og var eksempelvis byggechef, da Rusland var vært for vinter-OL i Sochi i 2014 Ifølge nogle kilder handler Bollojevs planer blandt andet meget om salg af øl uden for landets grænser. Det er også den situation, som Jens Worning er bekymret for. »Carlsberg risikerer, at Tuborg produceret i Rusland kommer til at blive solgt til Kina, Indien, Tyrkiet og Brasilien. Carlsberg kommer til at stå foran en ganske vanskelig retstilstand, og Carlsbergs bedste håb er, at den danske stat står fast på, at ret er ret,« siger Jens Worning. Indtil videre virker det som om, at der er fuld forståelse for Carlsbergs svære situation fra officiel dansk side. Udenrigsminister Lars Løkke Rasmussen (M) siger i en udtalelse, at han er dybt bekymret over Ruslands behandling af ansatte i Carlsberg. »Vi har selvsagt en forventning om, at Rusland agerer inden for almindeligt anerkendte retsprincipper og ikke lader politiske hensyn stå over loven. Det har vi i klare vendinger sagt til den russiske ambassadør her til eftermiddag,« lyder det fra Lars Løkke. Og faktisk argumenterer de russiske myndigheder tit med loven, når de fængsler folk eller inddrager deres aktiver, påpeger Jens Worning. »Det er en arv fra Putin, som udover KGB-agent også er jurist, og det betyder, at en del af styret har en legalistisk tilgang. Ting skal begrundes ved lov, også selvom det for os er fuldstændige groteske ting, som sker,« siger Worning. Carlsberg har haft vanskeligere ved at komme ud af Rusland end mange andre danske virksomheder, som traf samme beslutning, da krigen begyndte. Hovedforklaringen er, at det var meget komplekst at adskille den russiske forretning fra resten af Carlsberg. For det danske bryggeris forretninger i landet var langt større end alle andre danske virksomheders. Det gælder også for Mærsk, der var blandt det virksomheder, som langt hurtigere forlod Rusland. Hastigheden er i dag en af forklaringerne på, at Carlsberg er endt med større udfordringer end mange andre selskaber. »Mærsk lykkedes med at komme ud hurtigt, og der er nærmest evidens for, at de som handlede hurtigt også kom ud forholdsvis nemmere. Der er ingen tvivl om, at lederne i Carlsberg har været i en meget vanskelig situation. Men når man sætter sig hårdt op mod Rusland, så sætter de sig også hårdt mod os. Det er det, som Carlsberg kom til at mærke,« siger Jens Worning. Tilbage i Rusland sidder de to tidligere Carlsberg-direktører i fængsel. Ifølgedet russiske erhvervsmedie Kommersantforhandlede Denis Sherstennikov med den danske myndigheder om at få visum og kan derfor ikke blive løsladt mod kaution, fordi retten mente, at han kunne finde på at påvirke vidner og ødelægge beviser. Carlsberg købte sig ind i Baltika i 2001. Fra 2008 blev bryggeriet den største ølproducent i Rusland, da Carlsberg sammen med Heineken overtog britiske Scottish & Newcastle i det, som dengang var danmarkshistoriens største virksomhedshandel.",
        "metadata": {
            "source": "https://www.berlingske.dk/virksomheder/tidligere-topdiplomat-russerne-kommer-til-at-saelge-carlsberg-oel",
            "image_url": "https://berlingske.bmcdn.dk/media/cache/resolve/image_x_large/image/173/1737490/24575296-tuborg-er-blandt-de-internationale-mrker-som-ms.jpg",
            "publication_time": "Fredag d. 17. november 2023, kl. 19.58",
            "author": "Lasse Friis",
            "related_links": [],
            "attachments": []
        }
    }
}