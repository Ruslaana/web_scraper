{
    "version": "1.0",
    "document": {
        "id": 6846,
        "title": "Mohamed Daramy er Danmarks første muslimske folkehelt",
        "content": "Enhver, der så FC København udradere Odense Boldklub med 7-0 i Parken i søndags, overværede også Mohamed Daramy score to mål. De blev selvfølgelig fejret med den 21-årige stjerne i centrum for holdkammeraternes masseomfavnelser. Men så snart det lykkedes Daramy af frigøre sig fra klyngen, kastede han sig på knæ og lagde panden mod jorden – måske endda med retning mod Mekka – og omdannede for en kort stund nationalarenaens plæne til et muslimsk bedetæppe. Umiddelbart så det ikke ud til at støde en eneste af de godt 25.000 tilskuere. Nærmest tværtimod. Især de unge fans hyldede stjernen, der er født i Hvidovre af forældre fra Sierra Leone, og som først i 2020 opnåede dansk statsborgerskab. Det rødbedefarvede pas gjorde det muligt for »Mo«, som FCKs træner Jacob Neestrup konsekvent kaldte Daramy i et tv-interview efter kampen, at debutere i den rød og hvide landsholdstrøje i efteråret 2021. I de sidste 20 år har der været mange danskere med muslimsk baggrund på superliganiveau. Men hidtil har de ikke ligefrem skiltet på banen med deres eventuelle tro. Det har sikkert været meget bevidst. Indtil folketingsvalget i 2019 var islams tilstedeværelse i Danmark et af de temaer, der var afgørende for, hvem der fik magten på Christiansborg. I 2017 skrev for eksempel det daværende folketingsmedlem for Dansk Folkeparti Susanne Eilersen et Facebook-opslag om kvindelandsholdets store stjerneNadia Nadim: »Helt forudsigeligt at pressen skal fremhæve en udlænding som noget særligt, er ved at være godt træt af det.« Afghanskfødte Nadim blev samme år kåret som årets dansker af Berlingske. I skrivende stund er jeg endnu ikke stødt på forargede eller islamkritiske brøl over Daramys målbøn i Parken fra hverken Messerschmidts version af Dansk Folkeparti, Inger Støjbergs Jyske Folkeparti eller de nye konspirationsteoretikere under Lars Boje Mathiesens ledelse. Skyldes det, at frygten for islamisering af Danmark er blevet mindre i takt med, at den generation som Mo tilhører ikke ser muslimers blotte tilstedeværelse i Danmark som det største samfundsproblem? De har jo næsten alle gået i klasse eller spillet fodbold med en dansk muslim. Jeg ved det ikke. Men noget tyder på, at tiderne har forandret sig. Den samme generation ser heller ikke wokeness og udbredelsen af for eksempel selvvalgt kønsidentitet, som faretruede fascistoide tendenser. De unge kan rumme langt flere paradokser, end vi gamle, hvide privilegieblinde boomere kan. Heldigvis er det ikke et vulgært velhavende islamisk diktatur, der er vært for det næste verdensmesterskab i fodbold. Men Saudi-Arabien spøger med at købe VM i 2030. Her vil Mohamed Daramy være i sin fodboldmæssigt bedste alder. Han bliver nok en nøglespiller og måske anfører for det danske landshold, som bør have en reel chance for at komme med til slutrunden. Skal Daramy så – om ikke andet i kvalifikationskampene – fejre sine mål med hovedet mod Mekka iført det regnbuefarvede anførerbind? Jeg tror ikke, at den folkekære stjerne fra Hvidovre på nogen måde ønsker at provokere eller missionere med sin tro. Den gennembrudsstærke unge mand har nok ikke ret meget andet i hovedet end fodbold og den meget lovende og lukrative karriere, der venter ham. Han håber nok ligesom de store danske rollemodeller brødrene Laudrup og gamle Schmeichel, at holdningsløshed bliver både tilgivet og omfavnet af de ægte fodboldfans. Men gælder det også DBU? Direktør Peter Møller og landstræner Kasper Hjulmand har jo demonstreret sig meget villige at svinge den politiske aktivismes fane højt lige ind til, det kan koste noget sportsligt? Torben Steno er vært på Berlingske-programmet »Cordua & Steno« og musiker ",
        "metadata": {
            "source": "https://www.berlingske.dk/kommentatorer/mohamed-daramy-er-danmarks-foerste-muslimske-folkehelt",
            "image_url": "https://berlingske.bmcdn.dk/media/cache/resolve/image_x_large/image/165/1653561/24365591-mohamed-daramy-parken-sndag-den-5-marts-2023.jpg",
            "publication_time": "Torsdag d. 09. marts 2023, kl. 09.00",
            "author": "Torben Steno",
            "related_links": [],
            "attachments": []
        }
    }
}