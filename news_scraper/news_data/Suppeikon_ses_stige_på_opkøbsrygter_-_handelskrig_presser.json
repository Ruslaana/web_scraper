{
    "version": "1.0",
    "document": {
        "id": 16591,
        "title": "Suppeikon ses stige på opkøbsrygter - handelskrig presser",
        "content": "I hvert fald vilNew York Postvide, at Kraft er interesseret i at købe Campbell's. Et salg kan være tæt på, efter at suppeproducenten i sidste måned annoncerede, at man så på alle aspekter i forbindelse med strategi og selskabssammensætning. Og nu er Kraft altså parat, forlyder det fra kilder tæt på koncernen ifølge avisen. Campbell, der er bedst kendt, for de plakater som Andy Warhol lavede af suppedåsen i 1962, stiger med 5,6 pct. i formarkedet. Kraft Heinz går den anden vej og falder med 1,0 pct. Og den vej, som Kraft viser - det er også den vej, som futures på de ledende indeks peger - ned. S&P 500, Dow Jones og Nasdaq falder inden markedets åbning med op til 0,9 pct. Det er de stigende spændinger mellem USA og Kina, der er årsagen til de ventede røde markeder. Senest er det kommet frem i Wall Street Journal, at præsident Donald Trump planlægger at udelukke kinesiske virksomheder fra at investere i amerikanske teknologiselskaber og at blokere for teknologieksport til Kina. Investorerne i Apple tager ikke godt mod den nyhed - og i formarkedet ligger koncernen til at starte dagen med et fald på 0,9 pct., chipproducenten Advanced Micro Devices står til et fald på 0,6 pct., mens den kinesiske e-handelsplatform Alibaba, der er børsnoteret i USA, falder med 1,6 pct. i formarkedet. Også den amerikansk-europæiske handelskrig fylder hos de amerikanske selskaber. Harley-Davidson, der står overfor at få lagt ekstra told på motorcykler solgt til Europa, falder 2,7 pct. i formarkedet efter at være faldet 2,3 pct. fredag.",
        "metadata": {
            "source": "https://www.berlingske.dk/business/suppeikon-ses-stige-pa-opkobsrygter-handelskrig-presser",
            "image_url": "https://berlingske.bmcdn.dk/media/cache/resolve/image_x_large/image/51/519455/21325370-campbell-soup-results.jpg",
            "publication_time": "Mandag d. 25. juni 2018, kl. 14.24",
            "author": null,
            "related_links": [],
            "attachments": []
        }
    }
}