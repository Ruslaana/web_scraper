{
    "version": "1.0",
    "document": {
        "id": 12297,
        "title": "Kendt tøjkoncern kaster sig ind i kamp for udvidet motorvej",
        "content": "I dag tager erhvervsliv og politikere endnu en runde om bilforstoppelsen på motorvejsstrækningen fra Horsens til Aarhus. Folketingets trafikudvalg kommer på besøg i Aarhus til en snak om trængslen, og besøget finder sted hos tøjkoncernen Bestseller, hvor kommunikationsdirektør Mogens Werge også har en holdning til trafikken »Vi synes, det er et kæmpeproblem, at E45 er underdimensioneret,«siger han til DR Østjylland.  Ud over at lægge hus til politikernes frokost, så skal Mogens Werge også fortælle dem om, hvordan virksomhedens 800 ansatte på det nye kontor på Aarhus Havn oplever trafikken på E45. »Vi har medarbejdere fra et stort opland og kan høre, hvordan de må holde i kø, når de skal møde, og når de skal hjem,« siger Mogens Werge.  Det handler ikke kun om trængsel, for ethvert bump på vejen giver forsinkelser i trafikken, men hvis der sker det mindste uheld, hvad der sker næsten dagligt, så holder trafikken stille. Så Bestsellers ønske til politikerne i Folketingets trafikudvalg er klar.  E45 skal udvides til tre spor, jo før jo bedre, lyder det fra tøjkoncernen.",
        "metadata": {
            "source": "https://www.berlingske.dk/oekonomi/kendt-toejkoncern-kaster-sig-ind-i-kamp-for-udvidet-motorvej",
            "image_url": "https://berlingske.bmcdn.dk/media/cache/resolve/image_x_large/image/16/168303/14500962-tj-firmaet-bestseller.jpg",
            "publication_time": "Torsdag d. 25. august 2016, kl. 07.32",
            "author": null,
            "related_links": [],
            "attachments": []
        }
    }
}