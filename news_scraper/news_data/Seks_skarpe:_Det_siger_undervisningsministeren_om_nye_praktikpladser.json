{
    "version": "1.0",
    "document": {
        "id": 12257,
        "title": "Seks skarpe: Det siger undervisningsministeren om nye praktikpladser",
        "content": "Regeringen, fagbevægelsen og arbejdsgiverne har fredag indgået en trepartsaftale, der frem mod 2025 skal sikre 8000 til 10.000 praktikpladser til unge på erhvervsuddannelser. Det er ingen praktikpladsgaranti, men det vil sikre langt flere unge i virksomhedspraktik, forsikrer undervisningsminister Ellen Trane Nørby (V): Du sagde i indledningen til forhandlingerne, at I ville give en forsikring om en praktikplads til de unge, der søger ind på en erhvervsuddannelse, hvor der er behov på arbejdskraft. Hvorfor nåede I ikke i hus med det? - Vi når i hus med at skabe mindst 8000 til 10.000 praktikpladser. Vi har aldrig talt om en juridisk garanti. Vi har talt om, at hvis man passer sin uddannelse, så er der også større sandsynlighed for, at man får en praktikplads. - Og arbejdsgiverne forpligter sig til ? i langt højere grad end vi nogensinde har set ? at skabe praktikpladser. De får også en bonus for det. De virksomheder, der ikke påtager sig et uddannelsesansvar, kommer til at betale mere. Men økonomisk gulerod og pisk ? hvordan kan du garantere, at det vil resultere i de praktikpladser, der er behov for? - Det er det, der er aftalen. Delmålet for 2018 er 2100 flere praktikpladser. Det ville betyde her og nu, at den praktikplads-søgekø, der er på cirka 2000, at den ville være ophævet. - Målet er på sigt at få nogle af de unge, der i dag er i skolepraktik, ud i virksomhedspraktik. Derfor har vi sat et mål om, at 95 procent af alle elever og al deres elevtid skal have været aflagt i en virksomhed. I dag er der 7000 elever i skolepraktik og 2000, der helt mangler en praktikplads. Er det så nok med 8000 til 10.000 praktikpladser de næste ni år? - De 8000 til 10.000 svarer til, at vi kommer op på, at der er 30 procent af de unge, der vælger en erhvervsfaglig uddannelse. I dag er det kun 18,4 procent. Så med den her aftale sikrer vi, at vi kan efterleve vores ambitioner om at få flere unge til at vælge en erhvervsuddannelse. Analyser viser, at Danmark kommer til at mangle op mod 70.000 faglærte i 2025. Afhjælper denne aftale det problem? - De seneste år er der årligt oprettet cirka 32.000 praktikpladser i virksomhederne. Det tal hæver vi ret betydeligt. Vi hæver det cirka med en tredjedel. Og det er fordi, vi har behov for faglærte unge. Med denne aftale er der en langt større sandsynlighed for at komme i virksomhedspraktik. Langt større sandsynlighed. Hvis jeg som ung søger ind på en erhvervsuddannelse, kan du så love mig, at jeg får en praktikplads i en virksomhed? - Vi har aldrig talt om juridiske garantier eller om at love noget. Til gengæld har vi påtaget os i fællesskab at oprette mindst 8000 til 10.000 praktikpladser. Det er forudsætning for at få flere uddannet. De 8000 til 10.000 praktikpladser er målsætningen. Hvordan kan du være sikker på, at I når den? - Det er aftalen. Der står også i aftalen, at hvis det viser sig, at vi ikke lever op til delmålene, så er parterne forpligtet til at tage flere initiativer. Så det her er ikke noget løst noget på et stykke papir. /ritzau/",
        "metadata": {
            "source": "https://www.berlingske.dk/politik/seks-skarpe-det-siger-undervisningsministeren-om-nye-praktikpladser",
            "image_url": "https://berlingske.bmcdn.dk/media/cache/resolve/image_x_large/image/30/305805/14433632-ny-aktionsplan-mod-mobning-prsenteres.jpg",
            "publication_time": "Fredag d. 19. august 2016, kl. 16.28",
            "author": null,
            "related_links": [],
            "attachments": []
        }
    }
}