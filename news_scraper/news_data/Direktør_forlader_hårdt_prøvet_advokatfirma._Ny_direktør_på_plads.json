{
    "version": "1.0",
    "document": {
        "id": 21975,
        "title": "Direktør forlader hårdt prøvet advokatfirma. Ny direktør på plads",
        "content": "Det blev til blot halvandet år i direktørstolen i advokatfirmaet Horten. Anders Bager Jensen tiltrådte i august 2023, men nu forlader han direktørposten. Det skriver Horten i en meddelelse, hvor det også fremgår, at Erika Leistén Gregersen bliver ny direktør. »Horten går ind i en ny og ambitiøs strategiperiode, og her er der brug for nogle andre forudsætninger,« udtaler Hortens forperson, Line Markert,ifølge Advokatwatch. Blot ni måneder efter, at Anders Bager Jensen tiltrådte, blev Horten hvirvlet ind i et kraftigt stormvejr, da TV 2 offentliggjorde dokumentaren»Den sorte svane«, hvor Horten-partner Nicolai Dyhr fremstod parat til at begrave falske fakturaer og skattegæld i konkursboer. Gennem hele det efterfølgende forløb var det Anders Bager Jensen, der – i hvert fald udadtil – håndterede den krise, som Horten havnede i. Horten gjorde kort proces og fyrede Nicolai Dyhr, allerede inden at dokumentaren blev vist i slutningen af maj 2024. Men skaden var sket. Landets skifteretter pillede Nicolai Dyhr af stribevis af konkursboer ogindsatte nye kuratorertil at gennemgå boerne. Gældsstyrelsen satte en undersøgelse i gang af Nicolai Dyhrs konkurssager. Store kommunale kunder tog offentligt afstand fra Horten. Og Horten-ansattesøgte nye græsgange. Horten satte en undersøgelse i gang med ekstern bistand. Her frikendte advokathuset sig selv og isolerede problemerne til Nicolai Dyhr. Men somBerlingske efterfølgende kunne afsløre, havde også en anden advokat fra Horten, Line Brokholm, handlet kritisabelt. Hun havde lagt konkursboer gnidningsfrit i graven på trods af milliongæld og tydelige tegn på stråmandsvirksomhed, hvilket en juraprofessor syntes så »meget mystisk ud«. Kort tid efter blev hun og tre medarbejderefritstillet af Horten. I samme ombæring bebudede Horten, at advokatfirmaets insolvensafdeling skulle »nulstilles og gentænkes« under ledelse af den garvede konkursadvokat Troels Tuxen fra advokatfirmaet Bech-Bruun. Ifølge Horten var der tale om en advokat »fra øverste hylde«, der nu skulle få firmaets omdømme tilbage på ret kurs. Men ak, som Berlingske kunne fortælle i begyndelsen af februar, er også Troels Tuxen og en advokat i Bech-Bruun, Anders Hoffmann Kønigsfeldt, i søgelyset for at havehandlet i strid med reglernei en konkurssag. De afviser begge– i lighed med Nicolai Dyhr – at de har gjort noget forkert. Anders Bager Jensen udtaler ifølge Advokatwatch, at hans direktørtid hos Horten har været »spændende, hektisk og til tider også udfordrende«. Efterspillet efter dokumentaren er næppe slut for Horten endnu, men fremover bliver det Anders Bager Jensens efterfølger, Erika Leistén Gregersen, som kommer til at tegne advokatfirmaet udadtil. Den nye direktør har ifølge Advokatwatch været tilknyttet Horten som selvstændig konsulent siden november 2023 og har fra foråret 2024 varetaget rollen som chef for strategi og transformation. Erika Leistén Gregersen er ifølge sin profil på LinkedIn uddannet cand.merc.psyk. og har de seneste ti år arbejdet som konsulent i forskellige konsulenthuse. Artiklen er opdateret 1. marts kl. 9.23 med en præcisering af, at Erika Leistén Gregersen er uddannet cand. merc.psyk, ikke erhvervspsykolog som først skrevet.",
        "metadata": {
            "source": "https://www.berlingske.dk/business/direktoer-forlader-haardt-proevet-advokatfirma-ny-direktoer-paa-plads",
            "image_url": "https://berlingske.bmcdn.dk/media/cache/resolve/image_x_large_vertical/image/189/1895022/24900817-advokatfirmaet-hortens-hovedkontor-p-philip-heyma.jpg",
            "publication_time": "Fredag d. 28. februar 2025, kl. 13.53",
            "author": "Vibe Hyltoft",
            "related_links": [],
            "attachments": []
        }
    }
}