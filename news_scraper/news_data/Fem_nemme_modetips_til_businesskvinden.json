{
    "version": "1.0",
    "document": {
        "id": 13574,
        "title": "Fem nemme modetips til businesskvinden",
        "content": "Luk øjnene og tænk tilbage på dit seneste netværksmøde og du vil med garanti kunne huske de kvinder, der skilte sig ud med selvsikkert tøj. Og hvor du tænkte: Hun ser godt ud og udstråler succes, uden at det går over gevind. Men hvordan får du selv valgt det tøj, som du har det godt i, og som fremhæver dine positive sider?   »Det handler om hårdt arbejde, for selv om det på afstand ser let ud at klæde sig godt til lejligheden, er det et arbejde, der skal tages seriøst. Det er bestemt ikke let.«  Vi er i en af Københavns meste eksklusive butikker for businesstøj, og kvinden med det store røde hår og den sorte kjole snakker energisk, hurtigt og passioneret om kunsten at finde det rette tøj, uanset hvilken kvindekrop det handler om.  Christina Wedel er personlig shopper for et stigende antal danske kvinder, der har styr på karrieren, men som ofte er i tvivl om, hvorvidt deres egen smag nu også klæder dem og derfor har en kedelig tendens til at vælge en habit, som de så tror klæder dem – ganske enkelt fordi den skjuler en del af skavankerne. »Mine kunder mangler ofte en strategi for tøj. De har ellers en strategi for alt andet i livet, men når det kommer til tøj, tror de, at de er de eneste, der ikke kan knække den kode, der handler om at se godt ud,« vurderer hun. SE BILLEDERNE:  I arbejdet med at klæde kvinderne på handler det ifølge Christina Wedel om, at kvinden føler, at hun har det godt i det, hun har på. Det handler med andre ord ikke så meget om selve tøjet, men endnu mere om, hvordan kvinden inde bagved har det.  Derfor begynder hendes arbejde som regel i kvindens garderobeskab, hvor tøjet deles op i tre bunker. I første bunke ligger det tøj, som er brugt inden for den seneste uge. I bunke nummer to ligger det tøj, som ikke er brugt inden for det seneste halve år, mens bunke tre indeholder tøj, der aldrig er brugt. Meget tit er bunke ét ganske lille og de to andre meget store. Herfra går arbejdet i gang med at finde tøj, som kunden har det godt i. Mange kvinder hopper rutinemæssigt i habit og forsøger så efter bedste evne at bløde det firkantede look op med en smart taske eller et farvet tørklæde, men ofte hjælper det ikke ret meget, for det handler om, at jakkesættet skal passe og ikke være et panser, der kun skjuler kroppens former. Ifølge Christina Wedel passer den korte habitjakke til langt de fleste, men den skal passe i størrelsen – og den skal ikke dække numsen, selv om mange kvinder netop gerne vil have dækket den del af kroppen, fordi de mener, at den fylder for meget. Og så skal det ikke kun være sort eller gråt.  »Jakken skal passe, så hvis ærmet er påsyet, skal skulderblad og syning matche. Jakken må ikke hænge og skal lige kunne knappes i øverste knap. Jeg ved godt, at mange kvinder ynder, at jakken hænger, for så kan små sidedeller og en oppustet mave skjules, men det holder ikke, for man ligner et køleskab,« siger Christian Wedel.  I stedet opfordrer hun til, at man vælger kvalitet i metervaren og grundkonstruktionen, da det oftest er bedre til at »udglatte« og dermed skjule eventuelle deller. For Christina Wedel handler påklædning og i særdeleshed business-looket også om, at mange kvinder skal sende deres ti til tolv år gamle habit på pension, selv om den har været dyr. Snittet er ikke længere tids­svarende, og måske er der slid hist og pist. I jagten efter en ny grund-habit opfordrer hun til, at man sætter god tid af til at finde habitten, som man har det godt i. Den behøver ikke at koste en formue, for mærker som Tiger, Sand og Patrizia Pepe leverer god kvalitet og benytter ofte en smule stretch, hvilket betyder, at sættet ikke så let krøller. Vi har sat Christina Wedel stævne hos en af Københavns mest eksklusive butikker, Bindesbøl på Kongens Nytorv, hvor 1. salen er indrettet med komplet café, lækkert lys og fagfolk, der ved noget om det tøj, de sælger. Her er vi i den dyre ende, og en habit med en skjorte eller T-shirt til løber let op i 12.000 kr. Men så udgør den også en solid byggesten i en garderobe, der med enkle midler kan sættes sammen i et utal af kombinationer. Ifølge den personlige shopper handler det om at bruge habitten på kryds og tværs af garderoben for på den måde at fintune business-lokket, så det passer til anledningen og den situation, som arbejdet lige den dag kræver. Hverken for fint eller for afslappet. Hun opfordrer danske kvinder til at bruge habitjakken både med jeans og nederdele for på den måde at bryde jakkesættet op i nye kombinationer. Men det skal gøres rigtigt, og her er der fokus på detaljerne. En god variation er også at bruge forskellige stoffer i samspil med jakken og bruge et råt bælte til, når der skal dresses lidt ned. Hvis ellers jakken sidder godt og passer i størrelse og snit, er skjorten et af de vigtigste midler til at få business-sættet til at virke i forskellige sammenhænge. Med skjorten dresser man så at sige op eller ned, og hører man til kvindetypen, der bare synes, at skjorter er for damede, gælder det blot om at finde en farve og de detaljer, der dresser ned. »Man kan også begynde med meget små, næsten usynlige flipper på skjorten, hvis man ellers mest er til T-shirt, men man føler, at arbejdssituationen kræver et lidt mere stiligt look,« siger Christina Wedel. Et andet justeringsvalg er at udskifte bukserne med en nederdel eller kjole for på den måde at understrege det feminine, og generelt skal man huske, at sko hurtigt kan forstyrre looket. Det er derfor en god idé at vælge neutralt i bunden af looket, da det ellers hurtigt kan blive meget rodet. I jagten på et business-look, der fungerer, og som man som kvinde har det godt i, understreger hun igen og igen betydningen af at sætte god tid af til at købe tøj og at finde butikker, der har ordentlige prøverum med store spejle og den korrekte belysning. Desuden opfordrer hun til, at man eksempelvis tager en jakke eller et sæt med i forretningen, så man kan bruge det som udgangspunkt for at finde noget nyt, der giver den samme oplevelse at have på. »Det handler om, at du som kvinde skal føle dig veltilpas i tøjet og ikke være bange for, at det er gennemsigtigt eller afslører din brede bagdel. Vi kvinder har det med at være bange for at virke for lækre. Det er janteloven, som rammer vores tøj, men vi skal turde se godt ud. En businesskvinde kan have nok så meget succes. Så vis det dog,« lyder det fra Christina Wedel. Det er hendes vurdering, at mænd er langt bedre til at købe tøj end kvinder. De vælger typisk tøj, som de har det godt i og går målrettet efter det, når de først har fundet deres kode. Masser af kvinder famler i blinde og kan ikke mærke, hvornår tøjet føles rigtigt og er ofte bange for at se for godt ud og kan gå i stribevis af butikker uden noget egentligt mål. »Det duer ikke, og ofte får kvinder købt alt for meget tøj, der blot hænger i skabet, fordi det er købt med hovedet under armen i en rus af impulskøb. I stedet gælder det om at lægge en strategi for tøjet og at bruge pengene på kvalitet, der kan kombineres i det uendelige. Det er billigst i længden, og du føler dig godt tilpas,« siger Christina Wedel.  ",
        "metadata": {
            "source": "https://www.berlingske.dk/karriere/fem-nemme-modetips-til-businesskvinden",
            "image_url": "https://berlingske.bmcdn.dk/media/cache/resolve/image_x_large/image/20/208337/7277656-03buskvindehabit3jpg.jpeg",
            "publication_time": "Onsdag d. 02. april 2014, kl. 17.00",
            "author": null,
            "related_links": [],
            "attachments": []
        }
    }
}