{
    "version": "1.0",
    "document": {
        "id": 9941,
        "title": "Hærens Panserregiment sletter Facebook-opslag om »befalingsperson«",
        "content": "Det var en »fejl«, da Jydske Dragonregiment, Hærens Panserregiment, skrev et opslag på Facebook, hvor ordet »befalingsmand« blev byttet ud med det kønsneutrale udtryk »befalingsperson«. »Opslaget medførte kraftige reaktioner og et sprogbrug, som regimentet ikke kunne sidde overhørig, og derfor blev opslaget taget ned,« skriver Jydske Dragonregiment på Facebook mandag. En af reaktionerne kom fra DF-politikeren René Danielsson, der har delt et billede af det nu slettede opslag. »Det en gang stolte Jydske Dragonregiment er nu endeligt blevet kastreret, før det er blevet stedt til hvile i en urne lavet af genbrugspap,« skrev han i fredags og delte det nu slettede opslag fra regimentet.  Her blev det kønsneutrale udtryk brugt, da billeder fra en aspiranttur blev delt. »De værnepligtige, der har interesse i at følge befalingspersonsvejen, har i denne uge været på aspiranttur. …Regimentsbefalingsmanden har været på besøg«.  Jydske Dragonregiment påpeger i sit nye opslag, at regimentet fortsat ønsker at »fremstå som en moderne virksomhed og i øvrigt afspejle samfundet, men vi fastholder at bruge gældende udtryk og benævnelser indtil evt. andre måtte foreligge«. Opdateres …",
        "metadata": {
            "source": "https://www.berlingske.dk/metropol/haerens-panserregiment-sletter-facebook-opslag-om-befalingsperson",
            "image_url": "https://berlingske.bmcdn.dk/media/cache/resolve/image_x_large_vertical/image/159/1591300/24200719-.jpg",
            "publication_time": "Mandag d. 12. september 2022, kl. 12.59",
            "author": "Mads Klitgaard",
            "related_links": [],
            "attachments": []
        }
    }
}