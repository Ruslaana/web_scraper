{
    "version": "1.0",
    "document": {
        "id": 17219,
        "title": "FCK-målmand på græs hos norsk oprykker",
        "content": "Ståle Solbakken har som bebudet sendt FC Københavns unge talentfulde målmand Jakob Busk på fremmed græs. U21-landsholdsmålmanden har i efteråret vogtet buret i AC Horsens i den næstbedste række, og nu bliver han sendt ud at tjene i Norge. Han skal i 2015 være den vigtige sidste skanse hos oprykkerne fra Sandefjord. »Vi er rigtigt glade for, at Jakob nu kan komme til at spille på højt skandinavisk niveau det kommende år, hvor han nu har chancen for at udvikle sig yderligere. Tippeligaen er en stærk fysisk liga, hvor Jakob vil blive udfordret og gjort stærkere både mentalt og fysisk hos et hold, der viser ham stor tillid ved at satse på ham som keeper i en meget vigtig oprykningssæson,« siger manager Ståle Solbakken om lejemålet til fck.dk. Jakob Busk har kontrakt med FCK frem til sommeren 2017, så han kan stadig komme hjem, når han fået lidt mere hår på brystet, og tage kampen op med Stephan Andersen og Johan Wiland om retten til at kalde sig førstemålmand i den københavnske storklub.",
        "metadata": {
            "source": "https://www.berlingske.dk/sport/fck-maalmand-paa-graes-hos-norsk-oprykker",
            "image_url": "https://berlingske.bmcdn.dk/media/cache/resolve/image_x_large/image/73/736607/8190237-jakob-busk.jpeg",
            "publication_time": "Mandag d. 19. januar 2015, kl. 17.55",
            "author": null,
            "related_links": [],
            "attachments": []
        }
    }
}