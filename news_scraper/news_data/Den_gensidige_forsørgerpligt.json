{
    "version": "1.0",
    "document": {
        "id": 15187,
        "title": "Den gensidige forsørgerpligt",
        "content": "Jeg tror ikke, at demarkationslinjen mellem på den ene side socialismen og på den anden side »borgerligheden« – altså liberalismen og konservatismen – i denne tid står tydeligere frem andre steder end i spørgsmålet om kærestepars gensidige pligt til at forsørge hinanden. På den ene side står socialismen. Den siger: »Du har ingen pligter over for dine nærmeste«. Så hvis din kæreste er i økonomiske vanskeligheder, skal din nabo og alle andre skatteborgere betale for at løse dem. På den anden side står borgerligheden (eksemplificeret ved mig). Jeg siger: »Du skylder dine nærmeste alt«. Selvfølgelig er det ikke en given sag, at man har de økonomiske midler til i enhver henseende og fuldt ud dækkende at støtte sine nærmeste (og de kan have behov for mange andre former for støtte end den pekuniære). Men her taler vi om grundprincipper. Hvad det socialistiske princip siger, er: Alle andre end dine nærmeste skal være solidarisk med dig. Til gengæld er det vanærende for alle parter, hvis lige præcis dine nærmeste forventes at være solidariske i praksis. Det, mit borgerlige princip siger, er det modsatte: Du har en moralsk forpligtelse til at være solidarisk med dine nærmeste – hvad enten du så har midlerne til at give dem alt, hvad de mangler, eller det ikke er tilfældet. Ergo er det usselt at sige, at skønt man for så vidt har pengene, gider man ikke støtte sine nærmeste. Hellere forlyste sig selv, end bruge sine penge på kæreste, børn og gamle forældre. Her kunne man holde inde med at analysere, og nøjes med at konkludere: Socialister mener, at staten skal beskatte dig, så de selv kan slippe for de personlige konsekvenser af at stå i et forpligtende forhold til andre. Jeg mener, at du skal tage de personlige konsekvenser af at stå i et forpligtende forhold til visse andre. Og at staten i den forbindelse aldrig kan blive andet end en sidste udvej. Men det stopper ikke her. For samtidig med, at socialisterne flygter fra det konkrete ansvar ind i det abstrakte, har de jo den irriterende uvane at fremstille sig selv som langt bedre og mere ophøjede mennesker end vi borgerlige. Ifølge den socialistiske fortælling om verdens indretning, tager de jo et ansvar for »vores børn« og »vores ældre« og »vores kærester« (som det må hedde, når man betænker de to andre formuleringer). Mens vi borgerlige, som de dårlige mennesker, vi er, nøjes med at passe os selv. Men det er en falsk fortælling. Det »ansvar«, socialisterne påtager sig, er ikke noget som helst ansvar i ordets egentlige betydning. Et rigtigt ansvar er personligt - men et sådant fordres ikke. Et rigtigt ansvar kan afkræve dig ofre og ubehag - men sådan noget væmmeligt noget skal du ikke trækkes med. Du skal bare koncentrere dig om at bruge dine penge på dig selv. Så skal socialisterne nok sende nogle skatteopkrævere ud for at hente penge til dine børn og din kæreste. Derfor er min konklusion: Det er den socialistiske moral, der er asocial. Mens det er den borgerlige moral, der anskuer mennesket som et forpligtet og forbundet væsen.",
        "metadata": {
            "source": "https://www.berlingske.dk/kommentatorer/den-gensidige-forsoergerpligt",
            "image_url": "https://berlingske.bmcdn.dk/media/cache/resolve/image_x_large/image/75/758319/7915330-henrik-dahl.jpg",
            "publication_time": "Lørdag d. 15. november 2014, kl. 20.00",
            "author": null,
            "related_links": [],
            "attachments": []
        }
    }
}