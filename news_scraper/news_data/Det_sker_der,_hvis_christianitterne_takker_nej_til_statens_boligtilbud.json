{
    "version": "1.0",
    "document": {
        "id": 4463,
        "title": "Det sker der, hvis christianitterne takker nej til statens boligtilbud",
        "content": "Nu får forhandlingerne om en ny aftale mellem staten og christianitter et nyt lag. Det står klart, efter at et notat fra Bolig- og Planstyrelsen beskriver, hvad der vil ske, hvis Christianias beboere ikke accepterer statens tilbud. Og det er ikke godt nyt for nogle af christianitterne, der risikerer at miste deres hjem. I denne ugehar Berlingske kunnet fortælle, at staten har tilbudt Christiania en klækkelig pose penge, hvis fristaden indvilger i, at der opføres 15.000 kvadratmeter almene boliger på det gamle kaserneområde. Derudover vil christianitterne blandt andet også få lov til for 67 millioner kroner i statsgaranterede lån at købe voldområdet og statens bygninger på voldene, der blandt andet omfatter Carls Bastion og Frederiks Bastion. Christianitterne slipper også for at skulle efterkomme et påbud om at nedrive en række ulovligt opførte huse. Indenrigs- og boligminister Christian Rabjerg Madsen (S) har anerkendt, at man giver Christiania »et meget godt tilbud«. Han påpeger samtidig,at det er i christianitternes interesseat takke ja til tilbuddet: »Det er vigtigt, at vi får et mere blandet København, og 15.000 kvadratmeter på så central en placering vil være meget fordelagtigt. Jeg mener også, det må være i Christianias interesse, at de bidrager til, at for eksempel sygeplejersker, sosu'er, politibetjente og pædagoger får mulighed for at bo i København,« sagde han til Berlingske tidligere på ugen. Og så er vi tilbage ved notatet fra Bolig- og Planstyrelsen. I notatet står der, at såfremt Fonden Christiania ikke accepterer statens tilbud om en tillægsaftale, vil konsekvenserne som minimum være, at de såkaldte ti års huse skal flyttes. Hvis dette ikke sker, »kan staten anse lejeaftalen for ophørt og fjerne de pågældende huse«. Det kan staten ifølge notatet gøre uden at kompensere Fonden og uden at stille nye arealer til rådighed for genopførsel, ligesom Fonden Christiania også skal dække omkostningerne for fjernelsen af husene. Indenrigs- og boligminister Christian Rabjerg Madsen (S) tror, at der lander en aftale mellem staten og Christiania, fordi den er »meget attraktiv for Christiania«.Fold sammenLæs mereFoto: Niels Ahlmann Olesen. I notatets andet af i alt tre punkter kan man læse, at de aftalte frister i den nuværende aftale mellem staten og fristaden ikke forlænges. Det betyder blandt andet, at styrelsen vil vurdere om vedligeholdelsespligten på boligerne er overholdt. Hvis ikke dette er tilfældet, kan styrelsen stille krav om, at fonden skal gennemføre renoveringer af bygningerne. Sker dette ikke, kan styrelsen gennemføre renoveringerne på Fondens regning – og hvis ikke fonden betaler, ophæves lejemålet. Derudover udløber fristen for optagelse af lån med statsgaranti til at renovere Fondens egne bygninger, hvorefter fonden selv skal finde finansiering til at renovere bygningerne. »Manglende vedligehold af bygninger kan betyde, at Fonden overtræder den almindelige lovgivning,« står der i notatet. Som den sidste konsekvens af et ikke accepteret tilbud kan man læse, at Fonden ikke vil blive tilbudt at købe Volden. Dermed skal Fonden fortsætte som lejer og betale staten cirka seks millioner kroner om året i leje. Fonden vil fremover heller ikke få mulighed for at optage lån med statsgaranti til nybyggeri. De 9.000 beboere på Christiania har fået frem til 29. august til at beslutte sig for, om de vil tage imod statens tilbud. »Det er vigtigt for mig at sige, at der er tale om et take it or leave it-tilbud. Christianitterne har haft sommeren til at kigge på aftalen, som de har haft nogle opklarende spørgsmål til. Dem har vi nu besvaret, og Christiania har fået til 29. august til at forholde sig til de svar og den samlede aftaletekst af 1. juni. Det vil sige, at det er nu, Christiania må gøre deres endelige stilling op,« lyder det fra indenrigs- og boligminister Christian Rabjerg Madseni en pressemeddelelse fredag.",
        "metadata": {
            "source": "https://www.berlingske.dk/indland/det-sker-der-hvis-christianitterne-takker-nej-til-statens-boligtilbud",
            "image_url": "https://berlingske.bmcdn.dk/media/cache/resolve/image_x_large/image/158/1580327/24172333-.jpg",
            "publication_time": "Fredag d. 12. august 2022, kl. 16.57",
            "author": "Adam Geil",
            "related_links": [],
            "attachments": []
        }
    }
}