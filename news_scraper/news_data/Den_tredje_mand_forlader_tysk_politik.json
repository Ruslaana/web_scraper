{
    "version": "1.0",
    "document": {
        "id": 20234,
        "title": "Den tredje mand forlader tysk politik",
        "content": "BERLIN: En af forbundskansler Angela Merkels største rivaler, delstaten Hessens ministerpræsident Roland Koch, trækker sig overraskende tilbage fra politik. Det meddelte Koch på et pressemøde tirsdag eftermiddag. Koch, der er en af næstformændene for det borgerlige parti CDU, har ledet Hessen siden 1999. Med Kochs afgang fra politik kan Merkel vinke farvel til endnu en af sine modstandere. En anden rival, Friedrich Merz, udtrådte af Forbundsdagen sidste år. For nogle måneder siden sendte hun en tredje konkurrent, delstaten Baden-Württembergs ministerpræsident Günther Oettinger, til Bruxelles som EU-kommissær. Alle tre har mere eller mindre direkte kritiseret hende for manglende profil, og hver især har formentlig betragtet sig selv som et bedre kansleremne. Det har ikke nyttet dem meget. - Politik er en fascinerende del af mit liv, men politik er ikke mit liv, sagde Koch noget kryptisk på pressemødet. Den 52-årige Koch vil træde tilbage som ministerpræsident 31. august. I november forlader han CDUs ledelse, oplyser han. Koch ventes at skifte til en stilling i det private erhvervsliv.",
        "metadata": {
            "source": "https://www.berlingske.dk/internationalt/den-tredje-mand-forlader-tysk-politik",
            "image_url": "https://berlingske.bmcdn.dk/media/cache/resolve/image_x_large/image/86/864276/2601135-germany-koch.jpg",
            "publication_time": "Tirsdag d. 25. maj 2010, kl. 12.46",
            "author": "Michael Kuttner",
            "related_links": [],
            "attachments": []
        }
    }
}