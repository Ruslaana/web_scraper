{
    "version": "1.0",
    "document": {
        "id": 8150,
        "title": "Efter 80 dage dropper Alt for Damerne »kontroversiel« beslutning",
        "content": "Alt for Damerne har besluttet igen at skrive alderen på de mennesker, der optræder i bladet. Det skriverJournalisten, og det kan Berlingske bekræfte efter en tur i kiosken efter et Alt for Damerne. Det er ellers kun 80 dage siden, at chefredaktør Rikke Dal Støttrup skrev i enleder,at bladet ville droppe at angive alderen på de mennesker, der optræder i bladet. »(...) Alder skal ikke være et stempel og et uhensigtsmæssigt sammenligningsgrundlag, så nu tager vi den ud af ligningen dér, hvor den ikke har relevans for historien. Og giver dermed mere plads til personen bag alderen og dét, hun (eller han) bringer til bordet. Man er ikke sin alder,« skrev Rikke Dal Støttrup. Ifølge fagbladet Journalisten blev den beslutning opfattet som »meget kontroversiel« af flere, og iindeværende avis skrev filmredaktør Sarah Iben Almbjerg, at hun gerne gik ned ad Strøget i en T-shirt med tallet 45 på brystet. »At fjerne alderen fra en person ændrer jo ikke på det grundlæggende problem. Det er et lille, glittet figenblad over en langt større problematik, der betyder, at alder er blevet en hindring og ikke en fordel,« skrev Almbjerg. Tidligere integrationsminister Inger Støjberg kritiserede også beslutningen og skrev i Ekstra Bladet at »woke-bølgen er gået amok«. Hun skrev, at hun selvfølgelig var imod diskrimination dér, hvor den finder sted. »Men det bliver ærligt talt skørt, når ’Alt for damerne’ ikke vil skrive alderen ind i deres artikler,« skrev Inger Støjberg. I podcasten»Det, vi taler om«på B.T. talte blandt andre Berlingskes sceneredaktør, Jakob Steen Olsen, samt Se og Hør-redaktør Niels Pinborg også om beslutningen. Jakob Steen Olsen sagde, at når man fjernede folks alder, var det det samme som at sige, at det var pinligt at have den alder, man nu har. »Jeg vil da gerne som læser vide, hvor den person, man læser om, nogenlunde er i sit liv, hvilket livsperspektiv, de taler ud fra, eller om det er nogen, der måske er på alder med mig, og som har den samme referenceramme. Eller hvis (den, man læser om,red.)for eksempel er 27, er det måske derfor, hun taler om ting, jeg ikke aner hvad er – (alderen,red.)er en fuldstændig relevant oplysning,« sagde Jakob Steen Olsen, som er en læser, der betragtede alderen som en serviceinfo. Men til Journalisten siger ansvarshavende chefredaktør Rikke Dal Støttrup, at beslutningen om at droppe aldersstoppet ikke er et udtryk for, at man bøjer sig for de »kritiske røster« fra Berlingske og andre medier. Rikke Dal Støttrup har været ansvarshavende chefredaktør på Alt for Damerne siden november 2020. Hun annoncerede en ny, aktivitisk linje, da hun tiltrådte.Fold sammenLæs mereFoto: Pressefoto. »Kommentarerne fra folk som Inger Støjberg, Jakob Steen Olsen, Niels Pinborg og Sarah Iben Almbjerg har jeg bare ladet passere. Men jeg har respekt for de mange henvendelser fra trofaste og mangeårige læsere, som ved, hvad der står i bladet. De er bare så vant til at bruge det her som serviceinfo og til at orientere sig efter det. Mange af dem har skrevet til mig og sagt, at de er imod beslutningen, og det er dem, jeg lytter til,« siger Rikke Dal Støttrup til Journalisten. Rikke Dal Støttrup understreger, at det vigtigste er, at læserne er glade, uanset hendes egne »højpandede meninger« om, hvordan det påvirker læserne, at alderen står foran det sagte. Berlingske har været i kiosken efter det seneste nummer af Alt for Damerne, som udkom torsdag. Her kan man se, at ændringen allerede er trådt i kraft i nogle interviewpersoners tilfælde, men ikke i andres. Landstræner Kasper Hjulmand er på forsiden af bladet, og interviewet med ham er noget af det første i bladet. Kasper Hjulmands fødselsår, men ikke hans alder, står i en faktaboks. Det næste interview er med skuespilleren Kenneth M. Christensen, hvis alder og fødeår ikke er nævnt. I et interview med Henriette Hellstern, Helle Moalem og Anna Walther, der er initiativtagere til kunstnergruppen og udstillingen Kassandras søstre, er de tre interviewpersoners alder ikke nævnt. Det er til gengæld Rikke Hørlykkes, i det uddrag af den tidligere håndboldspillers bog »Træn til livet«, som Alt for Damerne har bragt. Moderedaktør på Børsen Rikke Agnete Dams alder står i en faktaboks ved siden af hendes portrætbillede. Det samme gælder folketingsmedlem Mette Abildgaard (K). På næstsidste side bliver både alder og en ligestillingsproblematik vendt i en klumme, skrevet af Mette Kirstine Goodiksen. Hun skriver om det problematiske ved, at hun i en alder af 46 år aldrig har bedt om en lønsamtale, og at kvinder som hende er delvist medskyldige i den lønforskel på 18 procent, der ifølge hende var mellem mænd og kvinder i 2020.",
        "metadata": {
            "source": "https://www.berlingske.dk/kultur/efter-80-dage-dropper-alt-for-damerne-kontroversiel-beslutning",
            "image_url": "https://berlingske.bmcdn.dk/media/cache/resolve/image_x_large/image/154/1541159/24073235-.jpg",
            "publication_time": "Fredag d. 22. april 2022, kl. 16.48",
            "author": "Joachim Talbro Paulsen",
            "related_links": [],
            "attachments": []
        }
    }
}