{
    "version": "1.0",
    "document": {
        "id": 13890,
        "title": "Landets mest kendte MFer",
        "content": "Pia Kjærsgaard er nok den mest kendte politiker herhjemme. Måske lige bortset fra Helle Thorning-Schmidt og Lars Løkke Rasmussen. Og i hvert fald er hun det mest kendte folketingsmedlem, som aldrig har været minister. Uanset om man sympatiserer med Dansk Folkepartis synspunkter eller ej, og uanset om man følger meget eller kun ganske lidt med i dansk politik, kender man Pia Kjærsgaard. Hun er ikke blot Dansk Folkepartis, men dansk politiks »grand old lady«. Da Pia Kjærsgaard i 1984 kom ind i Folketinget for Fremskridtspartiet, var Helle Thorning-Schmidt netop fyldt 17 år, og Lars Løkke Rasmussen var 19 år gammel. Poul Schlüter var næsten lige blevet statsminister, og oppositionen blev ledet af fhv. statsminister Anker Jørgensen. Men allerede et år efter, i 1985, blev Pia Kjærsgaard politisk leder af Fremskridtspartiet, og det vedblev hun med at være indtil 1994, hvorpå hun i 1995 var med til at stifte Dansk Folkeparti, som hun var partiformand for frem til 2012. Pia Kjærsgaard har med andre ord været partileder i rundt regnet 26 år, hvilket i sig selv er yderst sjældent. Til sammenligning med de to seneste formænd i nogle af de største af de øvrige partier var Villy Søvndal og Annette Vilhelmsen ledere af SF i hhv. otte og ét år, mens Uffe Ellemann-Jensen og Anders Fogh-Rasmussen var ledere af Venstre i hhv. 14 og 11 år. Poul Nyrup Rasmussen og Mogens Lykketoft var ledere af Socialdemokraterne i hhv. ti og tre år, og såvel Lene Espersen som Lars Barfoed var ledere af Det Konservative Folkeparti i tre år. Men Pia Kjærsgaard har ikke kun haft enorm betydning i kraft af sin lange karriere som partileder. Med sine markante holdninger har hun som få andre sat sit præg på dansk politik og ikke mindst på det danske samfunds udvikling. Hun har været med til at flytte de øvrige politiske partiers holdninger til udlændingepolitikken og har dermed også haft en kæmpemæssig indflydelse på, i hvilken retning, det danske samfund skulle udvikle sig – også i tiden før 2001 og efter 2011, hvor Dansk Folkeparti var en integreret del af VK-regeringernes parlamentariske grundlag. Pia Kjærsgaard gjorde med andre ord det, som hendes oprindeligt store forbillede, Mogens Glistrup, aldrig opnåede: at gøre de indvandrerkritiske holdninger »stuerene« samtidig med, at hun fik placeret Dansk Folkeparti i en indflydelsesrig position, som Fremskridtspartiet aldrig kom i nærheden af. I dag er Pia Kjærsgaard trådt et skridt tilbage og optræder som værdipolitisk ordfører for sit gamle parti. Og hun kan nu med stor tilfredshed og et lille smil på læben konstatere, at alle de politiske kommentatorer (med ganske enkelte undtagelser) tog fejl, da de i 2012 spåede, at hendes livsværk, Dansk Folkeparti, ville begynde at gå tilbage, når hun slap tøjlerne som partiformand.",
        "metadata": {
            "source": "https://www.berlingske.dk/navne/landets-mest-kendte-mfer",
            "image_url": "https://berlingske.bmcdn.dk/media/cache/resolve/image_x_large/image/70/700690/9317037-17navpiajpg.jpeg",
            "publication_time": "Tirsdag d. 16. juni 2015, kl. 22.30",
            "author": null,
            "related_links": [],
            "attachments": []
        }
    }
}