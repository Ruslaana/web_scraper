{
    "version": "1.0",
    "document": {
        "id": 14702,
        "title": "Hårfarvning og parfume gør børn syge",
        "content": "Flere og flere børn og unge udvikler allergier, og det kan hænge sammen med, at de i stigende grad udsættes for skadelige stoffer fra hårfarver og hennatatoveringer. Det fremgår ifølge Politiken af danske forskningsprojekter og undersøgelser i perioden fra 2003 til 2013. »Vi er blevet opmærksomme på, at børn og unge bliver udsat for hårfarve og parfume, og at de reagerer på det. De bruger mere, end man regner med,« siger læge og ph.d.-studerende Anne Birgitte Simonsen fra Aarhus Universitetshospital til Politiken. Hver fjerde teenager mellem 13 og 16 år farver hår flere gange årlig, og 11 procent af dem har gjort det, siden de var ni år, viser tal fra Miljøstyrelsen. Og syv procent af teenagerne har fået konstateret parfumeallergi hos lægen. Allergierne har konsekvenser resten af livet. »Har du først kontaktallergi, får du eksem eller i de værste tilfælde blærer og kraftige allergiske reaktioner, hver gang du møder de stoffer resten af livet. Det kan medføre, at de unge er udelukket fra mange erhverv såsom frisør og mekaniker,« siger humantoksikolog Ewa Daniel til Politiken. Det er især piger i puberteten, der udvikler allergi, fordi de skruer op for brugen af for eksempel ansigtscremer, makeup og parfumer. »Piger er generelt mere udsatte, når det kommer til parfumeallergi, og det bliver især tydeligt omkring puberteten,« siger Anne Birgitte Simonsen til Politiken.",
        "metadata": {
            "source": "https://www.berlingske.dk/samfund/haarfarvning-og-parfume-goer-boern-syge",
            "image_url": "https://berlingske.bmcdn.dk/media/cache/resolve/image_x_large/image/25/257213/7763298-deo.jpg",
            "publication_time": "Lørdag d. 11. oktober 2014, kl. 20.07",
            "author": null,
            "related_links": [],
            "attachments": []
        }
    }
}