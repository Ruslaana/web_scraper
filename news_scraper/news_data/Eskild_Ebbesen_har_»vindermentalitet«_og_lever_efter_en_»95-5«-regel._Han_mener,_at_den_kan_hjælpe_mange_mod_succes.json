{
    "version": "1.0",
    "document": {
        "id": 10587,
        "title": "Eskild Ebbesen har »vindermentalitet« og lever efter en »95-5«-regel. Han mener, at den kan hjælpe mange mod succes",
        "content": "Alle i båden vidste det. De 2.000 meter, der var fra deres position i vandet til mål, kunne komme til at forme resten af deres liv. Det, som de havde svedt, blødt og knoklet for de sidste mange år, kunne meget vel ligge for enden af Lake Lanier i Atlanta: OL-guld. Men en skuffelse, der formentlig ville forfølge dem lige så længe, kunne også være udfaldet. Det ville de blive klogere på om cirka et minut. Danskerne var blandt favoritterne. Men både amerikanerne og canadierne havde kvalificeret sig til finalen i bedre tider, og efter 500 meter lod canadierne hele verden se, hvilken form de var i. De satte fra. Tag efter tag tog de flere centimeter på danskerne, og ingen i den danske båd kunne undgå at bemærke deres fart. Var det det? Eskild Ebbesen havde op mod løbet eksperimenteret med nye træningsmetoder og havde set videnskaben over skulderen for at optimere deres kræfter i båden så meget så muligt. Men havde canadierne gjort det samme, bare bedre? Danskerne lod canadierne overhale, mens deres instinkter råbte i kor: Skulle de skifte tempo? De holdt sig til planen. Eskild Ebbesen var fast mand i letvægtsfireren frem til 2012.Fold sammenLæs mereFoto: Mogens Ladegaard/Nf-Nf. Eskild Ebbesen havde i nogle år »rendt rundt med et fastlåst mindset« i skolen: Han havde ladet sig selv forstå, at han var middelmådig til at stave. Det var sådan, det var. Nogle var gode, andre var knap så gode, og han var så en af dem, der var knap så gode. Men så skete der noget. Om det var hjernens egen udvikling, der gjorde udslaget, eller om det var en lærers vise ord, kan han ikke huske, men fra den ene dag til den anden fik han en lyst til at lære. Han gik i 8. klasse, ville knække koden til retskrivning og hoppede med på et frivilligt stavekursus efter skole. »Så sad man i sin fritid og lavede de opgaver, som alle hader. Det hjalp helt vildt,« forklarer han. Han gik fra at få syvtaller til at få 13 i dansk retskrivning, og »det gav blod på tanden«, som den tidligere roer formulerer det. »Hvis jeg gør de rigtige indsatser, så kan jeg jo se, at jeg udvikler mig hurtigere end de andre,« siger han, og en lille håndfuld år efter blev Eskild Ebbesen sammen med Niels Laulund Henriksen, Thomas Poulsen og Victor Feddersen udtaget til den danske letvægtsfirer, som lynhurtigt blev spået en stor fremtid inden for roning i Danmark. Han tog mindsettet fra de frivillige retskrivningstimer med ned i båden, og han bed sig fast. Han var ambitiøs, ivrig efter at lære, og hurtigt blev han ham på holdet, der ofte mødte op til træning med ideer til nye måder at optimere roningen på. Eskild Ebbesen var med andre ord ikke længere fastlåst i sit mindset, selvom han understreger, at alle mennesker både er en smule påvirket af det fastlåste mindset og det mindset, der er klar på at udvikle sig. »Man kan altid blive bedre. Det blev min mentalitet.« Et growth mindset handler grundlæggende om, at man ikke kan udvikle sig, hvis man ikke tager udfordringer op, siger den amerikanske professor Carol Dweck.Fold sammenLæs mereFoto: Asger Ladefoged. Mens Eskild Ebbesen bed sig fast på letvægtsfireren, studerede en amerikansk professor ved navn Carol Dweck en psykologisk retning, der skulle vise sig at få betydning for Eskild Ebbesen. Ja, faktisk havde denne psykologi allerede fået betydning for ham i både skolen og robåden. Carol Dweck forskede nemlig i »growth mindset«. En mindsetteori, som i dag er en del af fundamentet for Eskild Ebbesens inspiration til andre. Og hvad er det så? Et growth mindset handler grundlæggende om, at man ikke kan udvikle sig, hvis man ikke tager udfordringer op, forklarer den amerikanske professor Carol Dweck, som Berlingske også har talt med itilblivelsen af denne artikelserie. Carol Dwecks forskning har blandt andet vist, at hvis unge får en viden om, at man med et growth mindset kan udvikle sig, så kan effekten ske helt automatisk over tid og være ganske meningsfuld. For selve det at give den studerende en viden om et growth mindset, en viden om, at ens hjerne kan laves om og trænes, at man ikke er født med et talent, men at alle kan blive bedre, at tankemylder ikke er noget, der sidder bag pandebrasken, men at man kan træne sin hjerne til at være mindre bekymret, mindre hidsig eller mere positiv – selve den viden kan i sig selv gøre, at eleverne udfordrer sig selv mere og derved bliver bedre i skolen. Eskild Ebbesen fandt ud af, at det ikke bare var en teknik, der kunne bruges i skolen. Growth mindset kunne i den grad også omsættes til watt på søen. I 2012 vandt letvægtsfireren OL-bronze.Fold sammenLæs mereFoto: Søren Bidstrup. »Nu gælder det om at komme ned på jorden igen,« sagde Eskild Ebbesen til B.T. i 1994. Det hold af roere, der af Team Danmark blev sammensat i 1993, havde lige vundet verdensmesterskabet i roning. Deres mål var, siger Eskild Ebbesen, »at udfordre det eksisterende«. Det gjorde de. De kunne nærmest ikke gøre noget forkert. Alt, hvad de rørte ved, blev til guld eller nye verdensrekorder, og måske netop derfor begyndte det at skride. »Vi var de bedste, og det begyndte at fæstne sig i os,« forklarer Eskild Ebbesen. Eskild Ebbesen kunne mærke det den efterfølgende sæson. Gejsten var ikke den samme. Stemningen var anderledes. De formåede ikke at komme »ned på jorden igen«, og præcis et år efter verdensmesterskabet fik det for første gang konsekvenser. »Vi havde sat verdensrekord, og så var der en tendens til at tænke, at nu skal vi holde fast i vores nuværende niveau i stedet for at fortsætte udviklingen.« De fik sølv ved VM. Det lyder måske som et godt resultat, men for dette hold og Eskild Ebbesen var det en skuffelse. Han forstod det ikke. Hvordan havde de mistet formen, og hvad ville det betyde for deres chancer til OL om blot et år? Kristoffer Henriksen: »Selve det at have blive kaldt et talent, fordi man er god, kan gøre, at man letter lidt på speederen. Det stimulerer ikke til udvikling.«Fold sammenLæs mereFoto: Niels Ahlmann Olesen. »Alle OL-deltagere har et growth mindset,« siger Eskild Ebbesen. Professor i sportspsykologi på Syddansk Universitet Kristoffer Henriksen giver ham ret. Et growth mindset er helt og aldeles en nødvendighed, når det kommer til elitesport. »Derfor er der heller ikke nogen, der når hertil, som ikke har et growth mindset,« siger han. Når man oversætter et growth mindset fra skolebænken til fodboldbanen eller søen, handler det om, at hårdt arbejde slår talent. Og sommetider kan ens succes i sig selv stå i vejen for ... ja, succes. »Selve det at have blive kaldt et talent, fordi man er god, kan gøre, at man letter lidt på speederen. Det stimulerer ikke til udvikling,« siger han. »Det giver et fastlåst mindset.« Eskild Ebbesen: »For mig er en vinder jo ikke nødvendigvis den, der kommer først over målstregen. For mig er en vinder den, der er klar til at kigge efter muligheder for at rykke sig fra det niveau, man har nu, og til det næste. For det giver jo i princippet alle mulighed for at blive vinder, kan man sige.«Fold sammenLæs mereFoto: Jens Nørgaard Larsen/NF/Ritzau Scanpix. Eskild Ebbesen er enig. Måske var det succesen i 1994, der fæstnede sig i måden, de trænede på, og måden, de tænkte på. »Man skal passe på med at vide sig for sikker. Men i dag ser jeg vores nederlag i 1995 som en gave. Vi fandt ud af, at vores succes kom af en grund,« forklarer han og henviser til en tankegang, som han siden har taget til sig. »95-5,« hedder den og er blandt andet beskrevet i hans bog »Tænk som en vinder« og i de foredrag, som han i dag holder rundt i landet for blandt andet at udbrede denne tankegang. Han mener nemlig, at den kan hjælpe mange mod succes. »Den handler i bund og grund om, at man skal lægge fem procent af sit fokus på målet og 95 procent af sit fokus på sin udvikling eller sin indsats,« siger han og forklarer, at det stadig er en regel, som han lever efter i dag. Det kan være vejen mod en »vindermentalitet«, som ikke bare kan bruges i sportens verden. Den kan også bruges på kontoret eller i ens fritid, forklarer han: »For mig er en vinder jo ikke nødvendigvis den, der kommer først over målstregen. For mig er en vinder den, der er klar til at kigge efter muligheder for at rykke sig fra det niveau, man har nu, og til det næste. For det giver jo i princippet alle mulighed for at blive vinder, kan man sige.« Det handler om at lægge en strategi for, hvordan man kan udvikle sig, og det handler om lære at tage kritik til sig og udnytte det til korrekt stavede bogstaver på notesblokken eller styrke i båden. Men, understreger han, det er også fedt at se resultaterne, når det lykkes at forbedre sig. Danskerne satte farten op. Canadierne havde chokeret dem med en særdeles høj fart, men danskerne troede på, at de nok skulle indhente dem, forklarer Eskild Ebbesen. Hvis bare de holdt sig til planen. De gik fire tag op i kadence. Langsomt halede de ind på canadierne, og pludselig kunne Eskild Ebbesen se sine holdkammerater juble med armene i vejret: De havde passeret målstregen i vandet. De havde vundet OL. Han forsøgte selv at svinge den ene arm i vejret, men en strøm af mælkesyre tvang den ned igen. Dagen efter stod de side om side i flere danske dagblade efterfulgt af et navn, der stadig følger dem i dag, »Guldfireren«. Eskild Ebbesen har vundet OL-guld i 1996, 2004 og 2008, OL-bronze i 2000 og 2012 og VM-guld i 1994, 1997, 1998, 1999, 2002 og 2003.Fold sammenLæs mereFoto: Niclas Hammarstrøm/Nf-Nf/Ritzau Scanpix.",
        "metadata": {
            "source": "https://www.berlingske.dk/vores-liv/eskild-ebbesen-har-vindermentalitet-og-lever-efter-en-95-5-regel-han",
            "image_url": "https://berlingske.bmcdn.dk/media/cache/resolve/image_x_large/image/188/1884943/24882062-eskild-ebbesen-tre-gange-olympisk-mester-med-guld.jpg",
            "publication_time": "Tirsdag d. 04. februar 2025, kl. 20.56",
            "author": "Malte Møller Madsen",
            "related_links": [],
            "attachments": []
        }
    }
}