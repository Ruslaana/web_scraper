{
    "version": "1.0",
    "document": {
        "id": 9956,
        "title": "Det kan man da ikke lave teater om",
        "content": "»Frøken Jensens Kogebog«, Riddersalen Fortalt af Signe Birkbøll, dramatiker og kunstnerisk ansvarlig »Vi har taget udgangspunkt i Frøkens Jensens Kogebog og det brede udvalg af mere eller mindre klassiske retter. Tre retter vil materialisere sig i sceniske bravour-numre, men hvilke er en overraskelse.« »Riddersalen bliver forvandlet til et veludrustet kæmpekøkken med henkogt og syltet fra kælder til kvist, og vi går i kødet på flæsket og i dybden med grøntsagerne. Vislow jammeropskrifter og præsenterer knivdans, køkkenmaraton og catwalk for menuer, og det er bare et minimum af det, vi har eksperimenteret med. Vi har i bogstavelig forstand haft fingrene i dejen.« »Med forestillingen vil vi ikke mindst hylde omsorgen for det daglige måltid, på jensensk manér. Ved at stille knivskarpt på de små detaljer, og ved at vække erindringer og sanser til live helt ned til publikum på de bageste rækker, håber vi at kunne bidrage til tidens vigtige fødevare- og ressourcedebat - og ved eksemplets magt kan vi måske fremdrive en sult efter dagligt mådehold.« Instruktør:Charlotte Munksø.Medvirkende:Tina Gylling Mortensen, Mikkel Arndt og Jens Gothellf.Spilleperiode:16. september til 30. oktober 2016.  »Dekalog«, Betty Nansen Teatret Fortalt af Karen-Maria Bille, dramaturg »Forestillingen er baseret på den polske instruktør Kryzoztof Kieslowskis ti film over De Ti Bud fra slutningen af 80erne, som har det græske navn for De Ti Bud, »Dekalog«. Vi har udvalgt syv af de ti historier og vævet dem sammen til en fortælling, der handler om almindelige menneskers etiske dilemmaer.« »Man møder bl.a. en far, der tror fuldt og fast på, at computeren rummer sandheden. En gravid kvinde, der kun vil beholde sit uægte barn, hvis hendes kræftsyge mand dør. Og ikke mindst, en impotent mand, der opfordrer sin kone til at finde sig en elsker og erfarer, at hun allerede har en.« »De enkelte historiers forhold til De Ti Bud er forskelligt. Nogle af dem er direkte fortolkninger, andre af dem er mere frie og associerende. Hver for sig beskæftiger de sig med moralske og etiske dilemmaer, men de konkluderer ikke.« »I det omfang, der skal fældes dom over nogen, er det overladt til tilskueren. Og det, synes jeg, er den helt store gevinst. At tilskuerne selv kommer til at tumle med problemerne og bliver bragt i tvivl om, hvad der er rigtigt og forkert.« Instruktør:Jacob Schokking. Bearbejdelse: Karen-Maria Bille.Medvirkende:Bodil Jørgensen, Søren Sætter-Lassen, Flemming Enevold, Marie Louise Wille, Thomas Levin, Molly Blixt Egelind, Elliott Crosset Hove og Jakob Åkerlind.Spilleperiode:15. september til 9. oktober 2016. Marie Louise Wille, som medvirker i »Dekalog«.Fold sammenLæs mereFoto: Noam Griegst . »Højskolesangbogen«, Det Kongelige Teater Fortalt af Morten Kirkskov, skuespilchef på Det Kongelige Teater »Vi ville gerne lave en stor musikforestilling, og da vi begyndte at tale om Højskolesangbogs-idéen, var jeg helt sikker på, at det var det, vi skulle. Forestillingen skal hylde Højskolesangbogen og består udelukkende af de nye og gamle, kendte melodier i nye musikalske arrangementer spillet af et seks mands orkester.« »Vi møder danske arketyper, som har været udsat for en katastrofe og som sammen skal forsøge at genopbygge et land og dets værdigrundlag via sangene.« »Det sker i en kæmpe iscenesættelse på store scene, men uden en eneste replik, fordi vi gerne ville lade sangene stå alene.« »Vi prøver at give os selv og dermed publikum mulighed for at lytte til teksterne og melodierne på en ny måde og få dem til at betyde noget for os nu om dage. Hvert år til nytår synger vi jo »Vær velkommen« uden måske at tænke nærmere over, hvad det egentlig er, vi synger. Og jeg tror, det er nødvendigt at diskutere vores danske værdier på en ikke-politisk rød eller blå måde. Prøve at forstå, hvad vi er gjort afgennem musik og følelser.« »For vi lever i en tid, hvor vi taler enormt meget om nogle værdier, som vi føler er truede, og som vi i hvert fald ikke vil have, at nogen skal ødelægge. Men hvad mener vi egentlig, når vi siger det? Hvad er det, vi værner om?« Instruktør:Minna Johannesson.Medvirkende:Esben Dalgaard, Maria Dalsgaard, Rasmus Fruergaard, Johanne Louise Schmidt, Sicilia Gadborg, Thomas Hwan, Mads Rømer-Brolin Tani, Jens Jørn Spottag og Tammi Øst.Spilleperiode:18. november til 4. februar 2017. Forestillingen »Højskolesangbogen« består af nye og gamle, kendte melodier i nye musikalske arrangementer spillet af et seks mands orkester.Fold sammenLæs mereFoto: Scanpix.  »Bertolt Brechts Svendborgdigte«, BaggårdTeatret Fortalt af Jakob Bjerregaard Engmann, teaterchef BaggårdTeatret »Aktualiteten i Bertolt Brechts 77 år gamle digte er slående. Han var en af verdens største dramatikere, og vi er så heldige, at han boede i Svendborg fra 1933 til 1939. Der en gave for et lille egnsteater som os, fordi vi sætter en ære i at fokusere på lokalt produceret scenekunst, der har et internationalt perspektiv.« »Brecht flygtede hertil fra Tyskland efter Hitlers magtovertagelse og skrev sine »Svendborger Gedichte«, mens han sad under »det danske stråtag«, som han kaldte sit hjem i Skovbostrand. Digtsamlingen handler om at være flygtning og se det land, man har forladt, gå i opløsning på grund af større kræfter, som man på ingen måde sympatiserer med.« »Vi kommer formentlig til at arbejde med en person, der ligner Brecht, og vil bevidst lege med både det danske og det tyske sprog for at understrege, hvad man forstår og ikke forstår, når man kommer til et fremmed land.« »Den tyske instruktør Petra-Leonie Pichler, der kommer fra Brechts fødeby, Augsburg, skaber rammen og aktualiserer digtene, og de akkompagneres af musik skrevet af Søren Huss. Han var med sin integritet, sit fynske ophav og sin internationale appel oplagt at vælge som moderne fortolker.« Instruktør:Petra-Leonie Pichler.Medvirkende:Søren Huss, Jens Gotthelf og Leif Eric Young.Spilleperiode:17. november til 2. december 2016 og Teater Grob fra 6. december til 10. december 2016. Forestillingen »Bertolt Brechts Svendborgdigte« akkompagneres af musik skrevet af Søren Huss.Fold sammenLæs mereFoto: Scanpix. »Er der nogen?«, Får302 Fortalt af Kitt Maiken Mortensen, instruktør »Forestillingen bygger på autentiske kontaktannoncer, der er samlet gennem de sidste 20 år. De fleste er fra aviser og en tid inden datingprofiler. Nogle er rørende, andre er sjove og skøre. Som en fra en livsglad mand, der sidder i Herstedvester Fængsel for manddrab og søger en kvinde med et stort hjerte. Eller en 53-årig kvinde, der er i krise efter »skilsmisse og mistet sekretærjob og nu søger en familie med overskud, hun kan bo hos«.« »Når jeg læser de få linjer i en kontaktannonce, ser jeg et helt liv for mig, og det er alt det, vi skal have frem. Hvad er det f.eks. for et menneske, der må annoncere i avisen efter en ny familie?« »»Er der nogen?« er en musikalsk forestilling, og vi arbejder ikke ud fra et manuskript, men improviserer ud fra annoncerne. Vi fortolker dem på forskellige måder – nogle som sange, andre som dialog eller monolog, og sætter dem sammen til en montage om liv og længsel og kærlighed.« »Kontaktannoncer er små haiku-skæbner. For os handler de om mod, ensomhed og længsel, og vi vil netop hylde det mod, der ligger i at turde række ud i verden og se, om der er en, der tager ens hånd.« Idé:Leila Vestgaard.Medvirkende:Rikke Bilde og Kristoffer Fabricius.Spilleperiode:8. december til 17. december 2016 og 9. januar til 14. januar 2017. Forestillingen »Er der nogen?« bygger på autentiske kontaktannoncer, der er samlet gennem de sidste 20 år.Fold sammenLæs mereFoto: Ernst van Norde. »Skabelsen«, Husets Teater Fortalt af Ditlev Brinth, lyddesigner og medskaber »Vi undersøger argumentet og legimiteten i at skabe. Behovet for at begynde en kreativ skabelsesproces – på teatret for eksempel – men også i andre af livets cirkler. For hvorfor skabe noget igen, efter at man har set en afslutning?« »Helt konkret begynder forestillingen i en ikke alt for fjern dystopia, hvor vores samfundsmodel er imploderet omkring os. Vi står i murbrokkerne og fragmenterne af en civilisation på sit højeste. På et lukket Husets Teater? Vi er i hvert fald i en nul-tilstand fyldt med ting,men tom for struktur, mening og sammenhæng. Det er fra denne ursuppe 2.0, at vi postulerer et ønske om at starte igen. At prøve igen.« »Vi håber, at publikum kan spejle sig i det grundlæggende i at begynde forfra på baggrund af noget. Skabelsesberetningen er rammen, men udgangspunktet for historien er lige så meget et forhold mellem to karakterer: Skaberen og skabningen. Magtbalancen kan virke given, men er måske i virkeligheden mere flydende. Skabningen har brug for Skaberen, men Skaberen har måske lige så meget brug for skabningen?« Koncept:Jens Albinus og Husets Teaters faste stab.Medvirkende:Ulla Henningsen og Brian Hjulmann.Spilleperiode:17. september til 15. oktober 2016. I »Skabelsen« er skabelsesberetningen rammen og udgangspunktet for historien er et forhold mellem to karakterer: Skaberen og skabningen.Fold sammenLæs mereFoto: EPA. ",
        "metadata": {
            "source": "https://www.berlingske.dk/kultur/det-kan-man-da-ikke-lave-teater-om",
            "image_url": "https://berlingske.bmcdn.dk/media/cache/resolve/image_x_large/image/12/127352/14575188-01kulkultur-155352jpg.jpeg",
            "publication_time": "Onsdag d. 31. august 2016, kl. 22.30",
            "author": null,
            "related_links": [],
            "attachments": []
        }
    }
}