{
    "version": "1.0",
    "document": {
        "id": 13171,
        "title": "Det må ærligt indrømmes, at fordommene stod i kø, da jeg åbnede denne appetitlige bog om Nordkysten og begyndte at læse",
        "content": "Glæden over Danmark er stor i disse år, og det er ikke kun covid-19s skyld. I de seneste år er mængden af lækre, mere eller mindre letbenedecoffee table booksom dansk natur, danske byer og danske landskaber steget med samme hast som danskernes behov for at rejse til Langtbortistan for at surfe og bade og dykke. Om der er en sammenhæng her, ved kun meget kloge mennesker, men at der er købere til hjemstavnsbøgerne er helt sikkert, for de bliver ved med at udkomme.  For nylig udkom det seneste bind i Lindhardt og Ringhofs serie aflækker-kendis-skriver-lækkert-om-lækkert-sted-bøger, denne gang om et så dobbelt lækkert og minebestrøet emne som »Nordkysten« – altså Tisvilde, Hornbæk, Gillelejeand all that jazz. Minebestrøet siger jeg, fordi den gyldne kyst bestemt ikke mangler medievante ambassadører, og derfor risikerer enhver bog om stedet at ende som en oppustet damebladsklumme holdt oppe af netop miner i stedet for mening. Og det må da også ærligt indrømmes, at fordommene stod i kø, da jeg åbnede den vitterligt meget appetitlige bog og begyndte at læse. Men til min store ærgrelse måtte jeg næsten øjeblikkeligt smide de samme fordomme væk, for bogen gør dét meget kloge, at den begynder længst mod vest – helt ovre i det mindst kendte, mindst eksponerede område omkring Lynæs. Her voksede TV-værten Joakim Ingversen op, og han lægger ud med en ligepå, prunkløs og ærlig beretning om windsurfing ved Lynæs, om livet langt væk fra alting og om sin families mange halsbrækkende, spontane ideer og flytninger. Ligefremt skrevet, uden stor kunstfærdighed, men netop derfor sjovt at læse. En overraskende god start altså, der efter en lidt uengageret tekst af Ib Michael følges op af journalist og forfatter Anders Haahr Rasmussens beretning om stålmændenes by, Frederiksværk. Også den fortælling er skrevet lige ud af posen og i frøperspektiv. Lidt mere stilbevidst end Ingversen, men lige så helt almindeligt godt selskab. Haahr Rasmussens afsløring af, hvordan TV-serien »Sommer« falder igennem i sit forsøg på at ramme lokalmiljøet, fordi karaktererne hele tiden kører til København, er præcis og informativ: Folk fra Frederiksværk kører aldrig til København, forklarer Haahr Rasmussen. »Byen« er Frederiksværk, selvfølgelig – hvorfor skulle man tage andre steder hen? Stranden ved Hvide Klint ved Frederiksværk. Foto fra bogenFold sammenLæs mereFoto: Tamas Nemeth. De to essays og de mange flotte fotos er næsten hele bogen værd. Da vi så forlader Frederiksværk og bevæger os ind i lækkerheden, taber bogen højde. Alberte Winding skriver en tilstræbt følsom, men lidt kedelig tekst om et hus i Tisvilde Hegn, mens Signe Wenneberg forsøger, men mislykkes med, at skrive et usnobbet essay om »Lejet« – altså Tisvildeleje. De overgearede skribenter misbruger ordet »magisk«, og det bliver en nok såmagiskaften altså ikkemagiskaf, skulle jeg hilse og sige.»Show, don’t tell,«er en god gammel regel, når der skal skrives, og jo flere gange klichéen bliver brugt, jo mere overfladiske virker de kedsommelige tekster. Så er der mere sjov i filminstruktøren Mehdi Awaz' helt usædvanlige fortælling om en opvækst som iransk indvandrer i Tisvilde. Ligepå og øjenåbnende på samme måde som håndboldspilleren Joachim Boldsens fredsommelige fortælling om livet i Helsingørs håndboldmiljø. »Jeg har været nok på rejser / Tumlet nok i fremmed land / Og det bedste, hist jeg lærte / Var at længes mod min strand.« Holger Drachmann fra digtet »Paa Havstokken«, 1877. Foto fra bogenFold sammenLæs mereFoto: Hans-Peter Henriksen. Indimellem de kendte mennesker (Stine Bosse og Lisbet Dahl er også med) og deres mere eller mindre vellykkede fortællinger er der i bogen en hel række af hårdt photoshoppede, men ikke desto mindre ganske dejlige fotos, ofte i widescreen opslagsformat – og en parallel serie af beretninger fra alle de mennesker, der er leverandører til »Nordkystens« glade og selvforelskede image. Mikrobryggere, superslagtere, naturvins- og ginproducenter bidrager alle til den forventelige fortælling om »Nordkysten« som et luksuriøst, hedonistisk rum for mediemennesker med mange penge og al for megen fritid. Og den vinkel – sammen med en letlæst, men geografisk helt malplaceret beretning fra Lone Kühlmanns Humlebæk (som jo ligger på østkysten) – er bogens store og eneste svaghed. Billederne, stederne og halvdelen af historierne er uforpligtende god underholdning, men hvis ambitionen var at fortælle noget andet om den nordsjællandske riviera end det, vi og alle dameboligbladslæsere i kongeriget vidste i forvejen, så rammer »Nordkysten« en smule skævt. Et mere ambitiøst valg af bidragydere, en hårdere redigering og en smule skrivehjælp til de mange velmenende iværksættere kunne have gjort underværker. Men alt i alt: Den generelle lækkerhed og historierne fra Lynæs, Frederiksværk og Helsingør opvejer meget, og alt i alt må man selv som provinsiel skeptiker, der aldrig har været til »Kanon-Halløj«, erkende at man føler sig godt underholdt. »Nordkysten. Fortællinger fra Nordsjælland« Forlag:Lindhardt og Ringhof Sider:336 Pris:399,95 kr. Tekster af blandt andre: Mehdi Awaz, Joachim Boldsen, Stine Bosse, Lisbet Dahl, Joakim Ingversen, Lone Kühlmann, Anders Haahr Rasmussen, Flemming Rune, Signe Wenneberg og Alberte Winding. Fyrene ved Nakkehoved. Foto fra bogenFold sammenLæs mereFoto: Jonas Pryner Andersen.",
        "metadata": {
            "source": "https://www.berlingske.dk/kultur/det-maa-aerligt-indroemmes-at-fordommene-stod-i-koe-da-jeg-aabnede-denne",
            "image_url": "https://berlingske.bmcdn.dk/media/cache/resolve/image_x_large/image/134/1342934/23544508-topbillede.jpg",
            "publication_time": "Mandag d. 12. oktober 2020, kl. 16.52",
            "author": "Holger Dahl",
            "related_links": [],
            "attachments": []
        }
    }
}