{
    "version": "1.0",
    "document": {
        "id": 11697,
        "title": "C20 lagt ned af teknisk uheld",
        "content": "Det er tekniske problemer hos Nasdaq kort før klokken 13 onsdag, der har skabt forstyrrelsen. De enkelte aktier handles fortsat og opdateres med friske kurser, men indeks som de toneangivende danske som C20, C20 Cap, C25 samt Nasdaqs hovedindeks i Stockholm, Oslo, Helsinki og Reykjavik er derfor taget ud af drift. C20 Cap blev sidst noteret i 1127,16 point klokken 12.58. Det var et fald på 0,3 pct. i forhold til tirsdagens lukkekurs. Hos Nasdaq understreger kommunikationschef Javier Lopez, at al handel foregår normalt, og at det kun er beregning af indekset, der er påvirket. »Nasdaq oplever pt. uregelmæssigheder i distributionen af markedsdata, hvilket påvirker enkelte indeks såsom C20. Som konsekvens er datadistribution af de indeks sat på pause indtil videre.« »Vi har alle mand på sagen for at rette fejlen, og vi vil informere yderligere, når vi har mere information. Alle andre systemer opererer normalt,« skriver han i en mail.",
        "metadata": {
            "source": "https://www.berlingske.dk/aktier/c20-lagt-ned-af-teknisk-uheld",
            "image_url": "https://berlingske.bmcdn.dk/media/cache/resolve/image_x_large/image/14/147772/19426226-sgx-nasdaqpartnership.jpg",
            "publication_time": "Onsdag d. 13. december 2017, kl. 13.36",
            "author": null,
            "related_links": [],
            "attachments": []
        }
    }
}