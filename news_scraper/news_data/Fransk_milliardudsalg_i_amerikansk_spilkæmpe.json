{
    "version": "1.0",
    "document": {
        "id": 12593,
        "title": "Fransk milliardudsalg i amerikansk spilkæmpe",
        "content": "Den franske mediekæmpe Vivendi har solgt alle sine aktier i den store, amerikanske spilproducent Activision Blizzard, der står bag bl.a. hitserierne »Call of Duty« og »Skylanders«, og fået 1,1 milliarder dollars eller 7,5 milliarder kroner for dem. Køberen er en finansiel institution, som ikke navngives, oplyser Vivendi i en meddelelse.  Spilgigantens aktiekurs er det seneste år blevet næsten fordoblet, og derfor slår Vivendi til nu. Vivendi, som traditionelt har arbejdet inden for telesektoren, har de seneste år valgt at flytte fokus og har købt sig ind i de franske spiludviklere Gameloft og Ubisoft. Vivendi ejer også aktier i Universal Music Group og i betalings-TV-tjenesten Canal Plus. Vivendi har i løbet af nogle år solgt gradvis ud af Activision Blizzard, som Vivendi købte aktiemajoriteten på 52 procent i i 2008. Activision har hovedsæde i Santa Monica i den vestamerikanske stat Californien.  Activision købte i november 2015 den svenske spilsucces King, som står bag mobilsuccesen »Candy Crush«.",
        "metadata": {
            "source": "https://www.berlingske.dk/virksomheder/fransk-milliardudsalg-i-amerikansk-spilkaempe",
            "image_url": "https://berlingske.bmcdn.dk/media/cache/resolve/image_x_large/image/17/174684/12007421-pix-activision.jpg",
            "publication_time": "Fredag d. 15. januar 2016, kl. 10.15",
            "author": "Thomas Breinstrup",
            "related_links": [],
            "attachments": []
        }
    }
}