{
    "version": "1.0",
    "document": {
        "id": 17069,
        "title": "Grænsen for optag af studerende er nået",
        "content": "7733 unge fik i weekenden afslag fra landets universiteter, selvom erhvervslivet forudser, at det danske arbejdsmarked allerede om fire år vil mangle omkring 6000 højtuddannede. Derfor lyder kravet til universiteterne igen i år, at antallet af studiepladser skal øges, skriver dagbladet Information. Rektorer og studiechefer mener dog, at grænset er nået. De seneste ti år er optaget steget med 43 procent, og hvis der skal optages endnu flere studerende, er der også behov for flere penge til forskningen. Pengene til de mange nye studerende rækker ikke. - Medmindre der sker drastiske ændringer, så får vi meget svært ved at øge optaget væsentligt. Det er ikke nok med de penge, vi får per studerende, der skal også være råd til undervisernes forskningstid. - Hvis regeringen vil have øget optaget, så skal der andre boller på suppen økonomisk, siger Jens Oddershede, der er rektor på Syddansk Universitet og formand for Danske Universiteter ifølge Information. Copenhagen Business School (CBS) står allerede med problemet. De har i år afvist 20 procent af 1. prioritetsansøgerne. - Vi har ramt loftet for, hvor mange studerende, der må være per forsker, men vi mangler simpelthen penge til at ansætte flere forskere, ellers kan vi ikke hæve optaget og samtidig leve op til kravet om forskningsbaseret undervisning. Det siger Wilbert van der Meer, der er sekretariatschef for uddannelse på CBS. Videnskabsminister Charlotte Sahl-Madsen (K) mener, at forskningsmidlerne allerede er øget markant: - Universiteterne må skære på administrationen, så de får flere midler til undervisning og forskning. Det er rigtig vigtig øvelse, for pengene er nu engang givet bedst ud til det formål, siger hun til Information. /ritzau/",
        "metadata": {
            "source": "https://www.berlingske.dk/samfund/graensen-for-optag-af-studerende-er-naaet",
            "image_url": "https://berlingske.bmcdn.dk/media/cache/resolve/image_x_large/image/42/428844/4378150-stine-hlene-hoff.jpg",
            "publication_time": "Tirsdag d. 02. august 2011, kl. 04.15",
            "author": null,
            "related_links": [],
            "attachments": []
        }
    }
}