{
    "version": "1.0",
    "document": {
        "id": 16370,
        "title": "Han viderefører arven fra bryggeren",
        "content": "Men hvis den internationalt anerkendte nanoforsker skal pege på det, der med danske briller er vigtigst, og som samtidig er det, der fylder mest i hans liv i øjeblikket, så bliver det Carlsberg. Her har han været formand for fondet og virksomheden siden 2012, og i lige så lang tid har han haft et mål. At ændre fondets fundats, der var blevet en hæmsko for ølgiganten. Det arbejde blev færdiggjort i fredags, da fondet meddelte, at det vil ændre sin »grundlov« og dermed give Carlsberg plads til at hente hen ved 100 mia. kr. til nye opkøb. Man får hurtigt det indtryk, at den ikoniske forsker og formand har en svaghed for ordsprog. Berlingske Business bringer derfor tre ordsprog til torvs, som Flemming Besenbacher prøver at efterleve.  »Semper Ardens.« Latin for »altid brændende«. Ud over at være navnet på en række specialøl fra Carlsberg er det samtidig et udtryk, der har givet selvsamme bryggerimastodont en pose penge i hånden, så det er i stand til at vokse sig endnu større. Pointen med at bringe netop det på banen er for Flemming Besenbacher, at det handler om konstant at være forandringsparat. At kunne tilpasse sig ændrede omgivelser. Og det er netop, hvad han lægger til grund for den seneste ændring i fundatsen, som formanden har arbejdet frem mod, siden han blev indsat. Ændringen betyder kort fortalt, at Carlsbergfondet åbner for en aktieemission, der vil give bryggeriet mulighed for at rejse de mange milliarder. Forventningen er, at det sker, fordi Carlsberg skal kunne købe op på de voksende asiatiske markeder, formentlig Indien og Kina. Og Flemming Besenbacher beskrives netop som én, der vil have tingene til at ske, og som er parat til at tage risici for at få det gennemført hurtigt.  »Det, der ikke kan forklares, kan ikke forsvares.« Siden brygger J. C. Jacobsen overdrog styringen med virksomheden til Carlsbergfondet i 1876, har det været med videnskabsmænd i spidsen. Og Flemming Besenbacher er som bekendt ingen undtagelse. Han har i årtier været en markant skikkelse inden for dansk naturvidenskab, og tidligere på året fik han overrakt den højeste videnskabelige anerkendelse, man som udlænding kan få i Kina. Prisen blev tildelt for hans arbejde med nanoforskning og blev overrakt af landets præsident, Xi Jinping. Der er gennem tiden blevet sat spørgsmålstegn ved, om en håndfuld professorer nu var de bedste at have til at træffe beslutninger for en international virksomhed. Det har dog vist sig at være en udmærket idé. Ikke mindst ved de nu tre lejligheder siden 2000, hvor fundatsændringer har banet vej for opkøb, der har gjort Carlsberg til en større og stærkere spiller. Og så til ordsproget. For ifølge Flemming Besenbacher, kunne mange danske bestyrelser få gavn af at få en professor ombord. Én, der er intelligent og tænker analytisk, og som ikke stiller sig tilfreds, før alle spørgsmål er besvaret. For hvis direktionen i Carlsberg efter gentagne forsøg ikke kan forklare en idé, så Flemming Besenbacher føler, han kan forstå det, er det nok fordi, det ikke lige præcis er dét, der skal gøres.  »Hvis man skal forstå verden i dag, skal man kende historien.« I ugerne op til, at han officielt blev udpeget som formand, var Flemming Besenbacher på ferie i Frankrig. Han havde taget alle de bøger med, han kunne finde, om Carlsberg og stifter Jacobsen. For ånden fra J. C. Jacobsen spøger i hans bevidsthed. Han er helt opmærksom på, at han skal forsøge at fortolke en fundats, der blev skrevet i 1800-tallet, så han kan gøre sig begreb om, hvad den gamle brygger ville have gjort i 2013. Arven og historien er essentielt for Carlsberg, mener Flemming Besenbacher. Det kan bruges i moderne branding, og det motiverer og tiltrækker medarbejdere. Den opfattelse stemmer meget godt overens med beskrivelsen af ham. Som en formand, der kigger tilbage og tænker på, hvad bryggeren ville have sagt, når der skal træffes beslutninger for fremtiden. Og som en formand, der tænker holistisk og ved, at når det går bryggeriet godt, går det også fondet godt, sådan at der er bedre mulighed for at støtte videnskaben og forskningen.",
        "metadata": {
            "source": "https://www.berlingske.dk/karriere/han-viderefoerer-arven-fra-bryggeren",
            "image_url": "https://berlingske.bmcdn.dk/media/cache/resolve/image_x_large/image/36/365267/6930309-30buscarlsberg-formand-flemjpg.jpeg",
            "publication_time": "Tirsdag d. 29. oktober 2013, kl. 22.30",
            "author": "Mads Nyborg Anneberg",
            "related_links": [],
            "attachments": []
        }
    }
}