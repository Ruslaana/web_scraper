{
    "version": "1.0",
    "document": {
        "id": 15450,
        "title": "Kontroversiel muslimsk prædikant gæster Hizb ut-Tahrir i Danmark",
        "content": "Den kontroversielle britiske muslimske prædikant Taji Mustafa skal forud for sit besøg til den islamistiske organisation Hizb ut-Tahrirs årlige konference i Korsgadehallen på Nørrebro i København have at vide, at der er visse udtalelser, der går ud over straffelovens rammer. Det siger Socialdemokraternes integrationsordfører i Københavns borgerrepræsentation, Lars Aslan Rasmussen (S), som vil have kulturborgmester Carl Christian Ebbesen (DF) ind i sagen. Lars Aslan Rasmussen henviser til, at Taji Mustafa, der i Storbritannien repræsenterer Hizb ut-Tahrir, blandt andet har udtalt sig imod homoseksualitet og talt for et væbnet oprør mod magthavere.  »Man må som minimum forvente, at Dansk Folkepartis kulturborgmester sætter sig i forbindelse med arrangørerne og søger for, at der hverken bliver opfordret til noget ulovligt eller sagt, at homoseksuelle er det samme som at være pædofil,« siger Lars Aslan Rasmussen. Han erkender, at hverken politikere eller ordensmagten kan forhindre Taji Mustafa i at tale. Men det skal slås fast, at der er grænser.  »Det er klart en overtrædelse af straffeloven at sige, at homoseksuelle er det samme som pædofili eller opfordre muslimer til at gribe til våben, som han har gjort,« siger Lars Aslan Rasmussen. »Det skal de (Hizb ut-Tahrir, red.) have meget klar besked om, at det vil vi ikke se i offentlige lokaler.«  Lars Aslan Rasmussen rettede i sidste uge henvendelse til den københavnske kulturborgmester i forbindelse med et møde arrangeret af Den Palæstinensiske Sammenslutning, hvor to personer med anti-jødiske holdninger var inviteret. Hizb ut-Tahrir i Danmark havde i 2010 også besøg af Taji Mustafa.",
        "metadata": {
            "source": "https://www.berlingske.dk/politik/kontroversiel-muslimsk-praedikant-gaester-hizb-ut-tahrir-i-danmark",
            "image_url": "https://berlingske.bmcdn.dk/media/cache/resolve/image_x_large/image/36/363995/7822868-til-arkiv-f-hizb-ut-tahrir.jpg",
            "publication_time": "Lørdag d. 25. oktober 2014, kl. 11.18",
            "author": null,
            "related_links": [],
            "attachments": []
        }
    }
}