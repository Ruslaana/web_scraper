{
    "version": "1.0",
    "document": {
        "id": 5527,
        "title": "Buffett nærmer sig milepæl, han ikke vil nå: 100 milliarder dollar i kontanter",
        "content": "Fredag kunne Berkshire Hathaway, investeringskonglomeratet som Warren Buffet, »oraklet fra Omaha«, har stået i spidsen for i mere end fem årtier, rapportere om, at de havde mere end 100 millarder dollar stående i let omsættelige aktiver ved slutningen af andet kvartal. Det skriver det amerikanske medieBloomberg.  På den ene side peger det enorme beløb på Berkshire Hathaways evner til at tjene penge på deres investeringer, men på den anden side gør pengene ikke meget gavn på konglomeratets egen konto. Berkshire betaler nemlig ikke udbytte til sine aktionærer og køber kun sjældent egne aktier tilbage, så Buffett er på udkig efter nye steder at investere de mange penge. Men problemet er, at Buffetts liste over virksomheder, han gerne vil eje, er »meget, meget lille,« siger David Rolfe, investeringsdirektør hos Wedgewood Partners, som har aktier i Berkshire, til Bloomberg.  Det er dog ikke fordi, Buffett har holdt igen med investeringerne i den seneste tid. Så sent som juli købte Berkshire det største el-forsyningsselskab i Texas for 9 milliarder dollar, men transaktionen mangler fortsat at gå i gennem, og når det lykkes, vil det tage toppen af trykket i Buffetts skattekiste. Tidligere på året oprettede Buffett også en position i Apple Inc., og i juni købte Berkshire aktier i både det candadiske realkreditinstitut Home Capital Group Inc. og en ejendomsinvesteringsfond, skriver Bloomberg. ",
        "metadata": {
            "source": "https://www.berlingske.dk/aktier/buffett-naermer-sig-milepael-han-ikke-vil-naa-100-milliarder-dollar-i",
            "image_url": "https://berlingske.bmcdn.dk/media/cache/resolve/image_x_large/image/4/48294/18113491-home-capital-buffett.jpg",
            "publication_time": "Tirsdag d. 08. august 2017, kl. 09.35",
            "author": "Simon Valeur",
            "related_links": [],
            "attachments": []
        }
    }
}