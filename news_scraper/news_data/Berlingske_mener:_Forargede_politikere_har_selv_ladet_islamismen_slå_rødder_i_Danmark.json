{
    "version": "1.0",
    "document": {
        "id": 2597,
        "title": "Berlingske mener: Forargede politikere har selv ladet islamismen slå rødder i Danmark",
        "content": "Statslige og kommunalegodkendelser af udenlandske ægteskaber med mindreårige– i strid med loven. Kommunale medarbejdere, der hardeltaget i mæglinger i muslimske miljøer, som kører dansk politi og retsvæsen ud på et sidespor, og som har befundet sig i en lovgivningsmæssig gråzone. Kommuner, der giver muslimske forældre mulighed for at vælgesærlige kønsopdelte svømmeholdtil deres døtre. Hvad har disse sager tilfælles? De er alle eksempler på, at det offentlige understøtter udviklingen af islamiske parallelsamfund.  I løbet af de seneste dage har vi her i Berlingske både hørt justitsministeren omtale historierne om islamiske mæglinger som»stærkt bekymrende« og ligefrem »kvalmende«,mens socialministeren kalder godkendelserne af udenlandske ægteskaber med mindreårige for»bekymrende« og »på en eller anden måde« ulovlige. Da historien om kønsopdelte svømmehold var fremme i foråret, kaldte integrationsministeren det for»udansk« og »undergravende for integrationen«. Det er klart, at integration er svært. Det er noget, som alle vestlige lande med store muslimske indvandrergrupper kæmper med, og det er naturligvis ikke noget, som man bare lige løser med et fingerknips og en enkelt politisk aftale eller to. Men når det offentlige ligefrem understøtter udviklingen af muslimske parallelsamfund, så er der et meget direkte og konkret politisk medansvar, som gør ministrenes store bekymring en anelse trættende. For selvom vi i medierne gør vores arbejde og graver nye historier op, så er selve fænomenet ikke spor nyt: Vi har meget længe vidst, at muslimske parallelsamfund var under opbygning. Derfor er det ikke bare bekymrende, som ministrene siger, men fuldkommen uforståeligt og dybt uansvarligt, at det her har kunnet foregå. Hvordan kan det være, at både statslige styrelser og kommunerhar godkendt hundredvis af udenlandske ægteskaber med mindreårige siden 2017, hvor et forbud mod selvsamme ellers trådte i kraft? Ægteskaber, hvor der i flere tilfælde var tale om store aldersforskelle mellem en mindreårig pige og en voksen mand, hvilket ifølge en ekspert indikerer tvangsægteskab. Hvordan kan det være, at Aarhus Kommune og Østjyllands Politi har væretnødt til at indskærpe over for kommunens ansatte, at de »aldrig« må deltage i mæglinger, der vedrører strafferetlige forhold, og at de ikke må deltage i en »kriminel voldgift« eller i en »mægling som del af et palæstinensisk retssystem«?  Hvordan kan det være, at hele 12 danske kommuner finder det i orden at fastholde muslimske piger i en hverdag, hvor de ikke må gå til svømning med drenge? Vi har religionsfrihed i Danmark, og det skal vi naturligvis holde fast i. Men vi skal ikke fra det offentliges side understøtte islamiske levemåder, som strider imod grundlæggende danske værdier om retssikkerhed, individuelle rettigheder, ligestilling og frisind. Efter årtiers fejlslagen integration burde det være klart, at uddannelse, arbejde og fritidsaktiviteter ikke er nok. Der må og skal ske en bevægelse væk fra islamistisk levevis, fordi den ikke passer ind i vores demokratiske samfund. Enhver offentlig understøttelse af islamistisk levevis må omgående stoppe. Samtidig bør det have meget høj politisk prioritet at gøre det så let som muligt for danske muslimer at vende ryggen til fundamentalismen og så svært som muligt at holde fast i den. AMALIE LYHNE ",
        "metadata": {
            "source": "https://www.berlingske.dk/ledere/berlingske-mener-forargede-politikere-har-selv-ladet-islamismen-slaa",
            "image_url": "https://berlingske.bmcdn.dk/media/cache/resolve/image_x_large/image/184/1847296/24813836-socialminister-sophie-hstorp-andersen-er-en-af-de.jpg",
            "publication_time": "Onsdag d. 16. oktober 2024, kl. 14.43",
            "author": null,
            "related_links": [],
            "attachments": []
        }
    }
}