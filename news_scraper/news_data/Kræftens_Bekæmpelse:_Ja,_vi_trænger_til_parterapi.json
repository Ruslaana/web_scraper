{
    "version": "1.0",
    "document": {
        "id": 20397,
        "title": "Kræftens Bekæmpelse: Ja, vi trænger til parterapi",
        "content": "Engang blev Kræftens Bekæmpelses formand inviteret med, når de ledende kræftoverlæger holdt møder. Det gør han ikke mere. Engang dannede overlæge-ekspertisen og patienternes magtfulde talerør fælles front mod politikerne, når det gjaldt mangler, ventelister og utilstrækkelig teknisk kapacitet på kræftområdet. I dag er fronterne snarere vendt mod hinanden. Lederne af de seks danske kræftbehandlingscentre – fra Rigshospitalet i hovedstaden til Herlev, Odense, Vejle, Aarhus og Aalborg – er så trætte af de dårlige karakterer, Kræftens Bekæmpelse giver kræftbehandlingen i sit indsamlingsmateriale, interne information og medlemsbreve, at de i en skrivelse til organisationens hovedbestyrelse tager bladet fra munden og advarer om en \"tiltagende konflikt\". Lægerne vender sig kraftigt mod den \"systematiske nedgørelse\" af behandlingen og det onkologiske personale, som lægerne mener, at organisationen excellerer lidt for meget i. I brevet hedder det tillige: \"Vi må tage afstand fra Kræftens Bekæmpelses ledelsesstil, hvor man tilsyneladende har valgt at bruge enhver lejlighed, som byder sig, til at nedgøre kræftbehandlingen i Danmark. (…) Kræftens Bekæmpelse svigter således den opgave – som burde være en af de fornemste – at skabe tillid.\" Kræftens Bekæmpelses formand Frede Olesen erkender, at forholdet er alvorligt samspilsramt og \"trænger til parterapi\". Derfor har han nu inviteret lægerne til \"dialogmøde\" – en invitation, som han håber, lægerne vil tage imod: - Vi skal have fundet ud af, hvorfor vi er så dårlige til at tale sammen, når vi mødes. Der skal altid to til en ophidset konflikt, men det har ikke noget formål at sige, hvem der har skylden. Vi skal stå sammen, for sådan noget som manglende dialog må ikke skygge for, at vi har en fælles sag: Nemlig bedre kræftbehandling, siger Frede Olesen. Mens lægerne føler sig kritiseret i ét væk, påpeger Frede Olesen, at han så vidt muligt forsøger at dele sol og vind lige: - Det er meget svært at finde indlæg fra mig, hvor jeg ikke har rost sundhedsvæsnet først og dernæst peget på men’erne. Jeg har den største tillid til det danske sundhedsvæsen og også til kræftbehandlingen. Og jeg har ofte udtrykt vores opbakning til de forbedringer, der er sket de seneste år, siger Frede Olesen, og fortsætter: - Men der er andre områder, hvor der trænger til forbedring. Og det er så det, man mener, vi påpeger for kraftigt. Kræftens Bekæmpelse anerkender, at den \"kerne-onkologiske\" behandling herhjemme er god. Derimod kan kæden falde af, når det handler om forebyggelse, overlevelsesrater og patientens oplevelse af at have en helt, godt og velkommunikeret forløb fra start til slut. - Og det er nok der, at misforståelserne opstår. Lægerne føler sig kritiseret på kernekompetencer. Men når vi taler behandling, så ser vi på hele kæden. Det er i virkeligheden i logistikken og sammenhængen mellem afdelinger og undersøgelser, at mange patienter oplever problemer, siger Frede Olesen. Kræftens Bekæmpelse håber, at de og lægerne kan mødes senest i april til et forsoningsforsøg.",
        "metadata": {
            "source": "https://www.berlingske.dk/samfund/kraeftens-bekaempelse-ja-vi-traenger-til-parterapi",
            "image_url": "https://berlingske.bmcdn.dk/media/cache/resolve/image_x_large/image/88/882669/2361750-krftens-bekmpelse-ja-vi-trnger-til-parterapi.jpg",
            "publication_time": "Søndag d. 21. marts 2010, kl. 12.12",
            "author": "Line Tolstrup Holm",
            "related_links": [],
            "attachments": []
        }
    }
}