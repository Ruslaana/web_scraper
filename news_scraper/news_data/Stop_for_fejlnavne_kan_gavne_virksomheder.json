{
    "version": "1.0",
    "document": {
        "id": 16315,
        "title": "Stop for fejlnavne kan gavne virksomheder",
        "content": "De nye regler betyder, at man fra 1. juli permanent kan blokere sider, der udnytter stavefejl hos netbrugeren, når han søger ind på en bestemt side. Smarte netvirksomheder har i stedet lagt sig fast på de hjemmesider, der ligger tæt op ad den oprindelige. En enkelt slåfejl, og man bliver ledt over til www.tatsefejl.dk i stedet for www.tastefejl.dk. På den \"forkerte\" hjemmeside kan der hentes reklamepenge, eller virksomheder kan lokke kunderne over til sig med lignende ydelser, som den oprindelige tilbød. Danmark har siden 2005 haft regler, der gør det muligt at blokere disse \"snylter-sider\". Men de dukker hurtigt op igen. Nu bliver det muligt at blokere de falske sider en gang for alle. De bliver simpelthen blokeret permanent og kan ikke oprettes som netsider igen. - Det er banebrydende og historisk. Vi har ført en lang række sager, hvor \"typosquattere\" har udnyttet stavefejl til at misbruge klienternes varemærke. Med de nye regler kan rigtigt mange virksomheder langt om længe slippe for denne endeløse jagt mod domænepiraterne, siger Peter Gustav Olson, advokat og partner i Maqs Law Firm. De nye regler indføres af DK Hostmaster, der administrerer netadresserne i Danmark. /ritzau/",
        "metadata": {
            "source": "https://www.berlingske.dk/virksomheder/stop-for-fejlnavne-kan-gavne-virksomheder",
            "image_url": "https://berlingske.bmcdn.dk/media/cache/resolve/image_x_large/image/36/361346/2668106-pix-internetside-alm.jpg",
            "publication_time": "Onsdag d. 16. juni 2010, kl. 13.00",
            "author": null,
            "related_links": [],
            "attachments": []
        }
    }
}