{
    "version": "1.0",
    "document": {
        "id": 9338,
        "title": "Hører du efter?",
        "content": "»Alle er født med musikalske anlæg,« har hun sagt – »og alle børn kan udvikle musikalske kompetencer.« Inge Marstal har længe hørt til de klareste stemmer i dansk musikpædagogik og står i dag som en af verdens største kapaciteter på området. Hun stammer fra Esbjerg og tog eksamen på klaver fra byens musikkonservatorium kun 19 år gammel. Men hun blev hurtigt optaget af en disciplin, de færreste interesserede sig for: Øjets møde med noderne, ørernes møde med tonerne, hele den grundlæggende kontakt mellem musik og musiker. På fagsprog kaldet hørelære. Ungarn havde altid været et førende land på feltet. Inge Marstal tog kurser på Franz Lizst Akademiet i Budapest og vendte hjem som ekspert. Hun blev docent ved Vestjysk Musikkonservatorium og fik i 1988 Det Kongelige Danske Musikkonservatorium som arbejdsplads – fra 2000 som landets første professor i musikpædagogik nogensinde. Inge Marstals indsats på området er nærmest uvurderlig. Hun arbejder på nye undervisningsmetoder, har arbejdet med mennesker i alle aldersgrupper og fik et årti som lærer i hørelære ved Balletskolen. Det er også blevet til en lang række fagbøger og sangbøger: »Alle børn synger«, »Min første salmebog«, »Operasangbogen«, »Julesangbogen« og mange andre. Inge Marstal lod sig pensionere for et par år siden og »har dermed fået mere travlt end nogensinde«, som hun siger. Travlheden skyldes arbejde med en pædagogisk dvd i Holland, med endnu en fagbog i hørelære, med en bog om salmer, med foredrag og meget mere. Inge Marstal er gift med sangeren Visti Hald og har to hold tvillinger. Hvor tiden til det hele er kommet fra, vides ikke.",
        "metadata": {
            "source": "https://www.berlingske.dk/navne/hoerer-du-efter",
            "image_url": "https://berlingske.bmcdn.dk/media/cache/resolve/image_x_large/image/9/93262/8823478-08navinge-marstaljpg.jpeg",
            "publication_time": "Lørdag d. 09. maj 2015, kl. 09.00",
            "author": "Søren Schauser",
            "related_links": [],
            "attachments": []
        }
    }
}