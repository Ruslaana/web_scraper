{
    "version": "1.0",
    "document": {
        "id": 2412,
        "title": "Samtalen tog mange drejninger, da Don Ø beskrev den værste dag i sin karriere: »De oplevelser, jeg har haft, er så groteske«",
        "content": "»Husk badetøj,« skrev Flemming Østergaard, der i folkemunde er kendt som Don Ø. E-mailen tikkede ind en times tid før, Berlingskes journalist skulle interviewe ham i hans villa i Skodsborg med baghave ud til Øresund. Berlingske skulle møde Flemming Østergaard for at vende den værste dag i hans karriere – og formentlig spørge nysgerrigt ind til hans domme i både by- og landsretten, og hvad det har lært ham. Men Østergaard elsker at bade. Så meget at han hopper i Øresund seks-otte gange om dagen. Så kunne Berlingskes to udsendte da lige så godt ledsage ham i bølgen den blå på en af de daglige dukkerter. En uden tvivl venlig, men også – i hvert fald for denne journalist – atypisk besked at få fra en kilde. Desværre var badetøjet glemt derhjemme, og da vi sagde farvel, var det fortsat uvist for journalisten, om badeinvitationen var en let morsomhed eller ment reelt. Interviewet viste sig da også at blive mindst ligeså atypisk, som forsmagen havde varslet, og badeinvitationen en vittighed. Flemming Østergaards motto er, at man skal være et fæ – flittig og ærlig. Det har han lært af sin far. Hvis man er flittig, kan man klare det meste, og hvis man er ærlig, kan man altid huske, hvad man har sagt og gjort.Fold sammenLæs mereFoto: Søren Bidstrup. I stedet for svar gav de knap tre timer i Don Øs selskab en følelse af at være til bryllup hos en fjern slægtning, hvor man lytter til en bordherres fortællinger fra et langt liv. »De oplevelser, jeg har haft, er så groteske, at selv du vil tvivle på, om det er sandt, og det forstår jeg godt, men det er sandt,« siger Flemming Østergaard ad flere omgange med varierende formuleringer. Flemming Østergaard er svær at interviewe. Som journalist kan man hurtigt se sig slået ud i interviewteknikkens boksering af den kendte erhvervsmand, der med klar røst og fast greb om samtalen har en klar holdning til, hvor samtalen skal bevæge sig hen. Ligeså principfast, som han kan fremstå, ligeså vel kan han overraske, trække på skuldrene og være ligeglad med, hvad man under normale omstændigheder siger eller gør. Det er da også første gang, en journalist får lov at komme ind i privaten hos Flemming Østergaard. Hvorfor det lige præcis er mig, der får lov, får jeg først spurgt om, lige inden vi siger farvel. Flemming Østergaard figurerede i 00erne på den københavnske scene som en excentrisk forretningsmand, der nærmest kunne kalde sig »Kongen af hovedstaden«. Han var bestyrelsesformand i Parken Sport & Entertainment, selskabet bag fodboldklubben FC København. Flemming Østergaard og Jesper Grønkjær i stor omfavnelse i de blåhvide farver fra Byens Hold.Fold sammenLæs mereFoto: Nils Meilvang/Ritzau Scanpix (arkiv). Den tidligere FCK-boss vendte retningen for den københavnske fodboldklub – de vandt mesterskaber på stribe, Parkens aktiekurs slog rekorder og gik fra et fåtal af ansatte til flere tusinde, og kendte danskere valfartede til begivenheder med Don Ø for at blive set i selskab med ham. Den tidligere bestyrelsesformand har turneret rundt i hele verden og gjort forretninger, han har været plastret på forsiderne af diverse medier, primært med positive historier. Men helt klassisk så er der også en bagside af medaljen: En skattesag og sager i både by- og landsretten, der gav ham en dom påhalvandet års ubetinget fængsel, hvoraf han afsonede ni måneder, og konfiskationen af ni millioner kroner, har også fået plads i de danske medier. Derfor er Flemming Østergaard oplagt at tale med som led i en række interview med danskere i toppen af dansk erhvervsliv om deres værste dag i karrieren, og hvad de har lært af den. Dette er første artikel i serien. Flemming Østergaard er klar i mælet, da Berlingske første gang taler med ham om, hvilket nedslag i karrieren der var det værste. »Det var i 1986, da jeg blev kørt ned,« siger han over en telefonforbindelse. Jeg tænkte faktisk måske på, om du ville være interesseret i at snakke om den dom, du fik i landsretten for at opfordre til kursmanipulation, nu hvor det er så mange år siden? »Du spørger mig, hvad min værste dag er, og det er den i 86. Så må du jo stille mig et andet spørgsmål, så skal jeg nok svare. Men spørger du mig om det, så er det den,« lyder det. »En gang imellem tænker jeg, ‘bare jeg var ti år yngre, så kunne jeg gøre sådan og sådan’. For jeg glemmer tit min alder. Jeg bliver 80 næste år,« siger Flemming Østergaard.Fold sammenLæs mereFoto: Søren Bidstrup. Da vi mødes på terrassen hos Flemming Østergaard i Skodsborg, har han tænkt lidt siden. For det første er han åben for at snakke lidt om dommen i landsretten, og ved siden af iPad’en, der viser 11. etape i Tour de France, ligger en stak papirer, han senere vil vise. For det andet er der mange »værste« dage. »Når man har levet så mange år, som jeg har, så har man haft mange værste dage,« siger han. Men 1. maj 1986 blev Flemming Østergaard kørt ned. Det var en stor omvæltning for den dengang unge erhvervskomet, der stod til at overtage en formandspost i en stor amerikansk virksomhed. Flemming Østergaard havde spillet badminton med en kollega og ven en tidlig torsdag morgen. Han vandt, understreger han hurtigt. Herefter kørte han ned til slagteren i Hellerup, og i fodgængerfeltet blev han kørt ned. »Seks åbne benbrud. Jeg sad i kørestol i otte måneder, og de sagde, jeg aldrig ville komme til at gå igen. Mit liv ændrede sig SÅDAN,« siger han og knipser med fingrene. Flemming Østergaard var nødt til at forholde sig i ro og skrue ned for arbejdet, der ellers fyldte stort set alle hans vågne timer. På daværende tidspunkt var han i fuld gang med at indtage bestyrelsesposter i danske virksomheder og starte sine egne. Heriblandt Kinnarps Kontormøbler Danmark, der siden blev solgt til det svenske moderfirma og er den førende virksomhed inden for kontormøbler i Skandinavien. »Det var skrækkeligt, for jeg har altid rejst og arbejdet meget og dyrket idræt hver dag. Men jeg måtte revidere min karriere,« siger han. Man kan sætte Flemming Østergaard i kørestol. Man kan sige til ham, at han aldrig kommer til at gå igen, og at han skal holde sig i ro. Men Flemming Østergaard går sine egne veje. »Jeg trænede med en fysioterapeut seks timer om dagen, uden overdrivelse. Lægerne sagde, at jeg aldrig ville kunne bøje benet igen,« siger han, og understreger, det ikke var en besked, han tog til sig. Efter otte måneders intens genoptræning kunne benet bøjes en my. »Fysioterapeuten og jeg græd begge, da det lykkedes, og nu kan jeg bøje benet helt, kan du se,« siger han, mens han bøjer sit ben helt normalt frem og tilbage i stolen. Flemming Østergaard har tilbragt mange af sine arbejdsdage på farten – fra Danmark og ud i resten af verden. Heldigvis er han god til at arbejde både på fly og i bil. Der er ro og ingen forstyrrelser.Fold sammenLæs mereFoto: Søren Bidstrup. Hvordan var det altid at arbejde så meget og så blive slået ud af spillet, da du blev kørt ned? »Jo, men som sagt, det er jo heller ikke normalt. Min hustru driller mig ofte med, at jeg er en lækkerbisken for en psykolog. Det er jo heller ikke normalt, at jeg forlanger at genoptræne seks timer om dagen. På nogle måder er jeg jo lidt speciel.« Selvom Flemming Østergaard har mange værste dage og har mødt flere kriser af den karrieretruende slags, ser han ikke tilbage på udfordringerne med den betegnelse. »Jeg har altid haft en løsning, når det er gået skidt. Når det er rigtig kritisk, må du træde i karakter. Det er jo ikke svært, når det hele kører,« siger han. Det sker ofte i samtalen, at han starter et sted, men slutter et helt andet sted som en italesat tankestrøm, der pludselig gør beslutsomt holdt ved dansk politik. »Vi kan også diskutere SAS,« starter han en ny sætning. Og så en hurtig overflyvning over hans holdninger til psykiatrien, Ukraine og Field’s. »Vi er lidt langt ude nu,« stopper Flemming Østergaard. Vi forsøger at finde tilbage til sporet. Den dag i 1986, da Flemming Østergaard blev kørt ned. Vi går omtrent et minut, før samtalen igen dribler et nyt sted hen. Flemming Østergaard ærgrer sig over, at danskerne ikke er gode til at glæde sig over hinandens succeser. Derfor har han også turneret Danmark rundt med et foredrag om janteloven.Fold sammenLæs mereFoto: Søren Bidstrup. Fik du en anderledes tilgang til erhvervslivet efter ulykken i 1986? Flemming Østergaard kigger lidt ud i horisonten, da han hører spørgsmålet – hans tanker er et andet sted. »Jeg lærte, da jeg arbejdede internationalt, forskellen på danske og internationale bestyrelser,« siger han, og snakker videre om at være skeptisk over for politisk valgte medlemmer i bestyrelser. Sådan er det med den tidligere FCK-boss. Hans hoved er fyldt med ideer og holdninger. Han fortæller, at han ofte må stoppe bilen, når han er ude at køre, for at skrive en idé ned. Eller han vågner om natten, fordi ideerne vrimler ind. »En gang imellem tænker jeg, ‘bare jeg var ti år yngre, så kunne jeg gøre sådan og sådan’. For jeg glemmer tit min alder. Jeg bliver 80 næste år,« siger han og forklarer, at han også til tider glemmer, at han er den ældste, når han er i byen. »Jeg har altid været den yngste. Jeg var den yngste børsfuldmægtig på fondsbørsen, og når jeg i min virksomhed var ude med mine sælgere, var de nogle gange dobbelt så gamle som mig,« siger han. Han oplevede flere gange, at kunderne troede, at sælgerne var chefen – men i virkeligheden var det ham. Han griner ved tanken. Hvordan kan det være, at du ikke valgte den dag, du blev dømt for kursmanipulation som din værste dag i karrieren? »Jeg blev ikke dømt for kursmanipulation,« svarer han skarpt. »Jeg blev dømt for at have opfordret til det, men jeg blev ikke dømt for kursmanipulation.« »Men det var da også en slem dag,« siger han og kigger ned til højre, hvor han har samlet en række dokumenter, der efter hans mening er med til at vise, at det var »justitsmord«. Konkret stod der i dommen, at Østergaard havde »bemyndiget, besluttet, instrueret og tilskyndet« daværende Parken-direktør, Jørgen Glistrup, til at foretage købsordrer og handler, som fik kursen på Parken-aktien til ligge på et unormalt eller kunstigt niveau i forhold til aktiens egentlige markedsværdi. Også Glistrup erklærer sig trods dom uskyldig. Jørgen Glistrup (tv.) og Flemming Østergaard (th.) dengang de havde titlerne som henholdsvis administrerende direktør og bestyrelsesformand for Parken.Fold sammenLæs mereFoto: Mogens Flindt/Ritzau Scanpix (arkiv). Mistanken om kursmanipulation blev kendt i offentligheden som følge af omtale i pressen og en bog om sagen. I 2010 – efter seks års undersøgelse – meldte Finanstilsynet Parken til politiet. Flemming Østergaard mener fortsat, at pressens research var mangelfuld og fyldt med fejl, og retssystemet svigtede. Han blev, sammen med Jørgen Glistrup, idømt halvandet års ubetinget fængsel, som han afsonede ni måneder af. Flemming Østergaard lever ud fra en livsfilosofi om, at det ingenting nytter at se tilbage – for man kan ikke lave noget om. »Jeg forsøger altid at tænke fremad. Hvis jeg skal gå og tænke på mange af de ting, der kunne blive lavet om, så bliver man jo idiot,« siger han. Men alligevel kan tankerne godt vandre tilbage til de ni måneder, hvor han afsonede sin straf i detåbne Pension Engelsborg i Lyngby,og dommen, der fik ham derhen. »Det ville være fuldstændig tåbeligt at sige, det ikke har berørt mig. Det har berørt mig i allerhøjeste grad,« siger han. Hvad gør det ved en som menneske. Hvordan reagerede du? »Hver gang jeg finder et dokument eller en artikel fra dengang, så bliver jeg vred. For der er så mange fejl og usandheder, at det er svært for andre at forstå. Det kan frustrere mig helt enormt, at det, der hedder retfærdighed, er en by i Rusland,« siger han. I stakken af papirer, der ligger på bordet, ligger der diverse korrespondancer med advokater, journalister og politikere, som han har printet ud. Alle deler Østergaards frustration over retssystemet og dommen, men ingen har stået frem og udtrykt deres holdning offentligt. I stakken af papirer fremgår også spørgsmålet:Er der lighed for loven?Advokat Johan Schlüter blev i 2018 dømt for mandatsvig af særlig grov beskaffenhed, regnskabsmanipulation og forsøg på skyldnersvig. Han fik en betinget dom på fire år til forskel for Østergaard, der fik en ubetinget dom. »Schlüters forbrydelse var vurderet til at være mere alvorlig.Men alligevel fik han en betinget dom. Argumentet var hans høje alder og sygdom – men jeg er ældre end ham, og jeg var mere syg end ham,« slår Flemming Østergaard fast. Flere gange går han i gang med at forklare den samme historie, som han tidligere har fortalt i forskellige medier om, hvordan han ingen tillid har til retssystemet. Men han orker det faktisk ikke. I mere end halvanden måned har vi korresponderet over e-mail, telefon og sms om at mødes og snakke. Det har været svært at finde en dato. Men da vi endelig fandt en dag i kalenderen, ringede han få dage inden for at aflyse. Han havde fået betændelse i tåen. Mest af alt lød det som en undskyldning, man fyrer af overfor en gammel bekendt gymnasieven, man skulle have drukket kaffe med, men fortrød. Så kom e-mailen om, at vi kunne mødes en dag i juli. Da han åbner døren, står han i entreen med en blå, løs skjorte, shorts, og nede i Birkenstocken er hans tå helt plastret til – ikke med almindelig plaster fra Salvequick, men sådan et rigtigt »hospitalsplaster«. For Flemming Østergaard lyver ikke, slår han fast. Faktisk kan han ikke fordrage mennesker, der lyver. »Folk, der lyver – dér er jeg ishamrende kold. Jeg hilser simpelthen ikke på dem.« Flemming Østergaard har altid dyrket meget sport – næsten alle former for sport. Men ulykken i 1986 skabte en ny virkelighed for den tidligere FCK-boss. Han kunne ikke være aktiv på samme måde som tidligere.Fold sammenLæs mereFoto: Søren Bidstrup. Efter eget udsagn lever han efter to principper: Man skal være flittig og ærlig. »Hvis du er flittig, kan du klare det meste. Hvis du er ærlig, kan du altid huske, hvad du har sagt og gjort. Det har altid været mit motto. Jeg lærte det af min far,« siger han. Selvom han ser det som to positive karaktertræk, har det også været en udfordring. »Det, jeg har været igennem i landsretten, har ramt mig ekstra hårdt, fordi jeg er ærlig, jeg lyver ikke,« siger han om dommen i 2017. Hvis man er født før 2010, er det næsten urealistisk, at man ikke på den ene eller anden måde har stiftet bekendtskab med Flemming Østergaard. Udover at have prydet utallige forsider på landets dagblade og magasiner har han blandt andet med sine mange år som chef for hovedstadens fodboldhold FCK og en optræden i komedieserien »Klovn« printet sig ind i danskernes erindring. Trods Flemming Østergaards optrædener i »Klovn« under eget navn, er karakteren og scenen fiktiv. Men paralleller kan drages. Frank Hvam vil ikke smage på Don Øs fiktive barnebarns havregrynskugler, for børn er »uhygiejniske«, og med ét er Frank gået fra at være i Don Øs indercirkel til ude i kulden. »Jeg har mødt en del røvhuller,« siger Flemming Østergaard, som heller ikke er bleg for at sætte navn og ansigt på personer, der har skuffet ham gennem livet. »Der er ting, jeg aldrig tilgiver, og så taler jeg aldrig med folk igen,« siger han. Samtidig er Flemming Østergaard ked af, at der til tider har været et billede af, at han udelukkende er barsk. »Jeg kalder en spade for en spade, men jeg er et meget følsomt menneske,« siger han. »Jeg vil ikke have, at du beskriver mit hjem eller den storslåede udsigt. Jeg kender alt for godt til janteloven.« Sådan lyder beskeden over telefonen flere gange, inden vi besøger ham i Skodsborg. Det er næppe til nogens overraskelse, at Flemming Østergaard ikke ligefrem bor i et etplanshus i Vestjylland, men derimod et fint hus i Skodsborg, hvor han har boet i 26 år. Som han selv siger, kender han alt for godt til janteloven, og det er en af de ting, han foragter mest ved Danmark. »Jeg kan ikke forstå, hvorfor man ikke kan glæde sig over andres succes. Det har jeg aldrig forstået,« siger han. Han pointerer, at USA har mange fejl, men en af de ting, der kører for dem, det er, at de glæder sig over andres succes. Han forklarer en lille »vittighedstegning«, der manifesterer forskellen: Der er to billeder. På det ene står en mand i »pisregnvejr« med en paraply på Fifth Avenue i New York, og en Mercedes suser forbi. I taleboblen står der: »Hvis jeg nu arbejder stenhårdt, så kan jeg køre sådan en.« På det andet billede ser du nøjagtig samme tegning, bare på Vesterbrogade i København, og så er taleboblen ændret: »Det er sikkert en firmabil, eller også er det en skattesnyder.« FCK-fans har samlet sig ved Ramblaen onsdag den 20. oktober 2010 inden Champions League-kampen mod Barcelona på Camp Nou – med Flemming Østergaard i midten.Fold sammenLæs mereFoto: Claus Bech/Ritzau Scanpix (arkiv). Det er ikke et flatterende billede af danskerne. Flemming Østergaard mener, at vi skal lære at tænke helt anderledes. »Jeg kender en, der lige har købt en bil til 2,8 millioner kroner. I stedet for at være misundelig, så giv ham et kys på panden og sig ‘jeg elsker dig, din store idiot, du har lige betalt 1,8 millioner i skat’.« Hvordan kan det så være, jeg ikke må beskrive, hvordan du bor? »Det kan lyde blæret, og jeg orker det bare ikke,« siger Flemming Østergaard. Efter knap tre timer, hvor vi har talt om alt fra SAS, psykiatri, retssystemet, janteloven til det at blive gammel, følger han os ud. Flemming Østergaard har haft mange værste dage gennem livet, og han har aldrig været bleg for at stille op til pressen og fortælle om dem – heller ikke denne gang. Mange af de ting, vi har talt om, har han fortalt før. Men det var første gang, en journalist kom ind i privaten til et besøg hos den tidligere FCK-boss, der lige så stille trækker sig fra den danske erhvervsscene. Hvorfor sagde du ja til, at jeg måtte komme, når du aldrig før har haft en journalist på besøg? »Du ringede,« svarer han. Han gør klart, at han har undersøgt mig. Søgt mig frem på nettet og snakket med folk, der kunne sige god for mig. Hvem, der har søgt mig frem, vides ikke. Hvor Flemming Østergaard slutter, og hvor Don Ø starter, er også tæt på umuligt at sige. Overlappet finder man måske i de sidste ord på interviewbåndet: »For helvede et sjovt liv, jeg trods alt har haft.« Her ses Flemming Østergaard, da han fortsat var FCKs bestyrelsesformand, nyde en stille mesterskabsøl efter en FCK-sejr over Silkeborg IF.Fold sammenLæs mereFoto: Mogens Flindt/Ritzau Scanpix (arkiv). FAKTASerie: Min værste dagEt job i toppen af erhvervslivet indebærer en risiko for at støde ind i en stor krise. Berlingske har talt med en række danskere i toppen af dansk erhvervsliv om deres værste dag i karrieren, og hvad de har lært af den. Dette er første artikel i serien.FOLD UD Et job i toppen af erhvervslivet indebærer en risiko for at støde ind i en stor krise. Berlingske har talt med en række danskere i toppen af dansk erhvervsliv om deres værste dag i karrieren, og hvad de har lært af den. Dette er første artikel i serien.",
        "metadata": {
            "source": "https://www.berlingske.dk/business/samtalen-tog-mange-drejninger-da-don-oe-beskrev-den-vaerste-dag-i-sin",
            "image_url": "https://berlingske.bmcdn.dk/media/cache/resolve/image_x_large/image/157/1575074/24159141-flemming.jpg",
            "publication_time": "Lørdag d. 30. juli 2022, kl. 07.11",
            "author": "Katrine Mengel",
            "related_links": [],
            "attachments": []
        }
    }
}