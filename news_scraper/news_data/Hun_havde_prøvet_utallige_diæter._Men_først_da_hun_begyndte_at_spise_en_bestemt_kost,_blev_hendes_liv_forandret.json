{
    "version": "1.0",
    "document": {
        "id": 784,
        "title": "Hun havde prøvet utallige diæter. Men først da hun begyndte at spise en bestemt kost, blev hendes liv forandret",
        "content": "Da lægen opfordrede Grete Heslou til at trappe op på sin blodtrykssænkende medicin, sagde hun stop. Hun havde i forvejen taget medicin for blodtrykket i årevis, og på grund af bivirkninger ville hun ikke fylde sig med mere. Derfor besluttede hun sig for at tage sagen i egen hånd og kigge sin livsstil kritisk efter i sømmene. Godt 11 måneder senere var hun fuldstændig medicinfri. Grete Heslou er 66 år og en af de mange mennesker, der har oplevet, hvilken effekt den såkaldte middelhavskost kan have. »Jeg læste om den her kostretning for omkring to år siden, og den består af nogle principper, jeg var meget tiltrukket af. Så jeg besluttede at forsøge at leve efter dem, og det viste sig at være en fantastisk beslutning,« siger Grete Heslou. Ikke nok med at hun efter 11 måneder havde et normalt blodtryk og ikke længere behøvede at tage medicin – hun tabte sig også ti kilo, og energien og livskvaliteten blev markant forbedret. Flere store studier viser, at middelhavskosten kan mindske risikoen for hjerte-kar-sygdomme og forlænge levetiden. Det er en af grundene til, at Grete Heslou begyndte at spise efter den.Fold sammenLæs mereFoto: Niels Ahlmann Olesen.  Middelhavskosten betegner den mad, landene omkring Middelhavet traditionelt har spist. Det er den kostretning, der har størst videnskabelig evidens bag sig, og den er særligt effektiv til at forebygge hjerte-kar-sygdomme og forlænge levetiden, hvilketBerlingske for nylig har beskrevet. »Den er blevet studeret i adskillige store observationsstudier, randomiserede kontrollerede forsøg og metaanalyser. Og der er ingen tvivl om, at den her kost kan fremme sundheden,« har Berit Heitmann, der er klinisk professor på Institut for Folkesundhedsvidenskab ved Københavns Universitet og forskningschef på Parker Instituttet på Frederiksberg Hospital,for nylig fortalt til Berlingske. Middelhavskosten består af otte konkrete kostprincipper: De principper har gjort en stor forskel i Grete Heslous liv. »Jeg har prøvet alle mulige diæter, som kun har virket i kort tid, eller som jeg ikke har kunnet holde mig til på sigt,« siger Grete Heslou. »Men det her er ikke en diæt. Det er en måde at spise på, som passer godt ind i en normal hverdag. Jeg kan også godt lide, at den er så videnskabeligt underbygget, som den er. Og så smager den slags mad bare supergodt, og det ser lækkert ud med alle farverne på tallerkenen.« Det var især farverne på de mange grøntsager og frugter, der tiltrak Grete Heslou. Hun spiser ofte med øjnene, fortæller hun. Men også fisk og olivenolie tiltrak hende.Fold sammenLæs mereFoto: Niels Ahlmann Olesen.  Helt konkret har Grete Heslou skåret ned på sit kødforbrug og spiser i dag maksimalt 350 gram rødt kød om ugen. Til gengæld spiser hun masser af kylling og bælgfrugter for at få ekstra proteiner. Derudover har hun særligt fokus på at få masser af fisk og olivenolie i sin kost. »Jeg spiser fisk eller skaldyr hver eneste dag,« siger hun. »Måske får jeg en sildemad til frokost, eller også har jeg rejer eller laks i min aftensmad. Når jeg hver søndag planlægger, hvad jeg skal spise i løbet af ugen, tænker jeg meget over, hvordan jeg får fisk hver dag.« Olivenolie »pøser« hun ud over salater og flere af retterne. Det er hendes primære form for dressing og fedtstof. Olien har nemlig en række sundhedsfremmende effekter, der kan forbedre kolesteroltallet, sænke blodtrykket og fjerne inflammation i kroppen, hvilket Berlingske også har beskrevet for nylig. Når Grete Heslou spiser pasta og brød, er det altid fuldkorn. Og for at sikre sig, at hun får nok frugt og grønt, laver hun en grøntsags- og frugtsmoothie hver morgen. Hun kan dog stadig finde på at spise sukker og andet, der ikke forbindes med en sund kost. Det handler nemlig om balance, mængder, og hvor ofte man spiser. »Jeg er stor fortaler for, at der ikke er noget, der er usundt, så længe det indtages i moderate mængder – ligesom man gerne må drikke rødvin i moderate mængder i middelhavskosten,« siger Grete Heslou og fortsætter: »I stedet for at fokusere på det usunde har jeg fokuseret på skridt for skridt at få flere af de her principper fra middelhavskosten ind i min hverdag, og det har automatisk gjort, at mere af det usunde er røget ud.« Grete Heslou spiser kun den bedste form for olivenolie: ekstra jomfru olivenolie. Det er dyrt, »men det er en Tesla også, og sådan en har jeg ikke«, siger hun.Fold sammenLæs mereFoto: Niels Ahlmann Olesen.  Grete Heslous erfaring med at ændre sine kostvaner bruger hun i dag i sit arbejde. Hun har uddannet sig til kostvejleder og vanecoach og arbejder med at vejlede andre i at få succes med en livsstilsændring. Hendes bedste råd er at følge en såkaldt fireugersmodel. En model, hun også selv brugte, da hun efter lægebesøget besluttede sig for at ændre sine kostvaner. »Først bør man finde ud af, hvor de lavesthængende frugter er,« siger Grete Heslou. »Måske er det at få mere olivenolie ind i kosten og udskifte nogle af sine dressinger med en dressing, der er lavet på olivenolie.« Det bør være det eneste fokus i de første fire uger af kostændringen, forklarer hun. Hvis man fokuserer på flere ting på én gang, er der større sandsynlighed for, at det bliver en for stor mundfuld, og at man derfor fejler. »Efter fire uger kan man forsøge sig med næste skridt. Måske er det at skifte hvidt brød ud med fuldkornsbrød. Det gør man så i fire uger. Derefter kan det være at fylde halvdelen af tallerkenen med grøntsager hver aften,« siger Grete Heslou. Hun pointerer, at en livsstilsændring ikke sker fra den ene dag til den anden. »Det kræver tålmodighed, og det tager tid at ændre sine kostvaner. Og så skal man huske at tilgive sig selv, hvis man ikke holder sig til det altid. Så prøver man bare igen dagen efter,« siger Grete Heslou. »Det er i hvert fald sådan, jeg selv har gjort, og det har virket. Jeg har fået det meget bedre i dag.« FAKTASådan spiser du efter middelhavskosten1. Masser af grøntsager, frugt og bælgfrugterHverdagens måltider bør være rige på bladgrønt, tomater, peberfrugter, aubergine, squash, løg og så videre.Bælgfrugter (linser, kikærter, bønner) bruges ofte som proteinkilde.Frugt spises som dessert eller snacks i stedet for sukkerholdige alternativer.2. Fuldkorn frem for raffinerede kornprodukterMiddelhavskosten indeholder fuldkornsbrød, pasta, ris, bulgur og quinoa, som har et højere fiberindhold end raffinerede kornprodukter.3. Sunde fedtstoffer – især olivenolieEkstra jomfru olivenolie er den primære fedtkilde og bruges til madlavning og dressing.Nødder, frø og avocado er også vigtige kilder til sunde fedtstoffer.Smør og margarine undgås eller bruges sjældent.4. Fisk og skaldyr flere gange om ugenFed fisk som laks, sardiner, makrel og tun er vigtige kilder til omega-3-fedtsyrer.Skaldyr som rejer, blæksprutter og muslinger spises også ofte.5. Begrænset mængde rødt kød – mere fjerkræ og planteproteinRødt kød (okse, svin, lam) spises kun lejlighedsvis.Fjerkræ som kylling og kalkun er et bedre valg.Bælgfrugter og nødder bruges ofte som proteinkilde i stedet for kød.6. Mælkeprodukter i moderate mængderGræsk yoghurt, feta, parmesan og andre fermenterede oste spises i små mængder.Mælk og smør bruges sjældent.7. Begrænset mængde sukker og forarbejdede fødevarerHvidt sukker, sodavand, slik og færdigretter undgås eller spises kun sjældent.Dessert består ofte af frisk frugt, nødder eller mørk chokolade.8. Vin i moderate mængderRødvin kan nydes i moderate mængder, typisk et glas om dagen til måltiderneOverforbrug af alkohol undgås.To ekstra principper, der også er en del af middelhavskosten:9. Fokus på måltidskultur og nydelseMåltider nydes i et roligt tempo sammen med familie og venner.Middelhavskosten handler ikke kun om mad, men også om en afslappet livsstil med balance og nydelse.10. Aktiv livsstilRegelmæssig fysisk aktivitet er en naturlig del af hverdagen, for eksempel gåture, cykling, havearbejde og dans.FOLD UD 1. Masser af grøntsager, frugt og bælgfrugter 2. Fuldkorn frem for raffinerede kornprodukter 3. Sunde fedtstoffer – især olivenolie 4. Fisk og skaldyr flere gange om ugen 5. Begrænset mængde rødt kød – mere fjerkræ og planteprotein 6. Mælkeprodukter i moderate mængder 7. Begrænset mængde sukker og forarbejdede fødevarer 8. Vin i moderate mængder To ekstra principper, der også er en del af middelhavskosten: 9. Fokus på måltidskultur og nydelse 10. Aktiv livsstil FAKTADe troværdige kostretningerEt utal af diæter lover vægttab og lavere risiko for sygdomme.Men hvad er der reelt videnskabeligt belæg for?Berlingske beskriver i en artikelserie de tre kostretninger, der er størst videnskabelig evidens for:middelhavskostennordisk kostvegetarisk kost.FOLD UD Et utal af diæter lover vægttab og lavere risiko for sygdomme. Men hvad er der reelt videnskabeligt belæg for? Berlingske beskriver i en artikelserie de tre kostretninger, der er størst videnskabelig evidens for: ",
        "metadata": {
            "source": "https://www.berlingske.dk/vores-liv/hun-havde-proevet-utallige-diaeter-men-foerst-da-hun-begyndte-at-spise",
            "image_url": "https://berlingske.bmcdn.dk/media/cache/resolve/image_x_large_vertical/image/189/1898421/24907216-middelhavskosten-er-den-mest-velundersgte-kostret.jpg",
            "publication_time": "Onsdag d. 12. marts 2025, kl. 10.01",
            "author": "Julie Dalgas",
            "related_links": [],
            "attachments": []
        }
    }
}