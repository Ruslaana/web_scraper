{
    "version": "1.0",
    "document": {
        "id": 18546,
        "title": "Jacques Blum er død",
        "content": "Mosaisk Troessamfunds tidligere talsmand Jacques Blum er død. Jacques Blum blev født i Sverige i 1945 som statsløs flygtning. Hans forældre var jødiske flygtninge, der var reddet fra nazisternes dødsgreb i 1939 ved som nogle af de få at have held til at flygte fra Tyskland. Som baby kom han derefter til Danmark og blev som 18-årig dansk statsborger. Han blev opdraget i et religiøst hjem, som han gjorde oprør imod. Han blev uddannet som kultursociolog, og han blev et kendt navn, da hans undersøgelse \"Dansk og/eller jøde\", som var en undersøgelse om den jødiske minoritets identiteter, blev udsendt i 1973. Han var ansat på både København Universitet, Roskilde Universitet og bl.a. Lunds Universitet. I en periode var Jacques Blum formand for Mosaisk Troessamfund og tog sig siden af menighedens sikkerhedsspørgsmål. Han var en central person i forbindelse med en række dybt alvorlige situationer som f.eks. i 2002, da den ekstreme islamistiske organisation Hizb-ut-Tahrir opfordrede til drab på jøder. Jacques Blum gik offensivt i rette med Københavns politiserende domprovst, Anders Gadegaard, der havde brugt bibelske kildesteder, barnemordet i Betlehem, for at angribe Israels politik. Som offentligt kendt person og aktiv i debatter om Israel og jøder blev Jacques Blum udsat for en række dødstrusler. Jacques Blum var ikke nogen fidel person, der leflede for popularitet. Han havde sine meningers mod, en ironisk grundtone og altid klar til debat og klare holdninger. Han redigerede i de sidste 5 år sammen med sin hustru Eva Bøggild det jødiske kulturtidsskrift Goldberg med stor dygtighed. Tidsskriftet henvendte sig ikke blot til danske jøder, men til et bredt publikum med interesse for jødisk kultur og historie. Jacques Blum blev 67 år gammel.",
        "metadata": {
            "source": "https://www.berlingske.dk/samfund/jacques-blum-er-doed",
            "image_url": "https://berlingske.bmcdn.dk/media/cache/resolve/image_x_large_vertical/image/67/673939/4935212-jacques-blum.jpg",
            "publication_time": "Mandag d. 05. marts 2012, kl. 09.31",
            "author": "Bent Blüdnikow",
            "related_links": [],
            "attachments": []
        }
    }
}