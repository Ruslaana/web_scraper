{
    "version": "1.0",
    "document": {
        "id": 19638,
        "title": "Alt for meget og ikke til at holde ud. Men succesprogrammet udnytter én bestemt menneskelig svaghed",
        "content": "Jeg ved simpelt hen ikke lige, hvad det er, der ramte mig. TV 2 har lanceret et nyt underholdningsprogram, der vises lørdag aften klokken 20. Der, hvor familierne traditionelt samles foran fjernsynet for at stoppe slik i afløbet og harmløs underholdning i øjnene – af en eller anden grund har tv-stationerne gennem mange år besluttet os for, at det, der vises i såkaldt 'bedste sendetid' helst skal være noget, der kvæler tiden. Lørdag aften hverken kan eller vil vi tænke. Er »Hvem holder masken?«, som programmet hedder, det værste, jeg nogensinde har set? Er det simpelt hen i al sin larmende primitivitet et hidtil rystende lavpunkt i tossekassen? Selve ideen er jo rædselsfuld. Nogle opmærksomhedsliderlige kendte klæder sig ud som såkaldte maskerede sangere – i aftenens udsendelse for eksempel som deres nye aliasser »Søstjerne« eller »Æggemad« – og konkurrerer formummet med hinanden om publikums gunst i en række gumpetunge dueloptrædender. Tilsat en ordentlig dosis autotune. Æstetikken er kulørttosset, kostumerne vanvittige. Som befandt vi os i Ramasjangland på svampe. Rigtigt gættet: Konceptet er koreansk, hedder »Miseuteori Eumaksyo Bongmyeon-gawang« og ser også sådan ud i al sin popukulturelle, vulgære formegethed. Den, publikum dømmer ude efter aftenens indsats, bliver tvunget til at forlade programmet og afsløre den identitet, et opskruet og højrøstet detektivpanel undervejs har forsøgt at gætte vildt og voldsomt på baggrund af en række ledetråde. Er det Helle Thorning? Søs Egelind? En eller anden håndboldpige?Frederik Cilius, Peter Frödin, Mille Dinesen og Sofie Jo Kaufmanas er helt høje på sig selv og sat til i den grad at overspille, mens de overøser de middelmådige, mildest talt kedelige, men samtidig højst mærkværdige sceneshows med kælen, eksalteret ros og stående ovationer. »Detektiverne«: Frederik Cilius, Sofie Jo Kaufmanas, Peter Frödin og Mille Dinesen underspiller ikke ligefrem deres begejstring for det hele.Fold sammenLæs mereFoto: TV 2 / Nicolas Tobias Folsgaard . Det hele holdt sammen af værten Ibi Støving, som taler som en tegnefilm, der er helt oppe i diskanten, og afslører et vokabularium som en fireårigs, hvor tillægsordet »fantastisk« synes at være det eneste, der lige ligger på tungen. Så godt, så skidt. Men samtidig er jeg altså nødt til at spørge – og også spørge mig selv: Er det hele i virkeligheden genialt? Man kan i hvert fald konstatere, at showet på relativt kort tid er gået direkte ind på listen over de mest sete programmer herhjemme. Det ligger og puster velafprøvede koncepter som»Den store bagdyst«og»Vild med dans«lige i nakken. Formatet er solgt til stort set hele verden. Jeg kan ikke se andet forklaring, end at det i al sin primitivitet har en ingrediens, man aldrig skal undervurdere: Den menneskelige nysgerrighed. »Hvem holder masken?« er ganske enkelt systemsat clickbait for fjernsyn. Man er jo for hele hule Holmbladsgade nødt til at se videre, fordi man ikke kan tåle ikke at vide, om det er Hanne Boel eller Pernille Rosendahl eller Lotte Heise eller en helt fjerde, der gemmer sig inde i »Dådyr«. Man kan mene, hvad man vil. Og jeg ved godt, hvad jeg mener. Men fascinationskraften, hvor lavpandet den end er, er til at få øje på. Jeg ved næsten ikke, hvad der er det værste. At føle, at jeg lige har spildt endnu en halv time af mit liv, jeg kunne have brugt på at sidde og kigge ned i min mobiltelefon? Eller i den grad at være blevet afsløret i mine mest spartanske instinkter. Hvem sagde demaskeret?",
        "metadata": {
            "source": "https://www.berlingske.dk/kultur/alt-for-meget-og-ikke-til-at-holde-ud-men-succesprogrammet-udnytter-en",
            "image_url": "https://berlingske.bmcdn.dk/media/cache/resolve/image_x_large/image/148/1489224/23933986-bmr.jpg",
            "publication_time": "Lørdag d. 27. november 2021, kl. 20.30",
            "author": "Jakob Steen Olsen",
            "related_links": [],
            "attachments": []
        }
    }
}