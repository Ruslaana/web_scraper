{
    "version": "1.0",
    "document": {
        "id": 15249,
        "title": "Ufarligt håndværk",
        "content": "Han synger godt, Steffen Westmark. Der er en ukrukket, naturlig klang i forsangeren fra The Blue Vans vokal. Lidt John Mayer med et snert Jeff Buckley. Men man savner bare lidt skrig, skrål og bid i Westmarks nye soloudspil »Deserter«, der er rippet for The Blue Vans direkte rock n’ roll-stil og afslører et mere afdæmpet og poppet udtryk. Allerede i første skæring fornemmer man, hvordan Westmark prøver at ramme mainstream-stilen med akustisk guitar og en kærlighedssang. Og da der så kommer både piano og strygere på i »Monkey Cup (We´re Running Away)« er der ikke nogen vej tilbage. Vi skal helt frem til afslutningen på albummets ottende nummer »Wait for Grace«, hvor Westmark vokalmæssigt får følgeskab af Anna Brøndsted fra Our Broken Gardens. Det lyder lidt af noget svulstigt, storladent og energisk. Et flot nummer, der skiller sig ud og står som albummets absolut bedste. Generelt set mangler »Deserter« nogle flere af den slags udskejelser og stilskift. Det hele emmer af solidt håndværk og gode intentioner, men Westmark bør risikere noget mere og tage nogle flere chancer, hvis han vil andet end at lave et solidt soundtrack til søndag eftermiddag på langs på sofaen. Hvem:S. WestmarkHvad:»Deserter« Playground Music",
        "metadata": {
            "source": "https://www.berlingske.dk/musikanmeldelser/ufarligt-haandvaerk",
            "image_url": "https://berlingske.bmcdn.dk/media/cache/resolve/image_x_large/image/54/542232/6759568-westmark.jpeg",
            "publication_time": "Onsdag d. 28. august 2013, kl. 22.30",
            "author": "Lars Rix",
            "related_links": [],
            "attachments": []
        }
    }
}