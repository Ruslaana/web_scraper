{
    "version": "1.0",
    "document": {
        "id": 8696,
        "title": "Tidligere anbragt i direkte appel til Mette Frederiksen: Der dør nogle af os hver eneste måned – hvor er vores erstatning?",
        "content": "Kære statsminister Mette Frederiksen. Jeg skriver dette til dig nu, fordi skylden og skammen – efter »store undskyldningsdag« på Marienborg i 2019, hvor det officielle Danmark via din stemme gav alle os misbrugte og mishandlede børnehjemsbørn en officiel undskyldning – skulle lette fra vores skuldre. Det skete bare ikke. Siden da er der, som jeg forudsagde direkte på DR TV, stort set ikke sket mere. Det var en rørende dag under stor pressebevågenhed og med utrolig mange hyggelige gensyn med tidligere kammerater. Jo forresten, pludselig fik Godhavnsdrengene, altså de mænd, der tilfældigvis havde boet på netop den institution i Tisvilde, 45 mænd i alt, en erstatning hver på 300.000 danske kroner. Så langt så godt. For dem altså. Den erstatning fik de, blot fordi de havde boet på netop dette specifikke drengehjem, der sådan set hverken var værre eller bedre end mange andre frygtelige opholdssteder. De fik den, fordi de kunne bekræfte hinandens historier. Herefter gik alt igen i stå. Personligt går jeg og tre andre kammerater fra Børnehjemmene Godthåb på det fine Frederiksberg stadig og venter på at få fri proces til at føre sag mod staten Danmark for et kæmpe omsorgssvigt og mangel på efterværn. Vi har netop fået afvist vores krav om godtgørelse af Social- og Ældreministeriet. Mit spørgsmål til dig, statsminister, er derfor nu: Bør vi andre, og ikke blot de Godhavns-anbragte, ikke være lige så berettigede til at få en erstatning? I så fald helst mens vi stadig er i live? Der dør nogle af os hver eneste måned. Hvert eneste år, Mette Frederiksen. Det er sandheden. Jeg selv har været anbragt 13 steder i mine første 18 leveår. Fra tre måneder og op til fem år. Børns Vilkårs advokat, Mads Pramming, udtalte i et stort tv-interview efter Marienborg-mødet, at han bestemt mente, at alle der havde været anbragt på et af de 18 steder, der er nævnt i bogen »Godhavnsrapporten«, burde få erstatning. Jeg selv har været anbragt på tre af de i rapporten nævnte 18 institutioner, og bare et enkelt af mine mange seksuelle overgreb er beskrevet i »Godhavnsrapporten« på siderne 211-213. Nu ved jeg ikke, om dette lille nødråb eller appel, om du vil, på nogen måde vil eller kan bidrage til, at vi kan få en afgørelse, en erstatning og en endelig afslutning på det tankemylder og den skyld og skam, der nu for mit personlige vedkommende har varet i hele 65 år. Jeg er født i 1948, og der er ikke gået en dag siden mit 10. leveår, hvor jeg ikke har tænkt på de uhyrligheder, jeg er blevet udsat for, eller fortalt om dem til alle, der gad lytte. Jeg skriver om det. Jeg holder foredrag for piger og drenge på heldagsskoler, for gamle vågekoner, i pensionistklubber, i pressen og på tv. Hvert eneste år til Folkemødet her i Allinge tager jeg en selfie med dig, Mette Frederiksen, og vi får en kort snak, hvor du nok så venligt spørger til, om der er noget nyt. Men nej, det er der desværre ikke. Staten bør i min optik udbetale erstatninger til alle involverede på lige fod. Man kan da ikke bare påbegynde udbetalingerne og så pludselig stoppe et helt tilfældigt sted. Jeg håber og tror, ​​at du forstår min frustration. Det er ikke retfærdigt på nogen måde, at det kun er elever fra et bestemt drengehjem, der får erstatning. Det skriger til himlen af ​​uretfærdighed, og vi føler os forbigået, overset og endnu engang glemt. Danny Christensen er pensioneret scenetekniker fra Det Kongelige Teater. Han er tidligere anbragt uden for hjemmet i alt 13 gange og har været under børneværnet indtil han var 18 år",
        "metadata": {
            "source": "https://www.berlingske.dk/kommentarer/tidligere-anbragt-i-direkte-appel-til-mette-frederiksen-der-doer-nogle",
            "image_url": null,
            "publication_time": "Torsdag d. 12. oktober 2023, kl. 19.20",
            "author": null,
            "related_links": [],
            "attachments": []
        }
    }
}