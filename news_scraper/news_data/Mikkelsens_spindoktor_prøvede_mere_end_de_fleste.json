{
    "version": "1.0",
    "document": {
        "id": 20564,
        "title": "Mikkelsens spindoktor prøvede mere end de fleste",
        "content": "- Finn var altid ekstremt energisk, fuld af gode ideer. Altid positiv over for andre og havde altid et smil på læben. Han kunne tale i telefon i timevis, eller midt under hårdt arbejdspres siddende i stolen foran mit skrivebord fortælle sjove parti eller journalistiske anekdoter fra 'gamle' dage - så vi skraldgrinede sammen. Sådan beskriver økonomi- og erhvervsminister  Brian Mikkelsen (K) sin spindoktor og nære ven, Finn Möbius,der blev dræbt i en voldsom trafikulykke i fredagsnær sit hjem i Jerslev. De to har kendt hinanden i mange år, idet Finn Möbius tidligere har været ansat i Den Konservative Pressetjeneste og i øvrigt er folketingskandidat for partiet i Køge-kredsen. Mindeordenepå Facebookvirker rammende for den 49-årige spindoktors liv. Finn Möbius var tydeligvis ikke bange for at søge mange nye og anderledes udfordringer. Det er vel de færreste spindoktorer på Slotsholmen, der kan kalde sig tidligere barejer og folketingskandidat. Men sådan var Finn Möbius. Siden han som 24-årig i 1986 blev færdiguddannet som journalist fra Danmarks Journalisthøjskole, har han bestredet et hav af stillinger som alt lige fra klassisk nyhedsjournalist til selvstændig kommunikationsrådgiver og redaktør for to gadget-hjemmesider.  Men Finn Möbius’ karriere toppede i januar, da han blev lokket over i Økonomi- og Erhvervsministeriet af sin gamle ven Brian Mikkelsen fra Det Konservative Folkeparti. Her havde topministeren i løbet af få måneder sagt farvel til to spindoktorer. Finn Möbius kom da også først på prøve i en måned, men han blev hurtigt ansat på normale vilkår efter et vellykket samarbejde. Springet over i den konservative topministers forkontor var noget af et skifte for Finn Möbius, der kom fra en stilling som chefredaktør på magasinet DIGITALT og Forbrugerlelektronik.dk. Det var dog ikke første gang, at den vestsjællandske journalist skulle spille bold med konservative politikere. Fra 1987 og fire år frem var Finn Möbius ansat i De Konservatives Pressetjeneste under partiets storhedstid med 38 mandater i Folketinget og et solidt tag i regeringsmagten. Det var også her at Finn Möbius lærte sin senere arbejdsgiver Brian Mikkelsen at kende. Men efter fire år på Christiansborg søgte den unge journalist nye udfordringer. Inden tamilsagen for alvor begyndte at rulle, rykkede Finn Möbius videre til søndagsavisen og senere kommunikationsbranchen, hvor han blandt andet fik erfaring med lobbyisme. Efter at have forsøgt sig med sit eget PR-bureau vendte Finn Möbius tilbage til Søndagsavisen i 2000, hvor han i fire år var udlandsredaktør på landets største avis. Men i 2004 fik Finn Möbius nok af journalist- og kommunikationsbranchen. Skrivebordet blev skiftet ud med en bardisk og grønne flasker, da Finn Möbius åbnede landets første og vistnok eneste tyske vinbar, Bei Möbius. Det tyske vineventyr blev desværre en kort fornøjelse. Efter ét år måtte vinentusiasten dreje nøglen om, og han vendte tilbage til journalistbranchen som redaktør på to internetmagasiner, samtidigt med han drev sit eget kommunikationsbureau. I løbet af det sidste år kunne Køges borgere ofte møde ind i den travle journalist rundt omkring i byens gader, hvor Finn Möbius gjorde reklame for sit folketingskandidatur i kredsen. - Finn's replik da han sagde farvel til mig onsdag aften var, at han glædede sig til at få mere tid til vores fælles projekter i weekenden, hvor han bl.a. forberedte dagens mange grundlovsmøder. SMS'erne og mailsene væltede da også ind torsdag og fredag. Og pludselig stoppede de. Fredag mistede vi et stort menneske, skriver Brian Mikkelsenpå Facebook. Finn Möbius efterlader sig sin hustru Helle.",
        "metadata": {
            "source": "https://www.berlingske.dk/politik/mikkelsens-spindoktor-proevede-mere-end-de-fleste",
            "image_url": "https://berlingske.bmcdn.dk/media/cache/resolve/image_x_large/image/97/977123/4132104-finn-mbius.jpg",
            "publication_time": "Mandag d. 06. juni 2011, kl. 10.52",
            "author": "David Tarp",
            "related_links": [],
            "attachments": []
        }
    }
}