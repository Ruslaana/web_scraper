{
    "version": "1.0",
    "document": {
        "id": 6291,
        "title": "Porsche og Mercedes står til milliardsmæld med ny straftold på biler",
        "content": "De to tyske bilgiganter Porsche og Mercedes-Benz står til at få et ticifret milliardsmæld og blive hårdest ramt af den straftold på 25 procent, som USA fra 3. april indfører på alle importerede biler. Porsche og Mercedes-Benz risikerer at miste salg for 3,4 milliarder euro, svarende til 25,4 milliarder kroner, viser beregninger, som nyhedsbureauet Bloomberg har foretaget. Det svarer til omkring en fjerdedel af de to giganters forventede overskud for 2026. Straftolden blev indførtpr. dekret af præsident Donald Trumponsdag aften, dansk tid, og vil ramme samtlige biler, der importeres i USA. I løbet af maj vil der også lande straftold på alle bildele og -komponenter som motorer, gearkasser m.m. Ifølge tal fra det amerikanske handelsministerium importerede USA i 2024 bilerfra Tysklandfor 24,8 milliarder dollar (171,5 milliarder kroner). Det svarer til 446.566 biler. Slovakiet havde en eksport for 6,2 milliarder dollar (93.301 biler), Sverige på 3,9 milliarder dollar (87.707 biler), Italien på 3,3 milliarder dollar (27.649 biler) og Østrig på 1,8 milliarder dollar (21.870 biler). Straftolden vil landeoven i den almindelige bilpris og er altså noget, som amerikanske forbrugere skal betale, hvis de køber de europæiske produkter. Både europæiske og asiatiske bilproducenter har gennem de seneste ugerfremskyndet transporten af færdige biler til USAfor at få dem ind i landet, inden straftolden – som længe har været ventet – måtte træde i kraft. De europæiske bilproducenters aktier dykkede betydeligt, da børserne i Europa åbnede torsdag morgen. Porsche faldt således fem procent på børsen i Frankfurt, mens Mercedes' aktiekurs dykkede med 5,2 procent og BMWs med 4,9 procent. Volkswagen, som er Europas største og verdens næststørste bilproducent, og som også ejer mærker som Audi og Lamborghini, faldt med 4,3 procent, mens Aston Martin på børsen i London mistede 8,9 procent i værdi. På de asiatiske børser var bilproducenterne her også de hårdest ramte. Her har blandt andet japanske Toyota, der er verdens største bilproducent, hjemme. Straftolden på 25 procent på importerede biler kommer oven i den straftold på 25 procent, som USA allerede har lagt på stål og aluminium, samt straftolden, som har ramt Mexico, Canada og Kina. USA importerede ifølge nyhedsbureauet Reuters i 2024 bilprodukter for i alt 474 milliarder dollar (3,28 billioner kroner), heraf personbiler for 220 milliarder dollar (1,52 billioner kroner). De største eksportører er Mexico, Japan, Sydkorea, Canada og Tyskland, som alle har været tætte allierede med USA. Den amerikanske fagforening United Auto Workers, som organiserer ansatte i bilbranchen, har rost den amerikanske regering. »Disse toldsatser er et stort skridt i den rigtige retning for bilansatte og arbejdersamfund i hele landet, og det er nu op til bilproducenterne, fra de tre store (General Motors, Chrysler og Ford,red.) til Volkswagen og derudover, at bringe gode fagforeningsjob tilbage til USA,« lyder det fra fagforeningens formand, Shawn Fain. De amerikanske bilproducenter blev imidlertid også ramt hårdt på aktiekursen i USA onsdag, da udmeldingen fra Det Hvide Hus kom. I efterhandlen på børsen faldt General Motors og Ford med henholdsvis seks og næsten fem procent. Ifølge analysefirmaet Oxford Economics udgjorde salget til USA i 2024 20 procent af den europæiske bilbranches samlede eksport. Branchen og hele økosystemet omkring den med underleverandører beskæftiger 13,8 millioner mennesker i Europa, 6,1 procent af den samlede beskæftigelse i EU. En lang række danske virksomheder er underleverandører til de europæiske bilproducenter, selv om vi i Danmark ikke selv producerer biler. ",
        "metadata": {
            "source": "https://www.berlingske.dk/virksomheder/porsche-og-mercedes-staar-til-milliardsmaeld-med-ny-straftold-paa",
            "image_url": "https://berlingske.bmcdn.dk/media/cache/resolve/image_x_large_vertical/image/190/1904775/24919404-der-er-rigtigt-meget-p-spil-for-tyske-luksusmrke.jpg",
            "publication_time": "Torsdag d. 27. marts 2025, kl. 12.11",
            "author": "Thomas Breinstrup",
            "related_links": [],
            "attachments": []
        }
    }
}