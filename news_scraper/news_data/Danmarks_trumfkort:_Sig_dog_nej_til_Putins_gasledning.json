{
    "version": "1.0",
    "document": {
        "id": 3999,
        "title": "Danmarks trumfkort: Sig dog nej til Putins gasledning",
        "content": "Danmark gik forrest og fik gennemført et krav om internationale sanktioner mod Rusland, da den russiske flåde 26. november sidste år i åbenlys strid med folkeretten kaprede tre ukrainske fartøjer ud for Krim og tog 24 ukrainske søfolk til fange. De tilbageholdes stadig på sjette måned og er blevet stillet for en russisk domstol for deres påståede »ulovligheder«. Omfanget af de internationale sanktioner var dog til at overse, de blev rettet mod de direkte implicerede russiske aktører på stedet. Også i marts 2018 var Danmark med til at indføre sanktioner mod Rusland efter nervegasangrebet mod den russiske eks-spion Sergei Skripal og hans datter Yulia i Salisbury i England. Det fik Storbritannien til at udvise 23 russiske diplomater. Danmark udviste to diplomater og flere andre EU-lande fulgte trop. Man kan diskutere effekten af disse sanktioner, de har tydeligvis ikke fået Putins Rusland til at ændre adfærd. Men den danske regering sidder med et trumfkort, som mærkværdigvis ikke er blevet spillet: Russerne er i fuld gang med at anlægge en ny gasledning, den såkaldte Nordstream II, i Østersøen fra Rusland til Tyskland. I dette øjeblik nærmer de sig Bornholm og dansk farvand. De har i lang tid haft en ansøgning liggende om at føre ledningen tæt forbi Dueodde. Om den danske regering direkte har syltet sagen skal være usagt. Men statsminister Lars Løkke Rasmussen har i realiteten overladt det til EU at afgøre sagen, hvilket lidt for meget ligner en dansk suverænitetsafgivelse til EU, hvor Tyskland har en stærk økonomisk interesse i gasledningen.  Men det er alene – og bør selvfølgelig alene være – Danmark, der bestemmer, om Putins gasledning skal gå gennem dansk territorialfarvand. Hverken EU eller andre! Og det ville klæde regeringen, hvis den skred til handling nu og erklærede, at Rusland ikke får tilladelse til at gennemføre den ønskede linjeføring, så længe Rusland fortsætter sin ulovlige indespærring af de 24 ukrainske søfolk. Se, det ville være en sanktion, der har chance for at virke! Peter La CourFold sammenLæs mere Der er oven i købet en helt klar kobling mellem en sådan dansk sanktion mod Rusland og konflikten mellem Rusland og Ukraine. Putin-regimet vil ikke være afhængig af, at en stor del af den russiske eksport af gas går gennem Ukraine. Nordstream II sætter Putin i stand til at lukke for gassen til Ukraine, og hvis vi andre på et tidspunkt har gjort os afhængige af russisk gas, kan vi blive udsat for den samme trussel. Man bør i den forbindelse lægge mærke til, at  Putins aggressive udenrigspolitik allerede fået flere eksperter til at tale om en ny kold krig mellem Rusland og Vesten. Emnet diskuteres af flere danske Ruslands-kendere i en ny bog med titlen »Kold krig igen?« og i et større indlæg i bogen fastslår forsvarsminister Claus Hjort Frederiksen, at Rusland udgør en trussel mod omverdenen, herunder Danmark. Det er på høje tid, at der lægges mere pres på Putin-regimet for at få frigivet de 24 ukrainske søfolk, hvis eneste »forbrydelse« er, at de har sejlet i farvandet ud for Krim-halvøen. Her kan Danmark igen gå foran!",
        "metadata": {
            "source": "https://www.berlingske.dk/kommentarer/danmarks-trumfkort-sig-dog-nej-til-putins-gasledning",
            "image_url": "https://berlingske.bmcdn.dk/media/cache/resolve/image_x_large/image/114/1149263/22840513-nordstream.jpg",
            "publication_time": "Søndag d. 12. maj 2019, kl. 21.00",
            "author": null,
            "related_links": [],
            "attachments": []
        }
    }
}