{
    "version": "1.0",
    "document": {
        "id": 5751,
        "title": "Mangler du guf på tv? Her er det bedste lige nu – vi lover, at du ikke spilder tiden",
        "content": "Hvad enten du er til dokumentar, benhård reality eller hospitalsdrama, så er der godt med guf at streame her i vinterens sidste og heldigvis ganske korte måned. Berlingskes anmeldere ser timevis af tv-koncepter og serier for at plukke det bedste ud. Her guider vi til en række af de favoritter, anmelderne har fået på det seneste. God fornøjelse.  I »Spillet«  deltager 12 kendte danskere i et helt nyt realityformat.Fold sammenLæs mereFoto: Sille Serup/TV 2.  12 kendte danskere har ladet sig lokke af TV 2, uden at vide hvad de gik ind til. De havnede i et hus, og her er det en talende og lysende kugle, der styrer løjerne. Så går spillet i gang, og én efter én skal de stemmes ud af huset. Det fik i hvert fald Berlingskes Jakob Steen Olsen på krogen, og han kaldte det for en voksenudgave af skolegårdens gruppedynamikker. Uddrag af anmeldelsen: »«Spillet« er ikke mere uforudsigeligt, end at det ligner noget, vi kender. Men det er i hvert fald knippelgodt castet med erfarne kendisser, der kan kunsten at være sig selv foran kameraet. En broget skare, der snedigt og kyndigt er sat sammen for at demonstrere mangfoldigheden i menneskelig tilgang til udfordringer, og dermed er der jo så også én at identificere sig med for alle, der måtte kigge på.« Læs hele anmeldelsen her. Kan streames på TV 2 Play.  »Squid Game 2«  er endnu mere mørk end første sæson. Men det skal ses.Fold sammenLæs mereFoto: Netflix. Første sæson af den sydkoreanske serie tog verden med storm. En masse spillere deltager i et spil, og én efter én elimineres de og er ude af spillet. Nu er anden sæson tilbage, og den er mørkere end den første. Berlingskes Sarah Iben Almbjerg var vild med den, da den først var kommet i gang. Uddrag af anmeldelsen: »Serien er (endnu) mørkere end første sæson. Vagterne mere udspekulerede og drabene mere blodige. Men den største forhindring er spillerne selv. Da Seong Gi-hun forklarer, at han har været der før og derfor ved, at alle vil dø, beskylder de andre ham for at lyve.« Læs hele anmeldelsen her. Kan streames på Netflix.  DRs reality-program om chefer og ledelse er godt tv.Fold sammenLæs mereFoto: DR.  Denne serie fik Berlingskes anmelder Thea Torp helt op og ringe. Hele seks stjerner kastede hun efter formatet og beskrev det som det mest seriøse og begavede realityprogram, hun nogensinde har set. Serien handler om lederskab og talentudvikling, og hen over otte afsnit skal tre kendte ledere udvælge det største ledelsestalent ud af 12 kandidater. Det er godt tv. Uddrag af anmeldelsen: »Man må have sprunget en flaske champagne hos produktionsselskabet Blu, da det lykkedes at sætte chefholdet. Jeg forestiller mig ikke, at direktøren for Dansk Industri spilder sin tid på dårligt tv. Så nemt havde det været at forfalde til banal vindermentalitet som i så meget af denne type fjernsyn. Men talentet måles på langt mere end viljestyrke i DRs begavede realityprogram.« Læs hele anmeldelsen her. Kan streames på DRTV.  »American Primeval« kan ses på Netflix.Fold sammenLæs mereFoto: Matt Kennedy.  Her er der virkelig tale om en mørk og barsk serie, men den er i dén grad din tid værd. Den handler om USAs opståen og det hårde liv, der herskede i midten af 1800-tallet. Ifølge Sarah Iben Almbjerg er det en af de blodigste og mest smattede serier om USAs fødsel, hun nogensinde har set. Uddrag af anmeldelsen: »The Mountain Meadows Massacre er filmet på én lang sekvens på seks minutter, hvor kameraet svømmer rundt mellem de angribende og de flygtende. Jeg misunder dem, der har en bred skærm at se denne serie på, for billederne er vidunderlige og scenerne så hæsblæsende, at man føler, at man står midt i dem.« Læs hele anmeldelsen her. Kan streames på Netflix.  »The Pitt« viser det barske liv som læge på en skadestue i USA.Fold sammenLæs mereFoto: HBO.  I denne serie følger man livet på en skadestue på et stort hospital i Pittsburgh. Her er ingen romancer og forviklinger mellem læger og sygeplejersker, det handler om det rå liv som læge, der jonglerer med menneskeliv i hænderne. Det er absolut værd at se, mener Sarah Iben Almbjerg. Uddrag af anmeldelsen: »Som seer kommer du selv tæt på, fordi selve seriens struktur betyder, at visse personer kan blive hængende i flere afsnit. Det gør dem til mere og andet end det nummer i systemet, man kan genkende fra sine egne hospitalsophold. Også i den forstand er »The Pitt« alle dine timer værd. Den giver kunstig åndedræt til vores opfattelse af en faggruppe, der ofte er under pres, og samtidig er den tilpas underholdende for os, der kan finde glæde i, at vi er frie og raske, mens andre er på arbejde. Og at du ikke har brug for dem. Lige nu, i hvert fald.« Læs hele anmeldelsen her. Kan streames på MAX.  Cecilie Nielsen og Emma Paaske er aktuelle i »Dronningeriget«.Fold sammenLæs mereFoto: DR.  På DR kan man lige nu få historieformidling af bedste karat. Historikerne Cecilie Nielsen og Emma Paaske sætter fokus på oversete danske dronninger. Der er lige nu tre programmer i rækken, men anmelder Thea Torp higer allerede nu efter flere. Uddrag af anmeldelsen: »Det er en fornøjelse at opleve historikeren på slap line sammen med veninden og arkivaren Emma Paaske i serien »Dronningeriget«, der af uransagelige årsager kun er kommet i tre afsnit på under 30 minutter hver. Mange kender de to veninder fra podcasten af samme navn, der har kørt i flere sæsoner. Tv-programmet er simpelthen for godt til udelukkende at fokusere på tre – for mig stort set ukendte – dronninger.« Læs hele anmeldelsen her. Kan streames på DRTV.  Er du til fodboldvold, er det her, du skal kigge med.Fold sammenLæs mereFoto: Lukasz Bak.  I denne serie er der fokus på de fodboldfans der lever for klubben. I den polske serie følger man 17-årige Kuba, der lever efter mantraet »Jeg lever for klubben. Jeg dør for mit folk.« Anmelder Jakob Genz mener, at alle kan se denne serie, uanset om de er til fodbold eller ej. Uddrag af anmeldelsen: »Historien er på ingen måde sovset ind i upassende idyllisering og overgjort ideologisering, ligesom der heller ikke er skruet så voldsomt op for voldsscenerne, at de fremstår som taget ud af en actionfilm fra Hollywood. »The Hooligan« er derimod benhård, polsk social realisme, der midt i et ragnarok af alubats, manchetter, springskaller og pistolskud konstant formår, at holde tungen lige i munden, så de mange budskaber kan gå lige i hjertet på én.« Læs hele anmeldelsen her. Kan streames på Netflix  »Wolf Hall« kan du godt bruge din tid på.Fold sammenLæs mereFoto: DR.  Anmelder Jakob Steen Olsen kalder denne serie for en »kraftpræstation af en historisk tv-serie, som kun BBC kan lave dem«. Den handler om Thomas Cromwell, der var den britiske kong Henry VIIIs magtfulde rådgiver. Og det kan føles en smule som en historietime, men det er tiden værd. Uddrag af anmeldelsen: »Serien er i sin helhed en magtfuld demonstration af intelligent, overlegen, omhyggelig og medrivende historiefortælling. At den er ualmindeligt velspillet, har vi antydet. Men se også på de udsøgte, ødsle og detaljerige kostumer, der skyr farvepragten for at lægge sig op ad renæssancen egentlig farveskalaer. Tag belysningen – rigtig meget foregår i stearinlysenes skær. Hold øje med de overbevisende locations, der fører os rundt i Tudor-tidens geografi.« Læs hele anmeldelsen her. Kan streames på DRTV",
        "metadata": {
            "source": "https://www.berlingske.dk/skaerm/mangler-du-guf-paa-tv-her-er-det-bedste-lige-nu-vi-lover-at-du-ikke-spilder",
            "image_url": "https://berlingske.bmcdn.dk/media/cache/resolve/image_x_large_vertical/image/188/1884327/24881067-billeder-fra-netflix-serien-american-primeval-amer.jpg",
            "publication_time": "Fredag d. 07. februar 2025, kl. 19.36",
            "author": "Stine Hansen",
            "related_links": [],
            "attachments": []
        }
    }
}