{
    "version": "1.0",
    "document": {
        "id": 13190,
        "title": "Getz på skandinavisk",
        "content": "Den amerikanske tenorsaxofonist Stan Getz har indskrevet sig i jazzhistorien som en af sit instruments fornemste og mest personlige udøvere. Efter sit gennembrud i 1940er i Woody Hermans orkester fortsatte han som solist, og han var beundret for det lyse og lyriske spil, der stod i skarp modsætning til de problemer, han havde med heroin og en deraf følgende mental omskiftelighed. I sidste halvdel af 1950erne søgte han ofte mod Skandinavien for at falde lidt til ro, og han var da også i et par år bosat i Lyngby sammen med sin svenske kone og deres børn. Han glemte heller ikke Danmark, hvortil han henlagde sin svane­sang, altså de indspilninger, han foretog i Montmartre i Nørregade kort før sin død i 1991.  At hans ophold i Skandinavien på ingen måde var en retræte, bekræftes af nærværende dobbelt-CD, der rummer et par LPer, som Stan Getz indspillede i Stockholm med lokale musikere i henholdsvis 1955 og 1958. På den første, kaldet »Stan Getz in Stockholm«, bliver han ledsaget af pianisten Bengt Hallberg, bassisten Gunnar Johnson og trommeslageren Anders Burman, en trio, der giver amerikaneren den rette luft under vingerne med deraf følgende fintklingende og melodiøse fortolkninger af værker fra jazzens store sangbog. Den anden LP, »Imported From Europe«, er med en større besætning, hvor Bengt Hallberg og Jan Johansson alternerer, både ved tangenterne og som arrangører, om end omslagsnoterne ikke er helt præcise med hensyn til besætning. Men det er til at leve med, for selv om der ud over LPens oprindelige syv numre er medtaget ydermere 11 stykker fra samme sessions, bliver det ikke for meget af det gode. Der spilles simpelthen med en utrolig velklang, og ud over en Stan Getz i storform er der lejlighed til at nyde fremragende solistiske indspark fra basunisten Åke Persson og barytonsaxofonisten Lars Gullin. Når musikken swinger så guddommeligt, skyldes det i høj grad, at periodens fineste jazztrommeslager på denne side af Atlanten, danskeren William Schiöppfe, holder gryden i kog.  Som bonus får vi fem numre, optaget i 1958 Sønder­jyllandshallen i Aabenraa, hvor Stan Getz er solist med Ib Glindemanns orkester. Og selv om optagelsen ikke er af bedste tekniske kvalitet, så skinner musikken i den grad igennem. Ib Glindemann fastslår sit format som dirigent og arrangør, og Stan Getz nyder tydeligvis selskabet. På det tidspunkt var det sådan, at Stan Getz’ position som jazzens førende tenorsaxofonist var stærkt truet, ikke mindst af den fremadstormende John Coltrane, og muligvis for lige at fastslå, at et kaskadeagtigt saxofonspil ikke var forbeholdt konkurrenten, affyrer Stan Getz i uptempo-udgaven af »Cherokee« et imponerende, ubrudt tone­bombardement. Uden et øjeblik at miste hverken overblik eller identitet.   Hvem: Stan Getz. Hvad: »In Stockholm + Imported From Europe«. American Jazz Classics/Jazzcup. ",
        "metadata": {
            "source": "https://www.berlingske.dk/musikanmeldelser/getz-paa-skandinavisk",
            "image_url": "https://berlingske.bmcdn.dk/media/cache/resolve/image_x_large/image/19/194673/12847155-02kulwilly-henriksen-1958-fjpg.jpeg",
            "publication_time": "Fredag d. 01. april 2016, kl. 22.30",
            "author": "Kjeld Frandsen",
            "related_links": [],
            "attachments": []
        }
    }
}