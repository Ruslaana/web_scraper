{
    "version": "1.0",
    "document": {
        "id": 8333,
        "title": "Op til 15 gange har børnelokkere slået til i lille område: »Tanken om at nogen har rørt mit barn er syg«",
        "content": "Bettinas Bahrs' tiårige søn Sebastian og en kammerat er på vej hjem fra hallen i den lille stationsby Viby på Midtsjælland. Sebastian spiller tennis to gange om ugen og er lige blevet færdig med dagens træning. Han er på gåben, mens hans kammerat cykler. Normalt tager det cirka fem minutter for Sebastian at gå fra hallen til sine forældres hus.  Kort før han er hjemme, tager han afsked med sin kammerat, der cykler i en anden retning. Sebastian går alene langs Parkvej. Det er en stor vej, og hække og hegn afskærmer husene, så ingen inde i husene kan se, hvad der sker på vejen. Han går alene langs vejen på det venstre fortov, da en hvid varevogn kommer kørende fra den modsatte retning. Varevognen sætter farten ned og stopper lige ud for Sebastian. Manden, der fører bilen, stiger ud. Sebastian går baglæns ind i en hæk, og manden kommer over mod ham, griber hårdt fat i hans underarm og hiver i ham. Sebastian prøver at rive sig løs, men manden holder fast, og Sebastian mister fodfæstet. Han falder ned på jorden og sparker manden hårdt i skridtet. Manden slipper Sebastian og bøjer sig forover i smerte. Sebastian løber det sidste korte stykke hjem. »Jeg havde aldrig troet, det ville komme så tæt på i min hverdag. Det er overvældende, at det bliver så konkret. Tanken om, at der er nogen, der har rørt mit barn, prøvet at hive det af sted. Det er sygt,« siger Bettina Bahrs, der er mor til Sebastian. Episoden er en af en række episoder, der har fundet sted på Midtsjælland siden årsskiftet, hvor børn og unge, der har gået alene, er blevet antastet af en mand. Nogle gange har manden grebet fat i dem. Andre gange er børnene løbet, inden der er sket noget, fordi de har følt sig utrygge.  Bettina Bahrs venter i stuen på sin søn. Hun ved, hans træning slutter klokken 18, og at han bør være lige på trapperne. Hun hører hoveddøren smække og går ud for at tage imod ham. Sebastian siger ikke noget, men hun kan se, at der er noget helt galt. »Han ser fuldstændig forkert ud i ansigtet. Der er en rædsel i hans ansigt. Jeg er ikke i tvivl, om at der er noget galt. Det er voldsomt. Han er nærmest lammet. Han er forpustet og skræmt.« Sebastian fortæller helt kort, hvad der er sket, og Bettina ringer efter politiet. Bagefter skriver hun i den lokale Facebook-gruppe for Viby, om der er nogen, der har set den hvide varebil. Politiet kommer et kvarter senere. De taler med Sebastian i omkring 45 minutter. »Han får det dårligere og dårligere under samtalen. Han får hovedpine, og til sidst går han ud og kaster op,« siger Bettina Bahrs. Mens politiet taler med Sebastian, bliver Bettina kontaktet af en veninde. Veninden fortæller, at hendes søn er kommet hjem samme dag med en lignende oplevelse. Sønnen er ude at cykle, da han opdager, at en hvid varebil følger efter ham. Han bliver bange og cykler hurtigt et sted hen, hvor bilen ikke kan følge efter ham. Han fortæller det til sin mor, og hun tænker, at det er en mærkelig episode, men kontakter ikke politiet. Bettina fortæller politiet, at hendes venindes søn har haft en lignende oplevelse, og da politiet er færdige med at afhøre Bettinas søn, tager de videre for at afhøre den anden dreng. »Jeg er rystet. Jeg har aldrig set Sebastian sådan før, og jeg tænker, hvad der dog kan være sket, der får ham til at se sådan ud. Inde i mit hoved er det utænkeligt, at der sker sådan noget for os. Det er noget, man læser om. Måske sker det for naboen, men aldrig hos en selv. Når det kommer så tæt på, er det skræmmende. Man tror, man er fredet, og lige pludselig er det virkeligt, og det er hos os.« Familien Bahrs boede tidligere på Nørrebro, men flyttede til Viby for at bo i mere rolige omgivelser. »Der er stille og roligt i Viby. Der sker normalt ikke noget, og man lader sine børn gå rundt. Vi boede før på Lundtoftegade på Nørrebro, hvor de skød på hinanden. Vi flyttede på landet, for at der skulle være stille og roligt. Man er ikke garderet. Det er gået op for mig, at selvom man bor i et trygt lille landsbysamfund, er det ikke trygt. Det kan ske alle steder.« Der går tre uger efter episoden, før Sebastian kommer i skole igen. Når Bettina siger, at han skal i skole, begynder han at kaste op. Til sidst finder de en løsning. En af drengene fra Sebastians skole kommer nu forbi om morgenen for at følges med Sebastian i skole, og det hjælper. Selv om han stadig kan få det dårligt. Politiet efterforsker stadigvæk sagen om Sebastian og de lignende sager. 10-15 af episoderne har fundet sted i Jyllinge nord for Roskilde. Udover Viby har der også været episoder i Hvalsø og Kirke Hyllinge. Alle byer på Roskilde-egnen. Politiet mener ikke, at der er en sammenhæng mellem alle episoderne. Familien Bahrs ved ikke, hvordan det går med efterforskningen. »Der er ikke nogen opfølgning. Vi får ikke noget at vide, og det er lidt utrygt. Jeg ved godt, politiet ikke kan fortælle os, hvad de gør. Jeg ved ikke, hvad de kan gøre for at give mig den tryghed, men jeg ville gerne have noget information. Der sker noget voldsomt, og så sidder man bagefter og tænker »hvad nu?« Jeg har tillid til politiet og går ud fra, at de gør, hvad de kan. Jeg kunne bare godt tænke mig, at de fangede en og fandt ud af, at det var den rigtige.« »Det fylder ikke så meget i mine tanker nu som i starten. I starten var det tanken om, hvad ville der være sket, hvis han ikke var kommet fri. Hvad hvis manden havde taget ham med i varebilen. Det er det, mine tanker har kredset om, og det er ikke kønne billeder, jeg får. Det er det mest forfærdelige. »Hvad hvis…« Det tænker jeg stadigvæk på.«",
        "metadata": {
            "source": "https://www.berlingske.dk/samfund/op-til-15-gange-har-boernelokkere-slaaet-til-i-lille-omraade-tanken-om-at-nogen",
            "image_url": "https://berlingske.bmcdn.dk/media/cache/resolve/image_x_large/image/7/71717/16627321-cscww.jpg",
            "publication_time": "Tirsdag d. 14. marts 2017, kl. 07.41",
            "author": "Kristine Nødgaard-Nielsen",
            "related_links": [],
            "attachments": []
        }
    }
}