{
    "version": "1.0",
    "document": {
        "id": 15263,
        "title": "Analyse: Dramaet om de politiske ambassadører rummer en skjult konflikt, som Jeppe Kofod næppe glæder sig til",
        "content": "Den nu tidligere Venstre-politiker Kristian Jensen er ikke en mand, der går i ét med tapetet. Han er under kraftig kritik af Udenrigsministeriets medarbejdere blevet udnævnt til Danmarks første »politiske ambassadør«, selvom det hverken bliver hans titel eller funktion. Men det er ifølge medarbejdere i Udenrigsministeriet vigtigt at fastholde, at han udnævnes efter en ny bekendtgørelse, der baner vejen for, at politikere kan blive ekspederet til udlandet og dermed fjernet fra dansk politik, så de ikke gør mere skade. Måske som politiske ambassadører. Eller som i Kristian Jensens tilfælde som »særlig repræsentant«, der skal sørge for, at Danmark får den ledige plads i FNs Sikkerhedsråd fra 2025. Medarbejderne har protesteret. Udenrigsminister Jeppe Kofod (S) har forsøgt at gyde olie på vandene ved at sige, at det kun er i helt særlige tilfælde, at det her vil ske. Men medarbejderne har svaret igen med et brev til Kofod – et brev, der svæver mellem spiddende ironi og en konstatering af, at medarbejderne ikke tror Jeppe Kofods forsikringer over en dørtærskel. »Du forsikrer, at formålet ikke er at ændre karrierestrukturerne i Udenrigsministeriet. Du håber, at det ikke vil påvirke vores motivation og karrieredrømme. Vi værdsætter budskaberne, men tvivler på, at de holder stik. Beslutningen er truffet. Nu afhænger det af, hvordan den bliver implementeret,« hedder det i brevet, som Berlingske er i besiddelse af. Og brevet fortsætter: »Vi har svært ved at se, hvordan beslutningen om at tillade politiske udnævnelser – uden opslag – ikke kan påvirke karrierestrukturen i Udenrigsministeriet. Du skriver, at det er en supplerende mulighed, der i 'helt særlige tilfælde' vil blive brugt i 'begrænset omfang'. Men hvis eksterne kandidater uden opslag besætter ambassadørposter i Udenrigsministeriet, vil det naturligvis optage stillinger, der ellers ville kunne være blevet besat med kandidater fra udenrigstjenesten.« De stille diplomater har for første gang åbent protesteret og givet noget nær et mistillidsvotum til Jeppe Kofod og dermed regeringen. Det er – for at sige det mildt – yderst sjældent, at det sker. Men bag det her lurer en helt anden konflikt, der kan være sværere at håndtere. For selvom Kristian Jensens rolle i Udenrigsministeriet er »håndterbar«, som det siges, så kan der lure en konflikt forude. Han har fået en stilling som fuldmægtig under en kontorchef, ganske vist med en betydelig højere løn. Han er derfor »rammet« godt ind i ministeriet, som det siges. Men det, der burde vække bekymring, er, hvordan socialdemokraten Jeppe Kofod vil håndtere en yderst udfarende Kristian Jensen, der tidligere har været udenrigsminister. Allerede nu står journalisterne i kø for at få hans vurdering af det job, han skal i gang med. Så Kristian Jensen kan hurtigt vikle sig ind i en rolle som »skyggeudenrigsminister«, jo tættere vi kommer på sikkerhedsrådsbeslutningen. For at forstå diplomaternes interne vrede er det vigtigt at forstå, at udenrigstjenesten af medarbejderne opfattes som én lang uddannelse til diplomat, hvor de efter 10-15 år med mindre udstationeringer vil være i stand til at bestride en egentlig ambassadørpost. En ambassadør deltager i alt lige fra internationale forhandlinger, indberetninger til Danmark om, hvad der foregår i det land, de sidder i, til forhandlinger med lokale politikere og til fremme af dansk eksport og er også chef for en række medarbejdere med alt, hvad det indebærer af ledelse af en større eller mindre stab. Det er ikke noget, som en politiker bare kan træde ind i rollen som, lyder forklaringerne fra Udenrigsministeriet. Det er en livslang karriere, der er på spil her, og ikke mindst vil det blive svært at fastholde de bedste af de yngste, hvis man fratager dem muligheden for at ende som ambassadør i for eksempel et af de helt store lande, som typisk også vil være dem, politikerne vil gå efter. I forvejen er Udenrigsministeriet helt i bund, hvad angår personale, fordi der netop i Kristian Jensens tid blev sparet 200 millioner kroner væk. Så den største voksende medarbejdergruppe i ministeriet er unge lokalansatte uden diplomatisk baggrund, der for en beskeden løn arbejder med noget, der kunne ligne diplomatiske opgaver. »Ellers kunne det ikke hænge sammen,« som en diplomat siger. Faktisk er Danmarks udenrigstjeneste så meget ramt af besparelser, at det er den mindste i de nordiske lande. Norge og Sverige har oprustet på den diplomatiske front, men den danske udenrigstjeneste kan se frem til fortsatte reelle nettobesparelser, selvom ministeriet slipper for at spare to procent i omprioriteringsbidraget. Men de skal fortsat spare mere end det, de slipper for. Så hvis tjenesten også mister karrieremulighederne, forsvinder de unge og yngre til mere attraktive og vellønnede job i det private erhvervsliv. Derfor oprøret. Men der er anden myte, som irriterer Udenrigsministeriet. Det er påstanden om, at andre lande også har masser af politiske ambassadører. Det er ikke korrekt, siger diplomaterne. Norge har få, Sverige har en anden struktur, men hverken i Frankrig, Tyskland eller Storbritannien har man politiske ambassadører. Der har man fortsat professionelle diplomater. USA udgør en undtagelse, men det er ifølge diplomaterne næppe et eksempel til efterfølgelse. Det koster amerikanerne store summer døgnet rundt at dække de politisk udnævnte ambassadører ind med en professionel diplomat for at undgå de værste fejltagelser. Eksemplet er de amerikanske ambassadører i Danmark, senest Carla Sands. De har alle en nummer to, der er den professionelle, og som man henvender sig til, hvis man skal forhandle noget på plads. Så balladen er langtfra overstået på Asiatisk Plads, hvor Udenrigsministeriet har hjemme. Det handler ikke om Kristian Jensen, der sådan set er vellidt nok trods besparelserne. Det handler om princippet. Og som det siges: Hvis blot det bliver ved en særlig rolle og i sjældne tilfælde, så kan man leve med det. Men det er der ingen garanti for, som flere diplomater understreger.",
        "metadata": {
            "source": "https://www.berlingske.dk/globalt/analyse-dramaet-om-de-politiske-ambassadorer-rummer-en-skjult-konflikt-som",
            "image_url": "https://berlingske.bmcdn.dk/media/cache/resolve/image_x_large/image/139/1398331/23687045-.jpg",
            "publication_time": "Onsdag d. 10. marts 2021, kl. 18.10",
            "author": "Kristian Mouritzen",
            "related_links": [],
            "attachments": []
        }
    }
}