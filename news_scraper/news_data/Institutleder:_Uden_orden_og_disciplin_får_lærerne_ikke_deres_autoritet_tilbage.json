{
    "version": "1.0",
    "document": {
        "id": 21749,
        "title": "Institutleder: Uden orden og disciplin får lærerne ikke deres autoritet tilbage",
        "content": "Som led i statsminister Mette Frederiksenspågående kampfor at tilbagegive det samlede danske lærerkorps detstabte autoritetfremhævede hun forleden sin gamle yndlingslærer, som angiveligt var en vidunderlig mand og en naturlig autoritet, som elskede selv de umuligste børn. Og sådan en snusfornuftig alfader kunne vi nok alle ønske til vores poder. Men de fleste af den slags naturlige lærerautoriteter har tilsyneladende forladt landets lærerværelser, og førend det står klart, hvordan man vinder dem tilbage til folkeskolen, forbliver roen og det faglige niveau i landets klasseværelser, som det nu engang er. Der er derfor behov for en nærmere gennemlysning af, hvad lærerautoritet består i. Og hermed et indledende postulat: Den er ikke medfødt, den baserer sig på faglig, didaktisk og pædagogisk ledelse og på, om læreren har et tydeligt mandat til at sanktionere både god og dårlig opførsel. Opskriften på lærerautoritet blev spidsformuleret afforskeren Verner Møller i et temanummeraf tidsskriftet Dansk Pædagogisk Tidsskrift i 2011. Her vaccinerede han mod den udbredte forståelse af, at autoritet består i at banke viden ind i forvorpne elevhoveder. Det gør den nemlig ikke. Det handler derimod om at give læreren ret til at lede sin undervisning, herunder at sætte grænser ved at inkludere eller ekskludere elever fra undervisningen. Naturligvis ud fra rimelige faglige og pædagogiske hensyn. Verner Møllers opskrift på autoritet er baseret på, at langt de fleste elever selvfølgelig kan inkluderes i læringsfællesskabet, men undervisningsforstyrrende eller destruktiv adfærd skal lede til eksklusion, altså til, at eleven sendes ud af lokalet, op til skolelederen og/eller hjem. Kort sagt; udsættes for en disciplinær sanktion. Det handler altså om at acceptere, at for at lærere kan besidde faglig, didaktisk og pædagogisk autoritet, skal de både kunne inkludere og ekskludere. Ikke mindst for lærere, som selv er »børn« af inklusionsskolen, kan det lyde som en ret rå pædagogik, og det uanset om posen med alternative handlemuligheder er udtømt. Ambitionen om at inkludere alle elever, uanset læringsparathed, indbefatter nemlig en indbygget uvilje mod at udøve disciplin og sanktion, fordi forstyrrende elever jo samtidig ofte er svage elever. Og også som forældre foretrækker de fleste af os, ligesom Mette Frederiksen, at tro på, at lærere altid kan klare alt med det gode. Men såvel opdragelse som pædagogik handler om balancer, mellem lyst og pligt, underholdning og udenadslære, venlighed og, nogle gange, også tydelig bryskhed. Dette spændingsforhold er i de seneste årtier blevet tilsløret og fornægtet. I kølvandet på den meget omtalte sag på Borup Skole og tilsvarende sager fra andre dele af landet har nogle skolepolitiske stemmer advokeret for en modernisering af »Bekendtgørelse om fremme af orden i folkeskolen« fra 1951, men flere skoleledere har hurtigt betakket sig fra at lade sig selv eller deres lærere beføje til nogen anden autoritet end den, som kan opnås ved forebyggende foranstaltninger. Selve ordet »orden« synes sammen med »straf« at stamme fra listen af disciplinære fyord, og den slags virker jo ikke. Men … det er faktisk heller ikke spørgsmålet. »I dag hersker der desværre ikke tydelighed om lærerens mandat,« skriver Claus Holm.Fold sammenLæs mereFoto: Anne Bæk. Der sker med andre ord en automatiseret og temmelig hyppigt forekommende sammenkædning af autoritet, orden og disciplin med straf og magtfuldkommenhed, og dermed aktiveres hele den omtalte pædagogisk fyliste af ord som opdragelse, pligt, vrede, skældud, skam, eftersidning, eksklusion, mv. Men det både desavouerer og begrænser lærerens muligheder for at træffe beslutninger i klasseværelset. Den norske pædagogiske forsker Erling Lars Dale udgav i 1986 bogen»Opdragelse fri fra mor og far«, som fokuser på opdragelse og den – allerede dengang kendte – diskussion om den tabte lærerautoritet i skolen. Ifølge Dale går vejen til at rehabilitere lærerens autoritet gennem at erkende, at små sanktioner faktisk er nødvendige i skolehverdagen, hvis man vil sikre indholdet i undervisningen. Hverdagens små sanktioner formidler nemlig, hvad der afviger eller stemmer overens med regler. Skældud er en sanktion, men det er ros faktisk også. Man kan derfor sige, at enhver straf er en sanktion, men enhver sanktion er ikke nødvendigvis en straf. Og hvis læreren i realiteten berøves – eller selv opgiver – halvdelen af sine sanktionsmuligheder, dem fra fylisten, er det det samme som at fortælle eleverne, at lærerens forventninger ikke betyder noget eller nok. Erling Lars Dale peger på, at eleverne skal være motiverede, og de skal opleve, at de af egen fri vilje deltager i noget, der er nødvendigt og betydningsfuldt for dem; altså at lære. Men sådan er virkelighedens elever desværre ikke altid, desværre. Den pædagogisk forskning viser, at lærere, der stiller ambitiøse faglige krav og forventninger, samtidig med at de giver kammeratlige elever mulighed for at deltage i fagligt meningsfulde aktiviteter, opnår de bedste faglige resultater, ikke mindst for udsatte børn. Men det forudsætter, at de både må og evner at sætte klare grænser for opførsel, der skader læringsmiljøet. At de besidder og udøver deres autoritet. Den slags autoritet er ikke naturligt medfødt, og den opstår derfor sjældent af sig selv. Tværtimod – og heldigvis – er autoritet noget, som man kan opøve og uddanne sig til, herunder at udøve tydelighed gennem motivations- og lystfremmende ros, opmuntring, anerkendelse, og så videre, men også ved at være tydelig i krav og forventninger, kritik og skuffelse over uhensigtsmæssig adfærd. I dag hersker der desværre ikke tydelighed om lærerens mandat, og der pågår så mange, hvis ikke uendelige, forhandlinger mellem skole og forældre om ansvaret for, at børnene møder udhvilede og mætte i skole, samt at de trives, inkluderes, motiveres og har lyst til at lære, og så videre. Det har sin historiske årsag. I bogen»Angsten for opdragelse«fra 2015 gør to andre norske forskere, Arne Johan Vetlesen og Per Bjørn Foros, opmærksom på, at det moderne samfund og ikke mindst dens skole er endt i en decideret autoritets- og opdragelseskrise. En konsekvens af dette tab af er, at der ikke længere skelnes (nok) mellem forældre og børn, mellem lærere og elever og mellem lærere og forældre. Alle er blevet ligeværdige deltagere i et skænderi om skolen, og det har ledt til, at lærernes autoritet er gået fløjten. Men hvordan man end vender og drejer det, er det nu engang lærerens opgave at være den med suverænt størst viden om fag, didaktik og pædagogik og om børn som elever i deres skolesammenhæng. Det er denne viden samt evne til at lede, styre og rammesætte læringsmiljøet og sanktionere elever, der ikke overholder basale spilleregler, der sammen med skolens øvrige interessenters respekt forlener læreren med autoritet. Filosoffen K.E. Løgstrup gjorde i sit berømte foredrag»Skolens formål«fra 1981 opmærksom på, at opdragelse til demokrati ikke er skolens hovedopgave, men »blot« én af opgaverne. Hvis dette demokrati degenererer til en daglig afstemning imellem lærere og elever og deres forældre om, hvem der bestemmer i klasselokalet, så har skolen ikke magtet sin opdragelsesopgave, og læreren bliver for forlegen til at skabe respekt om og sætte rammer for sin undervisning. Claus Holm er leder af Danmarks institut for Pædagogik og Uddannelse (DPU) ved Aarhus Universitet ",
        "metadata": {
            "source": "https://www.berlingske.dk/kronikker/institutleder-uden-orden-og-disciplin-faar-laererne-ikke-deres-autoritet",
            "image_url": "https://berlingske.bmcdn.dk/media/cache/resolve/image_x_large/image/178/1789501/24691353-og-ogs-som-forldre-foretrkker-de-fleste-af-os.jpg",
            "publication_time": "Onsdag d. 01. maj 2024, kl. 14.01",
            "author": null,
            "related_links": [],
            "attachments": []
        }
    }
}