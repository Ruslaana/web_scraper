{
    "version": "1.0",
    "document": {
        "id": 20764,
        "title": "Da ordføreren læste artiklen med Løkke, troede han ikke sine egne øjne: »Jeg fik kaffen galt i halsen«",
        "content": "Godmorgen, kære læser. Hvor skal pengene komme fra? Det er det helt store spørgsmål på Christiansborg, der inden længe skal finde rigtig mange milliarder kroner til at opruste det danske forsvar. Og det blotlægger revnerne i SVM-regeringen. I over to år har de tre partier været i stand til at holde vigtige forhandlinger indenbords, uanset hvor uenige de har været. Det er slut nu, bemærker Berlingskes politiske kommentator, Bent Winther. »Mens danskerne står over for at skulle betale den største økonomiske regning i mands minde til oprustning, klimasikring og andet, har regeringstoppen flyttet sin uenighed ud i det offentlige,« skriver han i en analyse. I går åbnede Moderaternes formand, udenrigsminister Lars Løkke Rasmussen, døren på klem til den debat, der udfolder sig bag lukkede døre. Her luftede han sine tanker iJyllands-PostenogBørsen, hvor han præsenterede det, Bent Winther kalder en »direkte giftpil« mod Socialdemokratiet. Det vender vi straks tilbage til, først er der blot at sige velkommen til dagens politiske morgenpost.  Giftpilen, som Bent Winther taler om, er den økonomiske 2040-plan, som Moderaternes formand, Lars Løkke Rasmussen, vil have klar før næste folketingsvalg. Her siger Lars Løkke Rasmussen nej til en krigsskat, og han vil sænke selskabsskatten, have flere effektiviseringer i den offentlige sektor og mere udenlandsk arbejdskraft. Særligt ét element i Løkkes visioner gør ondt på Socialdemokratiets skatteordfører, Anders Kronborg, der bestemt ikke ser en lettelse af selskabsskatten for sig. »Jeg bliver nødt til at sige, at jeg måtte læse det, Løkke havde sagt, to gange. Og jeg må også indrømme, at jeg fik kaffen galt i halsen,«siger han til B.T. Over forJyllands-Postenlægger Lars Løkke Rasmussen vægt på, at den danske selskabsskat, der ligger på 22 procent, er højere end i andre lande. Det påvirker dog ikke Kronborg, der mener, at der er noget ædelt i, at danske virksomheder bidrager til velfærdssamfundet. Han mener ikke, at det er tid til at sænke skatten, når Danmark skal investere mere i »krudt og kugler«. Lavere selskabsskatter vil dog ifølge Moderaternes finansordfører, Charlotte Bagge, ikke føre til mindre velfærd. »Det vil øge de danske virksomheders konkurrenceevne, styrke iværksætteriet og tiltrække flere investeringer, skabe flere arbejdspladser og alt andet lige føre til højere lønninger,« skriver hun tilB.T. Statsminister Mette Frederiksen har prompte afvist de store linjer, som hendes regeringspartner har skitseret: »Det er jo velkendte budskaber fra Løkke, som han har sagt igennem mange år, og det er jo lige så velkendt, at det selvfølgelig ikke kommer til at ske, at det her ikke bliver socialt balanceret,« sagde hun i går tilAvisen Danmark. Så skal vi et smut forbi Jyllands-Posten. En ny meningsmåling, som analyseinstituttet Wilke har lavet forJyllands-Posten, viser, at Socialdemokratiets stort anlagte pensionsudspil er blevet misforstået: Det var iBerlingske, at statsminister Mette Frederiksen første gang løftede sløret for sine tanker om den automatiske stigning i pensionen. Her understregede statsministeren, at hun ikke talte om et »egentligt stop« for stigningen i pensionsalderen, men at stigningen på den ene eller anden måde skal gøres mere »lempelig og retfærdig«. Alligevel var det sådan, det blev forstået, påpeger Jyllands-Posten og giver en række eksempler. Danskernes pensionsalder skal stige på en måde, der er mere rimelig og retfærdig, lød det fra statsminister Mette Frederiksen (S) i interview med Berlingske.Fold sammenLæs mereFoto: Mathias Svold. Eksempelvis skrev justitsminister Peter Hummelgaard (S) i et opslag påFacebook, at »pensionsalderen skal være realistisk – den kan ikke bare fortsætte med at stige og stige«. Og det er en bevidst strategi for at få partiets politik til at fremstå »mere gunstig, end den faktisk er,« vurderer valgforsker Rune Stubager ved Aarhus Universitet i et interview til avisen. Christian Rabjerg Madsen, politisk ordfører for Socialdemokratiet, forsvarer partiets kampagne. »Jeg står fuldstændig på mål for den måde, vi har kommunikeret på i artikler og annoncer. Jeg mener ikke, at der er noget underligt i, at man kommunikerer mere overordnet i en annonce og overskrifter, hvor man i interview har mulighed for at gå mere i dybden,« siger han. 1.Regeringen er klar med en række forslag til, hvordan den vil tage et opgør med de danske jobcentre og hele Danmarks store og meget dyre beskæftigelsesindsats. I et interview medBerlingskekalder økonomiminister Stephanie Lose (V) det for en »historisk stor afbureaukratisering og forenkling«, regeringen nu er klar til at lægge frem. De tre forslag, hun bringer til bordet, er, at der skal skæres kraftigt ned på antallet af samtaler med de ledige. Desuden skal kommunerne ikke længere være forpligtet til at have et jobcenter. De kan selv indrette indsatsen og kan også bruge private leverandører til at få ledige i job. 2.Flerkoneri er en middelalderlig praksis, der ikke er forenelig med danske principper om ligestilling og ligeværd, slår udlændinge- og integrationsminister Kaare Dybvad Bek (S) fast i etskriftligt svar til Dansk Folkeparti. Regeringen har ifølge ministeren besluttet, at der i år skal nedsættes en arbejdsgruppe, som blandt andet skal afdække muligheden for at forbyde religiøse polygame ægteskaber. Det er svært at sige, hvor mange ægteskaber det reelt drejer sig om, men i et interview medP1 Morgensiger Jesper Petersen, der forsker i islam ved Københavns Universitet, at der i Danmark er et »problem« med islamisk polygami. »Vi har eksempler på polygami, hvor man lever sammen med flere på en gang. Det kan være, hvor kvinderne ikke selv har valgt det, og hvor manden måske hemmeligholder, at han har mere end én familie,«siger han til DR. For de politisk interesserede er der en del på programmet i dag. Det var alt, vi nåede for i dag. Tak for at læse med.",
        "metadata": {
            "source": "https://www.berlingske.dk/politisk-morgenpost/da-ordfoereren-laeste-artiklen-med-loekke-troede-han-ikke-sine",
            "image_url": "https://berlingske.bmcdn.dk/media/cache/resolve/image_x_large_vertical/image/188/1886933/24885601-anders-kronborg-s-da-sygeplejestuderende-demons.jpg",
            "publication_time": "Torsdag d. 06. februar 2025, kl. 09.38",
            "author": "Anne Meisner Synnestvedt",
            "related_links": [],
            "attachments": []
        }
    }
}