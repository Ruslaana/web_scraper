{
    "version": "1.0",
    "document": {
        "id": 18929,
        "title": "Psykolog klar til at gå i fængsel",
        "content": "Med eftertryk afviser den nu pensionerede psykolog i forsvaret, Merete Lindholm, at hun vil bryde sin tavshed, uanset om Forsvarets Auditørkorps skulle ende med at få medhold i sit krav om tvangsbøder eller forvaring, indtil psykologen taler. Det spørgsmål skal afgøres af Østre Landsret, når det er lykkedes at finde et tidspunkt, hvor både retten, anklager og forsvarer har tid.  Men under alle omstændigheder er Merete Lindholm, der er 69 år og pensionist, klar til at modtage tvangsbøder eller gå i fængsel, for hverken hendes eller andre psykologers klienter kan tåle, at en psykolog bryder den tavshed, som patienten er blevet lovet. - Jeg ved for eksempel ikke,  hvad konsekvensen kunne blive for den aktuelle klient (den tidligere militære tolk, som var psykologens klient, red) hvis jeg talte. Han kunne føle sig så svigtet, at han kunne få et tilbagefald. Det samme kunne ske for andre klienter, hvis de kunne se i TV eller læse i avisen, at jeg havde talt om noget, hvor jeg havde lovet tavshed. Enhver kan forestille sig, hvad de så ville begynde at tænke om deres egne sager, siger Merete Lindholm. Hun understreger, at hun ikke har haft klienter i flere år efter sin pensionering, og føjer til, at situationen ville være en anden, hvis der var tale om oplysninger som kunne forhindre tab af liv eller velfærd fremadrettet. Men i den aktuelle sag drejer sig om at opklare en næsten 10 år gammel sag, og det er politiets opgave at gøre det, fastslår hun. Udsigten til bøder eller fængsel skræmmer ikke. \"Jeg har haft et år til at tænke over det og til at blive mør. Men jeg tror ikke, jeg bliver mør\", siger Merete Lindholm.Merete Lindholms advokat, Steen Bech, afviser, at han har rådet sin klient om at tie eller tale. - Hun har været psykolog i en menneskealder, og behøver ikke min rådgivning om det, siger han. Steen Bech afviser også, at psykologen ignorerer to retsinstansers pålæg om at svare på spørgsmålene fra Forsvarets Auditørkorps.- Der er snarere tale om det fænomen, som vel hedder civil ulydighed, og det benyttede Gandhi og Martin Luther King sig jo også af. Det er da set i historiens løb, at det har flyttet nogle ting, og hvem ved om ikke dette også kan flytte noget, siger Steen Bech. INFOshop:Danskere i krig",
        "metadata": {
            "source": "https://www.berlingske.dk/samfund/psykolog-klar-til-at-gaa-i-faengsel",
            "image_url": "https://berlingske.bmcdn.dk/media/cache/resolve/image_x_large/image/70/709819/4563329-psykolog-merete-lindholm.jpg",
            "publication_time": "Onsdag d. 05. oktober 2011, kl. 15.45",
            "author": "Christian Brøndum",
            "related_links": [],
            "attachments": []
        }
    }
}