{
    "version": "1.0",
    "document": {
        "id": 14469,
        "title": "Seniorerne sælger villaen og flytter i sommerhus",
        "content": "Huset, der er blevet alt for stort efter børnenes flytning, sælges, og i stedet flytter parret ind i sommerhuset permanent. Det skridt har mange taget de seneste år. Antallet af borgere over 60 år, der bruger sommerhuset som helårsbolig, er femdoblet på 20 år, skriver Jyllands-Posten. En opgørelse, som Ministeriet for By, Bolig og Landdistrikter har lavet, viser, at der i dag er liv året rundt i 23.000 ferieboliger. Det er fem gange så mange som for godt 20 år siden, hvor planloven gjorde det muligt at bo i sommerhus hele året. Martin Damm (V), formand for Kommunernes Landsforening (KL), glæder sig over udviklingen, fordi mange af de borgere, som flytter fast i sommerhus, bidrager til det lokale liv. »Seniorerne er et godt tilskud til vores kommuner. De fleste er heldigvis raske og friske og har mod på at blande sig i det lokale liv,« siger han til Jyllands-Posten.",
        "metadata": {
            "source": "https://www.berlingske.dk/samfund/seniorerne-saelger-villaen-og-flytter-i-sommerhus",
            "image_url": "https://berlingske.bmcdn.dk/media/cache/resolve/image_x_large/image/30/309933/7704938-der-er-rekordmange-sommerhuse-til-salg-lige-nu.jpg",
            "publication_time": "Mandag d. 29. september 2014, kl. 01.37",
            "author": null,
            "related_links": [],
            "attachments": []
        }
    }
}