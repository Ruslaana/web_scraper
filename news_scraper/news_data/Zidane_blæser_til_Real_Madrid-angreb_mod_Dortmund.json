{
    "version": "1.0",
    "document": {
        "id": 5380,
        "title": "Zidane blæser til Real Madrid-angreb mod Dortmund",
        "content": "Madrid. Real Madrid vil levere en toppræstation, når tyske Borussia Dortmund kommer på besøg i Champions League onsdag. Begge hold er allerede videre til ottendedelsfinalerne i turneringen fra gruppe F, hvor Dortmund inden opgøret topper med 13 point foran Real Madrid med 11 point. På trods af at det videre avancement allerede ligger fast, så vil Real Madrids cheftræner, Zinedine Zidane, sende et topmotiveret hold på banen i Madrid. - Vi spiller en finale, som afgør, hvem der vinder gruppen, og vi spiller hjemme, så naturligvis ønsker vi at levere en stor præstation. - Vi har ikke tænkt os at slappe af eller være forsigtige. Vi spiller for at vinde, siger Zidane ifølge Reuters. Med en sejr vil Real Madrid vinde sin gruppe, men hvor stor en fordel, det er, afhænger af, hvordan de øvrige grupper slutter. I ottendedelsfinalerne trækkes der lod mellem otte gruppevindere og otte toere fra grupperne til de enkelte opgør. Det ligger dog fast, at Real Madrid ikke kan møde gruppevinderne FC Barcelona, Atlético Madrid, Sevilla samt Dortmund, hvis Real Madrid slutter som toer i sin gruppe. Det skyldes, at intet hold kan møde et hold fra egen gruppe eller nation. - Vi har ikke tænkt os at foretage beregninger. Vores mål er altid at vinde gruppen, siger Zidane. Real Madrid jagter mod Dortmund samtidig sin kamp nummer 34 i træk uden nederlag i alle turneringer. Real Madrid-spillerne Toni Kroos og Alvaro Morata ventes at være spilleklar, mens Gareth Bale helt sikkert er ude med en skade. /ritzau/",
        "metadata": {
            "source": "https://www.berlingske.dk/sport/zidane-blaeser-til-real-madrid-angreb-mod-dortmund",
            "image_url": "https://berlingske.bmcdn.dk/media/cache/resolve/image_x_large/image/3/31674/15685989-fbl-eur-c1-realmadrid-presser.jpeg",
            "publication_time": "Tirsdag d. 06. december 2016, kl. 15.30",
            "author": null,
            "related_links": [],
            "attachments": []
        }
    }
}