{
    "version": "1.0",
    "document": {
        "id": 17878,
        "title": "Boder på kræmmermarked solgte ulovlige smage til e-cigaretter",
        "content": "En tilsynsførende fra Sikkerhedsstyrelsen tog i weekenden fem boder på Vorbasse Marked i at sælge ulovlige e-cigaretter med farverige smagsvarianter. Det oplyser Sikkerhedsstyrelsen i en pressemeddelelse. Det var et tip, der førte til, at den tilsynsførende tog på uanmeldt besøg på det store kræmmermarked, og det tip viste at holde stik. Foruden de fem boder var der et salgssted, som solgte 19 varianter af ulovligt udstyr, der kan ændre smagen af tobak, skriver styrelsen. Ingen af boderne var registreret til salg af e-cigaretter på stedet.  Det er et stort antal, som er taget i ulovligheder på kort tid, siger Maibrit Brandt, der er direktør i Sikkerhedsstyrelsen. »I år har vi indtil 1. juni lavet 81 tilsyn, hvoraf de 33 er mundet ud i politianmeldelser. Så seks på et enkelt marked det er mange,« siger hun. Siden april i år har det været ulovligt at sælge e-cigaretter med en fremtrædende duft eller smag. Kun tobak og mentol er tilladt som kendetegnende aroma. Man må heller ikke sælge udstyr, der kan ændre elektroniske cigaretters duft eller smag. De seks boder på kræmmermarkedet bliver politianmeldt og indstilles til en bøde på 10.000 kroner hver for den manglende registrering som forhandler, oplyser styrelsen. Sikkerhedsstyrelsen vil tage på uanmeldte besøg på markeder og festivaler i løbet af sommeren for at se efter ulovlige e-cigaretter. Desuden har styrelsen sagsbehandlere ansat til at overvåge sociale medier såsom TikTok, Instagram og Snapchat for at opspore og stoppe ulovligt salg. Det arbejde vil der blive skruet op for i den kommende tid, understreger direktøren. »Det betyder, at vi kommer til at tage ud på rigtig mange markeder, og vi kommer også til at intensivere vores arbejde på sociale medier,« siger Maibrit Brandt. Blandt andet bruger styrelsen kunstig intelligens til at finde ulovlige produkter, der er til salg på nettet. Vorbasse Marked forløber over tre dage hver sommer i Vorbasse, der ligger i Billund Kommune. Ifølge markedets hjemmeside lægger 250.000 gæster hvert år vejen forbi, og derudover kommer der nogle kræmmere, heste og smådyrshandlende. Første udgave af markedet blev afholdt i 1730. /ritzau/",
        "metadata": {
            "source": "https://www.berlingske.dk/danmark/boder-paa-kraemmermarked-solgte-ulovlige-smage-til-e-cigaretter",
            "image_url": "https://berlingske.bmcdn.dk/media/cache/resolve/image_x_large_vertical/image/157/1575096/24159210-sikkerhedsstyrelsen-slr-ned-p-e-cigaretmarkedet-nu-bliver-e-ci.jpg",
            "publication_time": "Tirsdag d. 26. juli 2022, kl. 14.44",
            "author": null,
            "related_links": [],
            "attachments": []
        }
    }
}