{
    "version": "1.0",
    "document": {
        "id": 8813,
        "title": "Omstridt salg af Telenors mobilselskab i Myanmar går nu igennem",
        "content": "Det omstridte salg af den norske telegigant Telenors selskab i Myanmar er nu blevet godkendt af Myanmars myndigheder. Det meddeler Telenor fredag morgen efter et langvarigt forløb, som blev udløst af militærets blodige overtagelse af magten i det tidligere Burma i Sydøstasien 1. februar 2021. Militæret har gradvis strammet grebet over for også teleselskaberne i landet, og derfor valgte Telenor i 2021 at gåi gang med at finde en købertil sit mobilselskab. Det er landets tredjestørste og blev etableret af Telenor i 2014. Den norske telekoncern, der er Nordens største, protesterede samtidig offentligt mod militærstyrets krav om udlevering af mobildata ogopsætning af overvågningsudstyr i telecentralerne. Salget vil imidlertid give de nye ejere adgang til historiske teledata på alle de 18 millioner mobilkunder, således at man kan spore, hvem de har kontaktet hvornår og hvor, og hvem de selv er blevet kontaktet af. Dermed kan Telenor, som den norske stat ejer 54 procent af, ifølge den tidligere norske dommer ved krigsforbryderdomstolen i Haag, Hanne Sophie Greve, »i værste fald kunnerisikere at blive stillet til ansvar for medvirkning til forbrydelser mod menneskeheden«. Også borger- og menneskerettighedsgrupper har kritiseret salget. Militærstyret har nu godkendt M1 Group som den nye ejer af Telenors mobilselskab med 700 ansatte. Salgsprisen er ikke meldt ud, men M1 bød tidligere 105 millioner dollar (711 millioner kroner) for Telenor Myanmar. M1 Group ejes af den velhavende Mikati-familie i Libanon, og en af ejerne er den nuværende statsminister, Najib Mikati. M1 Group har tidligere investeret i lande som Yemen, Syrien og Sudan men fik stillet som krav af militærstyret, at der skulle være en medejer fra Myanmar med i handlen med Telenor. Det bliver Shwe Byain Phyu Group, der er delvis ejet af et konglomerat med tilknytning til militæret – hvilket Shwe Byain Phyu Group selv benægter. »Telenor må forlade Myanmar for at kunne efterleve vores værdier inden for menneskerettigheder og ansvarlig forretningsdrift, og fordi lokale love i Myanmar er i konflikt med europæiske love. Sikkerhedssituationen er ekstrem og bliver stadig værre, og vi må sørge for, at måden, som vi forlade Myanmar på, ikke øger sikkerhedsrisikoen for vores ansatte,« siger Telenors koncernchef, Sigve Brekke, i en kommentar. Han anser salget af Telenor Myanmar for »at være det mest realistiske alternativ til at holde vores ansatte trygge« men understreger samtidig, at »Telenor har ikke været part i nogen dialog mellem M1 og deres lokale partner«. M1 har dog informeret Telenor om, at Shwe Byain Phyu Group har købt 49 procent af selskabet Investcom, som M1 oprettede i Singapore til at købe Telenor Myanmar. Så snart Telenor har overdraget forretningen til M1 Group, vil M1 sælge yderligere 31 procent af aktierne til Shwe Byain Phyu Group. Det har M1 informeret Telenor om. »Sanktionsundersøgelser gennemført af eksterne konsulenter har forsikret Telenor om, at Shwe Byain Phyu og dets ejere ikke hører under gældende internationale sanktioner,« oplyser Telenor. Koncernchef Sigve Brekke var som daværende asienchef selv med til at etablere mobilselskabet i Myanmar, som i 2020 leverede syv procent af Telenors globale omsætning. »Vi føler med samfundet og folket i Myanmar, som oplever en dybt alvorlig og ekstremt vanskelig situation,« siger Sigve Brekke fredag morgen. Overdragelsen til M1 sker ifølge nyhedsbureauet Reuters inden for fem dage. M1 Group har fået lov til at fortsætte selskabet under navnet Telenor Myanmar i fire måneder og har en overgangsserviceaftale med Telenor i seks måneder. Myanmar har 54 millioner indbyggere.",
        "metadata": {
            "source": "https://www.berlingske.dk/virksomheder/omstridt-salg-af-telenors-mobilselskab-i-myanmar-gaar-nu-igennem",
            "image_url": "https://berlingske.bmcdn.dk/media/cache/resolve/image_x_large/image/152/1528825/24040587-pix-myanmar.jpg",
            "publication_time": "Fredag d. 18. marts 2022, kl. 09.25",
            "author": "Thomas Breinstrup",
            "related_links": [],
            "attachments": []
        }
    }
}