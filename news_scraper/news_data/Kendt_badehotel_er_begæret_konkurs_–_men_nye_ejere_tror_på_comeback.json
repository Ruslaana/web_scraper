{
    "version": "1.0",
    "document": {
        "id": 6928,
        "title": "Kendt badehotel er begæret konkurs – men nye ejere tror på comeback",
        "content": "Efter længere tids økonomiske vanskeligheder er det mere end 100 år gamle badehotel Bandholm Hotel nær Maribo på Lolland begæret konkurs. Det fremgår af Statstidende og Det Centrale Virksomhedsregister (CVR),skriver Finans, og det sker kun to uger efter en ekstraordinær generalforsamling. Her havde bestyrelsesformand for Parken Sport & Entertainment, den tidligere Bella Center-direktør Allan Agerholm, og marketingsmanden Christian Bruunkøbt sig ind i luksushotellet ved Knuthenborg Safaripark og Lalandiafor at sikre, at det kunne føres videre. De to ejer tilsammen under 50 procent af hotellet. »Vi skal lige have et overblik og samle alle trådene. Om 14 dage ved vi mere,« sagde Christian Bruun kort efter til Finans. Menifølge Lolland-Falsters Folketidendehar fagforeningen 3F Guldborgsund begæret selskabet konkurs på vegne af et medlem, der ligesom i alt 40 ansatte ikke har fået løn. »De har ikke fået løn siden 30. december. De fik besked på intranettet om, at der kom desværre ikke nogen løn, for der var ikke nogen penge,« siger faglig sekretær Lena Blak Eriksen fra 3F Guldborgsund til Lolland-Falsters Folketidende. Da 3F ikke kunne få en afklaring, indgav fagforeningen konkursbegæringen. Kurator, advokat Morten Jensen fra advokatfirmaet Drachmann, har endnu ikke overblik over økonomien i selskabet. Bandholm Hotelblev i 2008 købt af frikirken Faderhuset, som også havde overtaget og nedrevet Ungdomshuset på Jagtvej 69 i København. Faderhuset solgte i 2019 hotellet til en række erhvervsfolk. Hotellets hovedbygning er fra 1886, og det blev i 2012 istandsat og opgraderet til fire stjerner. De to nye pengemænd tror fortsat på, at Bandholm Hotel kan køre videre, måske allerede fra februar. »Vi er kommet ind for en uge siden, Allan og jeg, og har kigget på den her case for at redde hotellet. Og det mener vi, at vi godt kan – forhåbentlig. Forventeligt åbner vi en gang i februar. Det satser vi på, og der er gode, erfarne folk, der står bag, så det regner vi med lykkes,« sagde Christian Bruun i weekendentil Lolland-Falsters Folketidende. Han er den nye direktør for hotellet, som ifølge ham »ligger skidegodt« og derfor vil kunne trække mange tyske turister til.",
        "metadata": {
            "source": "https://www.berlingske.dk/virksomheder/kendt-badehotel-er-begaeret-konkurs-men-nye-ejere-tror-paa-comeback",
            "image_url": "https://berlingske.bmcdn.dk/media/cache/resolve/image_x_large/image/150/1508736/23989645-pix-bandholm-hotel.jpg",
            "publication_time": "Mandag d. 24. januar 2022, kl. 11.15",
            "author": "Thomas Breinstrup",
            "related_links": [],
            "attachments": []
        }
    }
}