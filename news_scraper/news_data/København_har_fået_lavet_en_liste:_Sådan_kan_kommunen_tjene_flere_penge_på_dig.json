{
    "version": "1.0",
    "document": {
        "id": 12807,
        "title": "København har fået lavet en liste: Sådan kan kommunen tjene flere penge på dig",
        "content": "Det kan godt være, at København er landets rigeste kommune og i 2025 har råd til at sænke skatten for tredje år i træk. Alligevel har kommunen valgt at undersøge, om det er muligt at tjene endnu flere penge på borgerne end i dag. Hvilket det er. De borgerlige på rådhuset siger dog allerede nu klart og tydeligt nej tak til at benytte sig af muligheden. Forvaltningerne på rådhuset har gennemgået deres budgetter en ekstra gang for at se, om der her eller der skulle være mulighed for at øge indtægterne ved at kræve lidt mere i egenbetaling af borgerne. Det viser sig, at der er penge at tjene ved at øge egenbetalingen på alt fra adgang til museer og rundvisning på rådhuset til et måltid mad på plejehjemmet eller at optage film i byrummet. Det afslører en såkaldtsærlig undersøgelseudarbejdet af Intern Revision. Faktisk afslører undersøgelsen, at der »samlet set er en væsentlig økonomi forbundet med direkte og indirekte tilskud til nedsættelse af egenbetaling fra borgere og virksomheder«. Undersøgelsen er den første af sin slags, og Berlingske ser her nærmere på nogle af de områder, hvor egenbetalingen ifølge Intern Revision »potentielt kan forøges«. I Økonomiforvaltningen er det således muligt at kræve lidt flere penge for en omvisning på rådhuset eller en tur op i rådhustårnet, fremgår det. Faktisk er omvisninger på rådhuset i dag »en del billigere« end i omegnskommunerne, og prisen er da også blevet hævet med ti kroner fra i år. Københavns Rådhus. Rådhuspladsen i København.Fold sammenLæs mereFoto: Søren Lorenzen. Det er også muligt at kræve lidt flere penge for brug af den nye busterminal ved Dybbølsbro. Kommunen kan også vælge at skrue op for prisen for leje af arealer til kolonihaver og nyttehaver, der i dag bliver udlejet »til under markedspris«. I Kultur- og Fritidsforvaltningen er der »identificeret potentiale for øgede indtægter på følgende områder«, som det hedder: Der er også penge at hente i Teknik- og Miljøforvaltningen. Om det så er at kræve gebyr for byggesager eller ved at indføre gebyr for at benytte offentligt areal til alt fra såkaldt mobilt gadesalg og filmoptagelser til vareudstillinger og stadepladser. »Der er politisk handlerum i forhold at genindføre gebyrfinansiering på byggesagsbehandling, og til budget 2024 blev den årlige indtægt estimeret til netto 70,9 millioner kroner (…) ved fuld indfasning,« skriver Intern Revision. Ikke overraskende kan der også være penge at tjene ved at gøre det endnu dyrere end i dag at parkere. Den konservative børne- og ungdomsborgmester Jakob Næsager ser umiddelbart ingen grund til at lade sig inspirere af den særlige undersøgelse fra Intern Revision. Han kalder takstforhøjelser »en dårlig idé«. Børne- og ungdomsborgmester Jakob Næsager (K).Fold sammenLæs mereFoto: Søren Bidstrup. »Det hjælper jo lige fedt at sætte skatten ned, hvis man hæver taksterne med et større beløb,« siger han: »Det har man gjort på parkering i sådan en grad, at det æder hele skattesænkningen op.« Således er skatten i København sænket flere år i træk, samtidig med at københavnerne betaler stadig mere i beboerlicens for at parkere deres bil. »I øvrigt er der rigtig mange, der synes, at det er dyrt at bo og leve i København, og derfor tror jeg ikke, at der er nogen, der har ønske om at hæve taksterne yderligere,« siger Jakob Næsager. Som han ser det, er der partier på rådhuset, »der er meget optaget af at have endnu flere penge at dele ud af«. Inden for hjemmeplejen og på plejehjem er der ifølge undersøgelsen flere muligheder for at hæve egenbetalingen og dermed spare penge. Eksempelvis har kommunen valgt at yde over 12 millioner kroner om året i tilskud til mad til ældre i egen bolig samt tøjvask for ældre på plejehjem og i hjemmeplejen. Det ville også være muligt for kommunen at tjene omkring tre millioner kroner ekstra i år ved at lade den månedlige egenbetaling for befordring for ældre til aktivitetscentre stige fra 203 kroner til 600 kroner. I Børne- og Ungdomsforvaltningen viser et regnestykke, at der vil være en potentiel merindtægt for kommunen på cirka tre millioner kroner ved at lade prisen for en portion skolemad stige fra 27 kroner til 30 kroner. Forældre i København betaler i dag godt 40 procent i egenbetaling for en plads i en skolefritidsordning.Fold sammenLæs mereFoto: Sofie Mathiassen. Det er også i Børne- og Ungdomsforvaltningen, at der er endnu en stor potentiel besparelse at finde. Således har forvaltningen i et »effektiviseringsforslag« i forbindelse med forhandlingerne om dette års budget regnet sig frem til, at »såfremt forældrebetalingen øges med 100 kroner pr. måned« for en plads i en fritidsordning, vil »det give et potentiale for øgede indtægter på 11,5 millioner kroner«. Øges den med 300 kroner, er der et potentiale på hele 34,4 millioner kroner. »I princippet kan forældrebetalingen sættes endnu højere op,« noterer Intern Revision. Ifølge Venstres fungerende beskæftigelses- og integrationsborgmester, Louise Theilade, er partiet som udgangspunkt modstander af takststigninger, når forhandlinger om budgettet for 2026 begynder senere i år. Hun vil dog ikke afvise, at andre partier vil bruge den særlige undersøgelse fra Intern Revision til at foreslå takststigninger. »Vi har det sådan, at mangler vi penge, så må vi finde dem andre steder,« siger hun. Altså vil Venstre hellere finde penge gennem effektiviseringer og besparelser i stedet for mere brugerbetaling. Men hvor meget kan der lige ske ved at gøre det lidt dyrere at komme på et museum? »Står vi midt i en budgetforhandling, og der bliver foreslået en stigning på prisen for at komme på et museum, kan vi nok godt leve med det. Men vi kommer ikke til at foreslå takststigninger,« konstaterer Louise Theilade Thomsen.",
        "metadata": {
            "source": "https://www.berlingske.dk/metropol/koebenhavn-har-faaet-lavet-en-liste-saadan-kan-kommunen-tjene-flere-penge",
            "image_url": "https://berlingske.bmcdn.dk/media/cache/resolve/image_x_large_vertical/image/187/1874791/24863346-en-beregning-for-2024-viser-at-for-hver-krone-en.jpg",
            "publication_time": "Mandag d. 06. januar 2025, kl. 08.09",
            "author": "Jens Ejsing",
            "related_links": [],
            "attachments": []
        }
    }
}