{
    "version": "1.0",
    "document": {
        "id": 14578,
        "title": "»Hvis han lavede piruetter nu, ville han falde på røven«",
        "content": "Kunne kongen gennemføre 360 graders piruetter - eller var han allerede for syg? Spørgsmålet er centralt ved nogle velbesøgte retsmøder i Los Angeles i disse dage: Et agentur står tiltalt for medvirken til Michael Jacksons tidlige død og skal i den forbindelse besvare byger af spørgsmål om hans færdigheder på et dansegulv. Jacksons læge kom i søgelyset straks efter idolets død i 2009. Den velhavende og meget travle Conrad Murray var mistænkt for at have ordineret lægemidler som Lorazepam og Propofol med løs hånd. Midlerne bruges til hhv. dæmpning af angst og decideret bedøvelse og er livsfarlige ved ukontrolleret indtag. Conrad Murray nægtede ethvert kendskab til stjernens misbrug af midlerne, men blev i 2011 sigtet for uagtsomt manddrab og afsoner nu dommen på fire års fængsel. Den verserende sag i Los Angeles er et civilt søgsmål, anlagt af moderen Katherine \"Kattie\" Jackson. Hun mener, agenturet AEG Live var blinde for sønnens fysiske tilstand og i sidste ende kun optaget af sin bundlinje nu og her. AEG Live er verdens næststørste agentur for showfolk og stod bag det meget omtalte \"This is it\" op til Jacksons død: En planlagt serie på 50 optrædener i London. Showet skulle have været en af Jacksons største satsninger nogensinde. Vældige summer var i omløb og på spil. Men sangeren selv blev stadig svagere under de sidste prøver og endte med ikke at overleve dem. Katherine Jackson mener, AEG Live ligefrem pressede Conrad Murray til at gøre sønnen kampklar - uden at bekymre sig om mere lægelige vurderinger. Søgsmålet optager alle DE amerikanske medier i disse dage. Vidner fra sagen mod Conrad Murray er indkaldt igen. Og mange af påstandene og forsvarstalerne høres nu for anden gang. To af Jackons børn vil ifølge USA Today blive ført som vidner: Prince Michael og Paris. Også stjernevenner som Prince, Quincy Jones og filminstruktøren Spike Lee ventes at sætte sig i skranken. AEG Live forsvarer sig med alle midler. Juristerne vil ifølge CNN endevende sagen fra 2005 mod Jackson vedrørende hans omgang med mindreårige. Sagen endte med pure frifindelse - men kan i sig selv have taget hårdt på stjernens psyke, mener forsvaret. Søgsmålet har siden sidste uge \"drejet\" sig meget om piruetter. Altså om Michael Jackson virkelig var i stand til at danse de trin, han kunne før. Juryen kigger i den forbindelse på videoer helt tilbage fra 2001 og sammenligner med optagelser til nummeret \"Billie Jean\" - optagelser fra 5. juni 2009, et par uger op til Jacksons død. Når netop de dansetrin spiller så stor en rolle, skyldes det moderens vigtigste bevismateriale mod virksomheden: En række mails mellem showets kunstneriske ledelse på den ene side og AEG Live på den anden. John \"Bugzee\" Houghdahl var producer på \"This is it\" og skrev få dage før sangerens død at \"Jeg har set ham forfalde i løbet af de sidste otte uger. Han kunne gennemføre flere 360 graders piruetter tilbage i april. Hvis han prøvede det samme nu, ville han falde på røven.\" Og da sangeren blev sendt hjem fra en af sit livs sidste prøveaftner, var det ikke uden grund: Instruktøren Kenny Ortega var \"bange for, han ville gøre en pinlig figur på scenen eller simpelthen komme til skade\", skrev Houghdahl til AEG Live. Men agenturet anede intet om Jacksons virkelige tilstand, siger dets advokater. Det var Jackson selv, der ville have Conrad Murray som læge. Hvad stjernen indtog privat for at klare presset, vidste kun han og lægen.",
        "metadata": {
            "source": "https://www.berlingske.dk/kultur/hvis-han-lavede-piruetter-nu-ville-han-falde-paa-roeven",
            "image_url": "https://berlingske.bmcdn.dk/media/cache/resolve/image_x_large/image/55/554068/6533580-douniamag-us-music-jackson-files.jpg",
            "publication_time": "Onsdag d. 19. juni 2013, kl. 09.22",
            "author": "Søren Schauser",
            "related_links": [],
            "attachments": []
        }
    }
}