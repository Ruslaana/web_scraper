{
    "version": "1.0",
    "document": {
        "id": 7050,
        "title": "Afghanske topgeneraler fyres efter hospitalsmassakre",
        "content": "Afghanistans militær afskediger tirsdag 12 officerer fra hæren - deriblandt to generaler - for forsømmelighed efter et angreb på landets største militærhospital, hvor mellem 50 og 100 personer blev dræbt. Angrebet på Sardar Daud Khan hospital i Kabul sidste måned blev gennemført af oprørere forklædt som læger, der angiveligt havde fået hjælp af to ansatte. Det skriver AFP, som henviser til, at mange overlevende samstemmende har fortalt, at ansatte hjalp angrebsmændene. »Den militære leder af efterretningstjenesten er blandt de afskedigede, og han vil blive retsforfulgt,« oplyser forsvarsministeriet. »De pågældende afskediges for pligtforsømmelse i forbindelse med hospitalsangrebet,« siger ministeriets talsmand, Mohammad Radmanish.  Oprørere trængte ind på det stærkt bevogtede hospital og dræbte ifølge forsvarsministeriet 50 mennesker. Men sikkerhedskilder og overlevende siger, at antallet af dræbte var på over 100. I offentligheden er der udbredt vrede over angrebet på det topsikrede hospital, hvor angriberne rev patienter ud af deres senge og stak dem ihjel, skød vildt omkring sig og kastede granater ind i fyldte venteværelser. Islamisk Stat siger gennem dets propagandaorgan Amaq, at det stod bag angrebet. Taliban har afvist, at det står bag. Men overlevende siger, at angriberne råbte slagord som »længe leve Taliban«.  Det seks timer lange angreb blev indledt, da en selvmorder detonerede en bombe ved hospitalets indgang. Flere overlevende har fortalt om flere »simultane massakrer«. Afghanske sikkerhedskilder har bekræftet, at to af hospitalets praktikanter deltog i angrebet mod militærhospitalet, men det er tidligere blevet afvist af forsvarsministeriet. I parlamentet har der været rejst krav om, at der bør rejses rigsretssag mod landets indenrigsminister, forsvarsminister og efterretningschef. /ritzau/AFP ",
        "metadata": {
            "source": "https://www.berlingske.dk/internationalt/afghanske-topgeneraler-fyres-efter-hospitalsmassakre",
            "image_url": "https://berlingske.bmcdn.dk/media/cache/resolve/image_x_large/image/5/50910/16844659-afghanistan-military-hospital-attacked.jpg",
            "publication_time": "Tirsdag d. 04. april 2017, kl. 09.11",
            "author": null,
            "related_links": [],
            "attachments": []
        }
    }
}