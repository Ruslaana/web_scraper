{
    "version": "1.0",
    "document": {
        "id": 22129,
        "title": "Det sejler i DBU. Ansvaret ligger hos Peter Møller",
        "content": "En frisk start med nye ansigter og mere direkte fodbold. Den nye, midlertidige landstræner Morten Wieghorst lovede ikke for lidt i sine førsteinterviewmed den skrevne presse. Derfor havde mange glædet sig til mandagens pressemøde i Parken, hvor truppen til de to kommende landskampe mod Schweiz og Serbien skulle præsenteres. Men nu er pressemødet aflyst. Morten Wieghorst er blevet sygemeldt med stress. Den nyansatte assistent, Daniel Agger, har ikke den påkrævede trænerlicens til at lede holdet, hvorfor den totalt ukendte Lars Knudsen skal dirigere fra sidelinjen. Og de kritiske spørgsmål til DBU og fodbolddirektør Peter Møller tårner sig op. Hvad er egentlig fodboldforbundets plan? Og har Kasper Hjulmands afgang efter EM-slutrunden afsløret en skrøbelig organisation? Sommerens EM-slutrunde i Tyskland var en stor folkefest i gaderne og på tribunerne, men endte som lidt af en fuser rent sportsligt. Godt nok indfriede landsholdet forventningerne om at gå videre fra gruppen – og ingen kan klandre dem for at tabe en nogenlunde jævnbyrdig kamp mod de tyske værter i ottendedelsfinalen – men holdet scorede kun to mål og vandt ikke en fodboldkamp i fire forsøg. Slutrunden kom desuden i kølvandet på halvandet år med svingende præstationer og heftig kritik af især landstrænerens udtagelser. Kasper Schmeichel og Simon Kjær har ledet landsholdet i mere end et årti, men mange mener, at tiden er kommet til et generationsskifte.Fold sammenLæs mereFoto: Søren Bidstrup. Hvorfor levede Kasper Hjulmand ikke op til sit løfte om, at man skulle spille i sin klub for at være med på landsholdet? Og hvorfor holdt man fast i den samme stamme, som havde skuffet grumt ved VM-slutrunden i Qatar? Hvor var alle de nye spillere? Derfor var det heller ikke en overraskelse, da Kasper Hjulmand trak sig fra posten som landstræner få uger efter Danmarks exit i Tyskland. Hans projekt havde toppet ved EM-slutrunden i 2021, og der var brug for nye kræfter, fortalte han. Ingen var overraskede. Ud over måske Peter Møller. I hvert fald var Hjulmands afløser ikke klar i kulissen, som den ellers var irigtig god tid, da Peter Møller fyrede Åge Hareide i 2019. Peter Møllers reaktion var i stedet at forfremme Kasper Hjulmands assistent, Morten Wieghorst, som i første omgang har fået frem til nytår til at bevise, at han kan lede Danmark til VM i Nordamerika om to år. Morten Wieghorst var en dygtig spiller og nåede 30 landskampe, men hans trænerkarriere har været mere blandet. De første fem år i FC Nordsjælland kastede to pokaltitler og en post som U21-landstræner af sig, men hans to seneste cheftrænerjob endte med fyringer i de jyske storklubber AGF og AaB. Morten Wieghorst har i fire år været assistent for Kasper Hjulmand på landsholdet og var også med ved EM-slutrunden i Tyskland.Fold sammenLæs mereFoto: Søren Bidstrup. Derudover har han været assistent for Michael Laudrup i Swansea i Premier League og for Kasper Hjulmand på landsholdet. Ansættelsen af ham gav derfor ikke ligefrem følelsen af et generationsskifte – heller ikke selvom den tidligere landsholdsanfører og Liverpool-stjerne Daniel Agger blev hentet ind som assistent. Alligevel har der været lovende takter frem mod den første samling i september. Simon Kjær og Thomas Delaney har med æren og værdigheden i behold valgt at stoppe på landsholdet, og en begejstret Wieghorst har lovet nye ansigter i truppen, der skulle præsenteres foran fans og pressen mandag eftermiddag. Men noget er tilsyneladende gået galt. Morten Wieghorst har fået stresssymptomer og er pludselig blevet nødsaget til at melde fra til to af de seks kampe, han har fået. Det er, som Peter Møller siger, »enormt trist«. Mest for Morten Wieghorst og hans familie, men også for landsholdet. Ingen savner tiderne med kaos i DBU, der smitter af på holdet og svækker befolkningens opbakning. Derfor er det så ærgerligt, at det, der var den perfekte mulighed for en frisk start, nu er blevet til en historie om forvirring og afløserens afløser. Den nye assistent, Daniel Agger, har nemlig ikke den UEFA Pro Licens, som er et krav, hvis man skal kunne varetage funktionen som landstræner. Derfor bliver det nu landsholdets dødboldtræner, Lars Knudsen, der til daglig arbejder som assistent i tyske Augsburg, som skal stå i spidsen for holdet. Han har tidligere været U20-landstræner og assistent i AaB, FC Midtjylland og Leicester, så han er utvivlsomt dygtig – men han er også fuldstændig ukendt. Derfor kan man ikke undgå at få indtrykket af en fodbolddirektør, der leder febrilsk efter en løsning på, at hans mand, Kasper Hjulmand, har valgt at stoppe. Han kan selvfølgelig ikke gøre for, at Morten Wieghorst har fået stress. Det kan ingen. Men man er nødt til at stille spørgsmålet, fordi han ultimativt har ansvaret for, at vi fortsat har et konkurrencedygtigt landshold. Hvad nu, Peter Møller? Peter Møller har fået noget at se til. Og måske fortryder han, at der ikke var en permanent afløser klar efter EM-slutrunden.Fold sammenLæs mereFoto: Søren Bidstrup.",
        "metadata": {
            "source": "https://www.berlingske.dk/samfund/det-sejler-i-dbu-ansvaret-ligger-hos-peter-moeller",
            "image_url": "https://berlingske.bmcdn.dk/media/cache/resolve/image_x_large_vertical/image/182/1829515/24779377-fodbold-vm-i-qatar-pressmde-dagen-efter-danmarks.jpg",
            "publication_time": "Mandag d. 26. august 2024, kl. 10.27",
            "author": "Kalle Kehlet",
            "related_links": [],
            "attachments": []
        }
    }
}