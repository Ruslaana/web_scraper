{
    "version": "1.0",
    "document": {
        "id": 9386,
        "title": "Se tallene: Så mange børn kommer der i din bydel",
        "content": "Børnefamilier er begyndt at vælge København til i stedet for at væge København fra. Ifølge kommunens prognoser vil der om ti år bo mere end 18.000 flere børn under 15 år i byen end i dag. Det betyder, at der skal gøres plads til de mange børn i daginstitutioner, skoler og fritidsaktiviteter. Derfor er der også regnet på, hvor børnene kommer til at bo i fremtidens København. Enkelte dele af byen stikker klart ud og kan vente tusindvis af flere børn i nabolaget. Børne- og ungdomsborgmester, Jesper Christensen (S), er selv født og opvokset i København og har dermed været vidne til den store omvæltning, som mange af byens kvarterer har været igennem. For ham er netop børnene i byen billedet på den helt store københavnerfortælling og den enorme omvæltning, som byen har været igennem. »Den var slidt, fattig og folk flyttede væk, når de fik børn. Det var mine forældres generation, der var med til at levere indbyggere til forstæderne. I dag flytter mange både til og fra København, men fordi netop de unge vælger at blive her i så stor grad, forventer vi mange børn i fremtiden,« siger han. FAKTAKøbenhavn – børnenes byDer kommer stadig flere børnefamilier i København, hvilket sætter daginstitutioner, skoler og fritidstilbud under pres, ligesom det forandrer det københavnske boligmarked. Berlingske sætter i en serie fokus på København, der er ved at udvikle sig til børnenes by.FOLD UD Der kommer stadig flere børnefamilier i København, hvilket sætter daginstitutioner, skoler og fritidstilbud under pres, ligesom det forandrer det københavnske boligmarked. Berlingske sætter i en serie fokus på København, der er ved at udvikle sig til børnenes by. Forældre i København har kommunal garanti for en institutionsplads til deres børn højst fire kilometer fra deres bopæl senest to måneder efter, at deres barn er skrevet på kommunens garantiliste. Derfor er prognoser for børnefamilierne i de enkelte bydele et vigtigt værktøj for forvaltningen, når placeringen af fremtidens daginstitutioner skal planlægges. Bydelen Vesterbro og Kongens Enghave er det sted, hvor den største tilvækst af børnefamilier ventes frem mod 2030. Her anslår Københavns Kommune, at der vil bo 5.194 flere børn under 15 år, end der gør i dag.  Herefter ventes Amager Vest, hvor Ørestaden ligger, at huse 3.428 flere børn under 15 år. Brønshøj-Husum kan ifølge kommunens prognoser se frem til 2.820 flere børn, hastigt efterfulgt af Valby og Amager Øst. Der ventes 190 flere børn i Vanløse, som dermed er den af Københavns administrative bydele, hvor kommunen forventer den absolut laveste børnetilvækst. På Bispebjerg med Emdrup, Bellahøj, Utterslev og naturligvis Bispebjerg-bydelen omkring Grundtvigskirken ventes 544 flere børn. I Indre By ventes der 737 flere børn, 860 på Nørrebro og 1.508 på Østerbro. ",
        "metadata": {
            "source": "https://www.berlingske.dk/hovedstaden/se-tallene-saa-mange-boern-kommer-der-i-din-bydel",
            "image_url": "https://berlingske.bmcdn.dk/media/cache/resolve/image_x_large/image/123/1238942/23295008-.jpg",
            "publication_time": "Onsdag d. 25. december 2019, kl. 20.17",
            "author": "Frederik Volstrup Kock",
            "related_links": [],
            "attachments": []
        }
    }
}