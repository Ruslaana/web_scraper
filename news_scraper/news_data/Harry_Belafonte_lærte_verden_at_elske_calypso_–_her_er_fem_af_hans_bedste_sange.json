{
    "version": "1.0",
    "document": {
        "id": 11645,
        "title": "Harry Belafonte lærte verden at elske calypso – her er fem af hans bedste sange",
        "content": "Den jamaicansk-amerikanske sanger, skuespiller og aktivist Harry Belafonte døde tirsdag, 96 år gammel. Harry Belafonte blev med sit gennembrudsalbum, »Calypso«, i 1956 den første solokunstner, der solgte over en million styk af ét album, og tre år senere var han den (dengang) bedst betalte sorte kunstner nogensinde. Det skete i en tid, hvor raceadskillelsen i USA endnu var vidt udbredt, hvorfor det var sjældent at se en sort person i tv eller i biograffilm, skriverThe New York Times, som indleder sin nekrolog med, at han »bestormede hitlisterne og smadrede racebarrierer i 1950erne«. Trods sin store succes blev kampen for sortes rettigheder i USA nemlig hurtigt hans primære fokus. Han var blandt andre tæt forbundet med Martin Luther King Jr. MagasinetRolling Stonehar udvalgt de fem sange, der bedst indkapsler Belafontes musikkarriere. Du kan høre dem nedenfor. Sangen var inspireret af en traditionel sang, som havnearbejderne i Jamaica sang, mens de arbejdede. »Her var en sang om kamp, ​​om sorte mennesker i et koloniseret liv, der udfører det mest opslidende arbejde. Og jeg tog den sang og finpudsede den til en hymne, som verden elskede,« sagde Belafonte mange år senere i et interview på amerikanskePBS. Nedenstående er en liveoptagelse fra en koncert i Japan i 1960.  Sangen var Belafontes næste store hit, og sangen er en ballade om de ting, som fortælleren savner fra Jamaica, efter at han havde efterladt landet. Det gælder blandt andet maden og kvinden, han elskede. Belafonte selv var dog født i Harlem i New York, hvor hans forældre flyttede til fra Jamaica. Inspirationen til sangen kom også fra en traditionel, caribisk sang, som sangskriveren Lord Burgess havde omarrangeret. Det var også via Lord Burgess, at Belafonte fik ideen til »Day-O (The Banana Boat Song)«. Ifølge Rolling Stone fortrød Belafonte senere, at de i så høj grad lånte fra traditionelle sange, selvom der ikke var ophavsrettigheder på sangene. Videoen er fra The Ed Sullivan Show og blev optaget i 1956.  Sangen er egentlig et covernummer af en sang, som oprindelig blev indspillet af Norman Span i 1936. Alligevel mener Rolling Stones redaktion, at sangen fortjener at komme med på listen. På »Man Smart (Woman Smarter)« sang Harry Belafonte for i et mandekor, der efter hver »Woman Smarter« sang »that's right, that's right«, for at understrege hans overbevisning om, at kvinder er klogere end mænd.  Med denne sang rejste Harry Belafonte til Europa – i hvert fald musisk. Sangen kendes nok også af nogle på dansk, hvor Dirch Passer sang den som»Der' hul midt i spanden«, og er en såkaldt cyklisk sang af en ukendt komponist. Den findes i versioner på en række sprog. Harry Belafonte sang »A Hole in the Bucket« sammen med den dengang relativt ukendte Odetta, som han derved hjalp med karrieren.  Den sidste sang på listen blev ligesom samtlige ovenstående også til med inspiration andetstedsfra. Den blev oprindeligt skrevet og indspillet af trinidadiske Lord Kitchener i 1946, dog med en anden tekst, og blev siden versioneret af flere andre kunstnere, inden den nåede til Belafonte. Sangen blev et hit, og den fik en revival i 1989, efter at den var med i filmen Tim Burton-filmen »Beetlejuice«, der havde Michael Keaton i hovedrollen.  Fra slutningen af 1950erne blev Belafontes primære fokus ifølge The New York Times borgerrettigheder og kampen mod racismen i især USA. Blandt andet ved sin støtte til vennen Martin Luther King Jr. og ved sammen med en række kendte, sorte amerikanere at støtte The African American Students Foundation. Organisationen sørgede for, at kenyanske studerende kunne studere i USA. En af dem var Barack Obama senior, den senere præsidents far, som med hjælp fra støtten kom på University of Hawaii i 1959, skrevABC Newsi 2012.",
        "metadata": {
            "source": "https://www.berlingske.dk/musik/harry-belafonte-laerte-verden-at-elske-calypso-her-er-fem-af-hans-bedste",
            "image_url": "https://berlingske.bmcdn.dk/media/cache/resolve/image_x_large/image/167/1670516/24412050-f-99-harry-belafonte.jpg",
            "publication_time": "Onsdag d. 26. april 2023, kl. 16.51",
            "author": "Joachim Talbro Paulsen",
            "related_links": [],
            "attachments": []
        }
    }
}