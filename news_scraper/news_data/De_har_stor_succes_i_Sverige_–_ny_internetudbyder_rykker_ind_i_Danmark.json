{
    "version": "1.0",
    "document": {
        "id": 20746,
        "title": "De har stor succes i Sverige – ny internetudbyder rykker ind i Danmark",
        "content": "For første gang i flere år får Danmark en ny internetudbyder, når svenske Bahnhof nu begynder at sælge bredbåndsforbindelser herhjemme. Bahnhof, der er en af Sveriges større internetudbydere, har indgået aftale med energiselskabet Norlys, som ejer Danmarks største fibernet, for at kunne nå ud til flere end 890.000 husstande, som lige nu bruger eller er i nærheden af en internetforbindelse gennem det. Teleanalytiker John Strand, som er direktør i Strand Consult og igennem mere end tre årtier har fulgt udviklingen på markedet i Danmark, tror dog ikke, at Bahnhofs danske indtogvil få en priskrig til at blusse voldsomt op. »Nej, jeg tror ikke, at det vil ændre det store i Danmark. Bahnhof køber sig ind til samme pris som alle andre, der bruger Norlys' fibernet, og det er engrospriserne, der afgør, hvilke detailpriser de kan tage ude hos kunderne. Det handler snarere om at få sat en nål ekstra på landkortet,« siger han. Bahnhof er da også den 13. internetudbyder, som lejer sig ind på Norlys' fibernet. Og hvor de fleste af de øvrige internetudbydere har aftaler på snart alle net i Danmark, er Bahnhof lige nu kun på et enkelt net. »De kan kun levere til de kunder, som bor i Norlys' område, hvorimodandre internetudbydere som Fastspeeder på blandt andet Norlys', Andels og TDCs net og dermed har mindre markedsføringsomkostninger, hver gang de bruger en krone,« siger John Strand. Bahnhof har omkring 470.000 private internetkunder i Sverige. Her har selskabet slået sig fast på at levere hurtige hastigheder og sikre brugernes anonymitet på nettet. Blandt andet valgte selskabet at sende den svenske efterretningstjeneste Säpo hjem igen med uforrettet sag, da Säpo i december 2023 forsøgte at presse blandt andet Bahnhof til automatisk at give efterretningstjenesten adgang til kundernes telefon- og postoplysninger. »Vi tager datasikkerhed alvorligt, og du kan altid være tryg ved, at dine data er sikre hos os. Vores kunders bredbåndstrafik transporteres i vores eget beskyttede net, og vi udleverer aldrig din kundeinformation til en tredje part,« skriver selskabet på sin hjemmeside, hvor man dog endnu ikke har annonceret, hvilke priser man vil tilbyde danske husstande. Norlys er glad for den nye aftale. »Vores fornemste opgave som fibernetejer er at sikre, at slutkunderne kan vælge frit mellem en lang række kvalitetsudbydere af tv og internet, så endnu flere kunder kan få øjnene op for gevinsterne ved at vælge en fremtidssikret internetforbindelse,« siger kommerciel direktør Lars Skovgaard fra Norlys' fiberforretning. Norlys ejer det tidligere Stofa og det tidligere Boxer, der nu begge har skiftet navn til Norlys, og overtog i april Telias danske mobilselskab, købt for 6,25 milliarder kroner. Bahnhof øgede i første halvår af 2024 omsætningen med ni procent til 992,3 millioner svenske kroner og forbedrede driftsresultatet med ni en halv procent til 130,9 millioner svenske kroner – et resultat, som topchef Jon Karlung beskrev som »lysere end den nordiske sommernat«. Bahnhof er stiftet i 1994 og sælger både internetforbindelser og telefoni. Den tidligere TDC-direktør og siden topchef for Nordic Entertainment Group (nu Viaplay Gr), svenske Anders Jensen, trådte i maj i år ind i Bahnhofs bestyrelse. Flertallet af danske internetforbindelser leveres gennem de lynhurtige fibernetkabler. Seneste opgørelse, som er fra udgangen af 2023, viser, at der da var 1.269.207 internetabonnementer over fibernet mod 836.103, som får forbindelsen gennem kabel-tv-stikket, der tidligere var det dominerende. Der er stadig 294.823 internetforbindelser, der kører over det gamle og langsomme fastnet, som TDC Net – fastnettets ejer – nubegynder at lukke ned stille og roligt, fordi omkostningerne ved at vedligeholde det er store. Dertil kommer alle mobilabonnementerne, som nærmest alle indeholder data, samtdedikerede abonnementer på mobilt internet, hvorinternetrouteren har forbindelse til nærmeste mobilmasti stedet for til et stik i væggen. Datatrafikken gennem faste linjer er dog fortsat markant størreend mobildatatrafikken.  ",
        "metadata": {
            "source": "https://www.berlingske.dk/virksomheder/de-har-stor-succes-i-sverige-ny-internetudbyder-rykker-ind-i-danmark",
            "image_url": "https://berlingske.bmcdn.dk/media/cache/resolve/image_x_large/image/183/1832286/24784894-15-july-2020-mecklenburg-western-pomerania-benti.jpg",
            "publication_time": "Tirsdag d. 03. september 2024, kl. 11.54",
            "author": "Thomas Breinstrup",
            "related_links": [],
            "attachments": []
        }
    }
}