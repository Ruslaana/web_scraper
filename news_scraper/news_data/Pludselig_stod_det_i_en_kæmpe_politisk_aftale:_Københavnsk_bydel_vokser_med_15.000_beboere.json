{
    "version": "1.0",
    "document": {
        "id": 21838,
        "title": "Pludselig stod det i en kæmpe politisk aftale: Københavnsk bydel vokser med 15.000 beboere",
        "content": "Fredag kunne regeringen og et politisk flertal på rådhuset i København præsentere enhistorisk aftaleom at bygge endnu en metrolinje og det første stykke af en ny ringvej. Den nye metrolinje M5 skal blandt andet forbinde Amager og resten af København endnu bedre end i dag, men den skal sammen med det nye stykke ringvej også bidrage til at forbinde den kommende bydel på den kunstige ø Lynetteholm med resten af byen. Men ikke nok med det, ifølge aftaleteksten kan Lynetteholm nu også se frem til ikke så lidt af et vokseværk, så øen kommer til at huse hele 15.000 flere beboere end tidligere oplyst. Det står kun et enkelt sted i teksten, det bliver ikke begrundet, det har ikke umiddelbart været omtalt offentligt tidligere, og ifølge politiske modstandere af såvel M5 som Lynetteholm vidner det om, at aftaleparterne »skal have deres regneark til at stemme«. Ifølge aftalen er det »planen, at Lynetteholm skal huse knap 50.000 beboere og knap 30.000 arbejdspladser«. Men indtil fredag var det, som det fremgår af en såkaldtQ&Aom Lynetteholm på Københavns Kommunes egen hjemmeside, planen, at der skulle være 35.000 beboere og 35.000 arbejdspladser på øen. Altså nu langt flere beboere – lidt flere end i hele Dragør Kommune – og flere tusinde færre arbejdspladser. Det er Enhedslistens teknik- og miljøborgmester, Line Barfod, der mener, at parterne bag den nye metroaftale med opskrivningen i antallet af beboere på Lynetteholm »skal have deres regneark til at stemme«. »I stedet for at se på, hvad der ville være bedst for københavnerne, så siger de, at for at det hele skal hænge sammen, så opskriver vi bare med 15.000 indbyggere,« siger borgmesteren fra Enhedslisten, der på rådhuset hverken er med i den nye metroaftale eller aftalen om byggeriet af Lynetteholm: »Uden at se på, hvad det kommer til at betyde for klimaet eller infrastrukturen. I stedet skulle de se på, hvad er det for en by, vi gerne vil have. Det ender jo med, at vi får Manhattan, bare uden Central Park, på Lynetteholm.« Line Barfod er Enhedslistens teknik- og miljøborgmester i København.Fold sammenLæs mereFoto: Mathias Svold. IfølgePolitikener lovgivning og miljøvurdering af projektet baseret på 35.000, ikke 50.000, indbyggere. »15.000 indbyggere er en kæmpe forøgelse, og man kan ikke bare ændre forudsætningerne for så stort et anlægsprojekt,« mener Klimabevægelsens sekretariatsleder, Frederik Roland Sandby, ifølge Politiken. Som han ser det, er det at »bondefange københavnerne« at opjustere tallet. Venstre er med i den nye metroaftale, og ifølge partiets beskæftigelses- og integrationsborgmester, Jens-Kristian Lütken, er byggeprocenten blevet justeret fra 105 til 115. Hvem vidste det her før fredag, det er da ikke blevet diskuteret offentligt, er det blevet listet lidt ud? »Det med bebyggelsesprocent har vi diskuteret ret meget i forligskredsen,« siger han. Jens-Kristian Lütken kan ikke sige præcis, hvornår det er blevet besluttet at opjustere beboertallet. Han er ikke enig i Line Barfods udlægning af, at det bare handler om at få »et regneark til at stemme«. Men han bekræfter, at flere boliger til 15.000 flere beboere betyder flere penge i kassen til at finansiere det nye metrobyggeri. Jens-Kristian Lütken er beskæftigelses- og integrationsborgmester for Venstre i København.Fold sammenLæs mereFoto: Liv Latricia Habel. »Vi har ikke noget imod at bygge i højden, hvis det kan være med til at finansiere metro, i stedet for at gældsætte københavnerne alt for meget,« siger han. Det er ikke lykkedes Berlingske at få en kommentar fra overborgmester Lars Weiss (S), men ifølgePolitikenforklarer han, at københavnerne i dag bor på mindre plads end tidligere, og dermed er det muligt at opjustere antallet af beboere på øen. »Siden planerne for Lynetteholm blev præsenteret første gang, så har der været en udvikling, der giver mulighed for, at der kan bo flere derude, og der vil højst sandsynligt være en mindre efterspørgsel på erhvervskvadratmeter,« siger han tilTV 2 Kosmopol. ",
        "metadata": {
            "source": "https://www.berlingske.dk/metropol/pludselig-stod-det-i-en-kaempe-politisk-aftale-koebenhavnsk-bydel-vokser",
            "image_url": null,
            "publication_time": "Søndag d. 30. marts 2025, kl. 16.21",
            "author": "Jens Ejsing",
            "related_links": [],
            "attachments": []
        }
    }
}