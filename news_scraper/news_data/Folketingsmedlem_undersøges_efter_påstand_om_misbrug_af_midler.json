{
    "version": "1.0",
    "document": {
        "id": 11782,
        "title": "Folketingsmedlem undersøges efter påstand om misbrug af midler",
        "content": "Moderaternes udsatte-ordfører, Nanna W. Gotfredsen, bliver kigget efter i sømmene af Social- og Boligstyrelsen, der undersøger beskyldninger om misbrug af offentlige midler rettet mod folketingsmedlemmet. Og i den forbindelse sender ni af hendes tidligere medarbejdere hård kritik afsted mod politikeren. Det skriver DR. Nanna W. Gotfredsen er leder og stifter af Gadejuristen – en organisation, som yder juridisk hjælp til de mest udsatte borgere i København og støttes med millioner via finansloven. Tidligere har også Ekstra Bladet skrevet, at styrelsen var ved at undersøge Gadejuristen for »uacceptabel brug af offentlige midler«. I en redegørelse på 68 sider, som DR har fået aktindsigt i, lyder det fra ni tidligere medarbejdere i Gadejuristen, at Nanna W. Gotfredsen opførte sig på en måde, der var direkte skadelig for brugerne af Gadejuristen. »Flere medarbejdere i Gadejuristen har måttet sige fra over for Nanna, når hun har villet have dem til eksempelvis at optage lyd, filme eller tage billeder som en del af sagsbehandlingen,« står der blandt andet i redegørelsen ifølge DR. I redegørelsen står der også, at medarbejderne ikke kunne få oplyst, hvad mange af pengene i organisationen blev brugt på. Selve redegørelsen blev bestilt af Social- og Boligstyrelsen under Social-, Bolig- og Ældreministeriet. Det skete, i kølvandet på at styrelsen rettede henvendelse til de tidligere medarbejdere, efter at de havde påpeget, hvorfor de havde forladt organisationen i 2021 og stiftet en ny gadeorganisation ved navn Stenbroens Jurister. Over for DR afviser Nanna W. Gotfredsen, at der er hold i beskyldningerne mod hende. »Nu ser jeg frem til styrelsens undersøgelse, som efter min bedste overbevisning vil vise, at de offentlige midler er blevet brugt til det, de skulle,« skriver hun i en mail til DR. Nanna W. Gotfredsen er ikke det første folketingsmedlem fra Moderaterne, som er endt i modvind, siden partiet blev valgt ind i Folketinget i november for første gang. Jon Stephensen (M) var tidligere på året centrum for en stribe sager fra hans tid i film- og teaterbranchen. Her er han blevet beskyldt for forskellige ting – blandt andet grænseoverskridende adfærd og dokumentfalsk. Efterfølgende kom det frem, at han havde sendt upassende beskeder til en 19-årig kvinde. Kort tid efter gik han på orlov. /ritzau/ ",
        "metadata": {
            "source": "https://www.berlingske.dk/politik/folketingsmedlem-undersoeges-efter-paastand-om-misbrug-af-midler-0",
            "image_url": "https://berlingske.bmcdn.dk/media/cache/resolve/image_x_large/image/169/1691566/24466505-.jpg",
            "publication_time": "Onsdag d. 28. juni 2023, kl. 17.44",
            "author": null,
            "related_links": [],
            "attachments": []
        }
    }
}