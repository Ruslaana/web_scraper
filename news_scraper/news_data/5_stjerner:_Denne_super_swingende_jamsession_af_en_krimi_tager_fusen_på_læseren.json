{
    "version": "1.0",
    "document": {
        "id": 13083,
        "title": "5 stjerner: Denne super swingende jamsession af en krimi tager fusen på læseren",
        "content": "Hvis man kunne drikke en bajer og få sig en hyggelig sludder med en fiktiv hovedperson fra en dansk krimi, så ville ønskelisten være lang. Og efter at have læst Walther Reberniks spritnye krimi, »Satans datter«, der er første bog i en allerede planlagt trilogi (og heldigvis for det), er ønskelisten ikke bare blevet længere. Den har også fået sig en ny kandidat til en topplacering. Rebernik har nemlig født en mand ved navn Jan Rose. Og den afdankede forsvarsadvokat, som man første gang møder på Kenneths Grill på Flæsketorvet i Kødbyen, hvor Rose sidder med en guldøl og lidt til næsen, er paradoksalt nok tæt på at være kærlighed ved første blik. Det samme kan siges om Reberniks skrivestil. Den føles nemlig som en superswingende jamsession, som en flok begavede musikere har aftalt på forhånd. Med andre ord: Et suverænt miks af stram struktur og tilbagelænet freestyle, der tilsammen rummer både humor, alvor og intelligent spænding på drengen. Og ja, en skrivestil, der kaster antihelten Rose ud i et sjældent set potpourri af Guds nåde. Det er nemlig ikke småting, Roses indre dæmoner og mange lig i lasten eksponeres for i løbet af et par sommerhede dage i indre København. Tværtimod. Der er tale om et kompliceret sammenskudsgilde, hvor både internationale, rengøringsvanvittige terrororganisationer, menneskehandlende gangstere og hævntørstige assassiner har kokkereret i folkekøkkenet. Og hvor Rose på spektakulær og semipåvirket vis bliver anklaget for at være i morderisk ledtog med alt og alle. Alligevel er man til syvende og sidst ikke i tvivl. Jan Rose topper lige nu listen over fiktive hovedpersoner, man gerne ville drikke en bajer med. Og han må hjertens gerne tage Satans datter med sig under armen. Bare vi ikke skal slå pjalterne sammen i Kødbyen.Fold sammenLæs mereFoto: Gyldendal Forlag. Heldigvis er Rose ikke alene om, at rode sig ud af moradset, finde hoved og hale i hele miseren såvel som at finde og stoppe diverse bag- og gerningsmand, før et hav af menneskeliv går tabt. Rebernik har nemlig placeret Rose i hjertet af et vidunderligt persongalleri, hvor væggene prydes af blandt andre en blåøjet, nigeriansk enhjørning, en hacker ved navn Sally, en tidligere kæreste og nuværende politiassistent ved navn Sandra samt en egenrådig stationsleder fra Station City, der alle står klar med en sådan nogenlunde hjælpende hånd. Men modstandere er der flest af. Og Rebernik formår ikke bare på formfuldendt vis at holde navnene på de skyldige hemmelige til det allersidste. Ved hjælp af gentagne twist and turns evner Rebernik – undervejs fra start til slut – også at tage fusen på sin læser, bedst som man tror, at man har regnet hele molevitten ud. Især afsløringen af identiteten på »Den hårløse mand«, som Rose, ligesom det er tilfældet med rigtig mange af de andre medvirkende, har en fælles fortid med, bidrager til en grand finale, der bedst kan betegnes som et amerikansk blockbusterbrag. Men hvorfor springer »Satans datter« så ikke karakterskalaen? Hvad er det, der gør, at alt det virkelige gode alligevel ikke er så hamrende godt, at det ikke kan gøres bedre? Svaret er en klassiker, som der findes lige så mange eksempler på, som den føromtalte ønskeliste er lang. For »Satans datter« er nemlig, og desværre, ja, lidt for lang. Simpelthen. Og det er den, fordi den tidslinje, der løber gennem bogens 490 sider, hvilket i sig selv er en del, er belagt med en særdeles informationsmættet asfalt, som Rebernik i øvrigt minutiøst betræder i realtid. Bevares! Det bidrager alt sammen til spændingen, men trækker også selvsamme, især midtvejs, lidt i langdrag. Alligevel er man til syvende og sidst ikke i tvivl. Jan Rose topper lige nu listen over fiktive hovedpersoner, man gerne ville drikke en bajer med. Og han må hjertens gerne tage Satans datter med sig under armen. Bare vi ikke skal slå pjalterne sammen i Kødbyen. Satans datterForfatter:Walther Rebernik.Sider:490.Pris:279,95 kroner.Forlag:Gyldendal.",
        "metadata": {
            "source": "https://www.berlingske.dk/litteratur/5-stjerner-denne-super-swingende-jamsession-af-en-krimi-tager-fusen-paa",
            "image_url": null,
            "publication_time": "Lørdag d. 10. juni 2023, kl. 21.28",
            "author": null,
            "related_links": [],
            "attachments": []
        }
    }
}