{
    "version": "1.0",
    "document": {
        "id": 18388,
        "title": "Mediemøllen: Hvad betyder journalisters kryds?",
        "content": "Forleden viste søslangen sig på Nordiske Mediedage i Bergen. Danske journalister er således blandt de mest venstreorienterede i Norden, lød konklusionen på baggrund af 600 svar fra skandinaviske journalister. Fire ud af fem danske journalister ville stemme på et af regeringspartierne eller Enhedslisten, hvis der var valg i dag. De Radikale topper med 30 pct. Socialdemokraterne med 20 pct. Der er intet nyt i undersøgelsens hovedbudskab. Der er dermed heller ikke noget nyt i reaktionerne. Påstanden om et ’Journalistisk Venstreparti’ som en egentlig politiserende magtfaktor, er rituelt fremsat af blandt andre Ralf Pittelkow, der bedriver altovervejende højreorienteret og politiserende journalistik på sin og Venstre-hustruens hjemmesideavis ’Den Korte Avis’. Og politikeren Ole Birk Olesen kan ligeledes fra sit journalistisk-politiserende internetrefugium ’180grader’ bruge undersøgelsen til endnu et ’hvad sagde jeg’ om det fag, han selv har været en del af, hvorfor han egentlig burde vide bedre. Og lige så rituelt vil denne pen fastslå, at der nok er problemer, men ikke politiske. Danske journalister har generelt en meget høj bevidsthed om deres fag. Der er en oprigtig ambition om at levere ’den bedst opnåelige version af sandheden’, og at kontrollere magthavere uanset farve. Som med så meget andet i en uperfekt verden er det er bestemt ikke altid, det lykkes. Anders Fogh Rasmussen fik således i adskillige år en helt urimelig nænsom behandling af journalistkorpset. Det samme sker for tiden med blandt andre Johanne Schmidt-Nielsen og Margrethe Vestager. Ingen af fænomenerne har rod i journalisternes egne politiske præferencer. Det skyldes en uhellig kombination af dygtighed fra de pågældende politikeres side, dovenskab, travlhed eller uprofessionalisme hos journalisterne og en bunke tilfældigheder. På samme måde med de såkaldte person­sager, hvor nogle har brilleret med større substans end andre. Det er således svært at finde et politisk mønster mellem f.eks. Lene Espersen, Henriette Kjær, Ole Sohn, Helle Thorning-Schmidt, Troels Lund Poulsen og Henrik Sass Larsen. Den eneste røde tråd er, at de alle har eller havde magt og derfor påkalder sig særlig opmærksomhed fra medierne. Kritikken af journalisters personlige politiske ståsted bunder i en fejlagtig opfattelse af, at det sted, hvor krydset sættes, er bestemmende for en persons samlede identitet. For de fleste er det langtfra tilfældet. Hverken for journalister eller for alle mulige andre. Meget andet end et tilfældigt kryds spiller en rolle, når mennesker navigerer i det offentlige rum. En spritny undersøgelse, som refereres i journalisternes eget fagblad senere i denne uge, viser således, at mange journaliststuderende rekrutteres fra samfundets mest privilegerede rækker. Blot fire pct. af de nye journaliststuderende på Journalisthøjskolen i 2010 havde f.eks. en far, der er ufaglært arbejder. Dét kan være et langt større problem, end hvor krydset nu tilfældigvis sættes bag et forhæng hvert fjerde år.",
        "metadata": {
            "source": "https://www.berlingske.dk/kommentatorer/mediemoellen-hvad-betyder-journalisters-kryds",
            "image_url": "https://berlingske.bmcdn.dk/media/cache/resolve/image_x_large/image/66/661291/5163366-valgkamp.jpg",
            "publication_time": "Tirsdag d. 15. maj 2012, kl. 22.30",
            "author": null,
            "related_links": [],
            "attachments": []
        }
    }
}