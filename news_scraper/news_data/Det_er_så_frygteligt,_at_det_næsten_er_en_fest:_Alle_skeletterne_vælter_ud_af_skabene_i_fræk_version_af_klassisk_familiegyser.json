{
    "version": "1.0",
    "document": {
        "id": 6169,
        "title": "Det er så frygteligt, at det næsten er en fest: Alle skeletterne vælter ud af skabene i fræk version af klassisk familiegyser",
        "content": "Den voksne søn har smidt T-shirten med »Mors dreng« og ligger nu og ruller halvnøgen rundt, mens han skriger sin smerte ud i takt med at den syfilis, der er ved at æde ham op, har nået hjernen. Hans ulykkeligt jamrende mor, paralyseret og opløst i gråd, holder sig for ørerne, inden hun resolut gør det, hun er nødt til at gøre. Og husets tjenestepige? Hun står og ser på det hele i vantro og rædsel. Stærke sager! Efter at have undersøgt den græske tragedies stærke kvindeskikkelser, har Husets Teater nu kastet sig over et andet kapitel af teatrets klassikere, Henrik Ibsens dramatik, som undersøges i løbet af tre sæsoner. Når alt falder fra hinanden, og katastrofen er fuldbyrdet: Fru Alving (Malene Melsen) stirrer med rædsel på den sindssyge Osvald (Lasse Steen).Fold sammenLæs mereFoto: Emilia Therese. Og instruktørenLiv Helmhar iført sig gummihandskerne og lægger ud med en nærmest vellystigt kras, klar og koncis version af»Gengangere« fra 1881. Godt hjulpet af moderne læsning – der placerer en af bipersonerne, tjenestepigen Regine, i centrum for at se, hvad der kan komme ud af det – og som fungerer ved at forvandle antydninger til bogstaveliggjorte handlinger, flås alle skeletterne ud af skabene. Det arter sig efterhånden som en valpurgisnat i et symbolistisk sjæleskildrende galehus, hvor alle barrierer falder, snarere end en hændervridende, naturalistisk dagligstue. Og faktisk bliver stykkets fundamentale budskaber – set gennem Regines øjne – helt røntgentydelige, når det er den sunde proletartøs' reaktioner på omgivelsernes uafvendelige tragedie, der er fortællingens væsentligste omdrejningspunkt. Den ibsenske havestue er skiftet ud med gangen, hvor Regine lytter ved de mange døre til de diskussioner og konfrontationer, der bid for bid lader fortiden komme for en dag – nu placeret halvt uden for tilskuernes synsfelt. Hun opdager, at hun selv på mange måder er hele den uanende legemliggørelse af al den skyld og skam, der er blevet undertrykt i årtier, men som nu river alt med sig. Altså lige bortset fra hende selv. Sumpplanten Regine nægter at se sig selv som et offer, og Liv Helm lader hende få det sidste ord. Hendes exit giver Ibsens sortsyn og den berømte replik om, at »Fædrenes synder hjemsøger børnene« en ny dimension: Hun er faktisk i stand til at frigøre sig fra den usunde bagage, der ellers sænker stort set alle andre på scenen. Fandeme nej. Osvald (Lasse Steen) leger med ilden.Fold sammenLæs mereFoto: Emilia Therese. Dermed bliver Liv Helms Ibsen-tolkning også en anderledes positiv formulering af dens tragiske udsagn: Hvis man vil have et ordentligt liv, må man vriste sig ud af fortidens kløer og brænde hele lortet ned. Alle de forudfattede meninger, de komplekser, den arv af skyld og skam, vi bærer med os, og som vi ikke selv har bedt om. Titlen refererer jo ellers naturligvis til den fortid, der hele tiden spøger. De betændte fortrængninger og fortielser, der hele tiden har ligget som en »overdækket grav« under den ellers så anstændige fru Alving og hendes forsøg på at dække over hele den ormstukne sandhed. Men der er altså tilsyneladende et liv efter familietraumerne, mener de på Husets Teater. Ellaha Lack er en enkel og tydelig, næsten barnligt registrerende Regine. De store øjne flakker foruroliget med publikum som hendes medvidere, desperat optændt af sociale aspirationer, men også i stigende grad klar over, at hun må redde sig selv fra den udsatte rolle, hun spiller i menageriet – hvad enten hun må vriste sig fri af sin skruppelløse fars omklamring: Ham spiller Peter Holm Johansen med en følgagtig, falsk underdanighed, der forvandler sig til iskold, intimiderende udbytternatur. Eller må undslippe dén seksuelle relation til den hjemvendte Osvald, som her forvandler sig til brutal voldtægt, så hun må vaske sig ren i sit ømme skræv for åben dør. Det kunne have været, men nu er det for sent: Pastor Manders (Lars Simonsen) forsøger at finde en forgæves varme hos fru Alving (Malene Melsen).Fold sammenLæs mereFoto: Emilia Therese. Lasse Steen lægger flot ny alen til talentets spændvidde som den narcissistiske, øretæveindbydende og fordærvede morsdreng, hvis endeløse provokation dækker over den rendyrkede rædsel. Og endelig får Malene Melsen og Lars Simonsen et par præcise portrætter ud af den plagede fru Alving og husvennen pastor Manders. Hunvandrer omkring og ligner nærmest et martret maleri af Edvard Munch. Hendes tragedie er tydeligt trukket op: I stedet for at bryde op og redde sig selv, vendte hun tilbage og murede sig inde i et ulykkeligt ægteskab. Hendes lammende, sammensparede smerte nærmest forplanter sig fra hendes maveregion til tilskuerne, når først den følelsesforskansede og isafkølede overflade bryder sammen. Udenfor: Regine (Ellaha Lack) lytter ved dørene.Fold sammenLæs mereFoto: Emilia Therese. Oghanssalvelsesfulde smil og nærmest hvæsende hellige forargelse dækker naturligvis over et (seksuelt) hykleri af højeste karat og en manglende evne til at sige ja til livet, når det gælder. Den får, med andre ord, ikke for lidt på Husets Teater, hvor man får de ibsenske fortrængninger lige i fjæset. Men det fungerer vitalt godt. Forestillingen lykkes med skægt, drastisk og uden fine fornemmelser at fremstille alt det, Ibsen vil. Samtidig med, at den frækt, men overbevisende, forråder ham på falderebet og gør oprør mod det uafvendelige i hans livssyn, når den primitive, sunde Regine er den døde, der vågner, genføder sig selv og går sin vej fra fallitboet. Hvem sagde opgør med fortiden? »Gengangere« af Henrik Ibsen. Iscenesættelse, oversættelse og bearbejdelse: Liv Helm. Scenografi og kostumer: Petruska Miehe-Renard. Husets Teater til 12. okt. Co-produktion med Odense Teater, hvor den kan ses 23. okt. – 23. nov.",
        "metadata": {
            "source": "https://www.berlingske.dk/scene/det-er-saa-frygteligt-at-det-naesten-er-en-fest-alle-skeletterne-vaelter-ud",
            "image_url": "https://berlingske.bmcdn.dk/media/cache/resolve/image_x_large_vertical/image/183/1837522/24795332-spgelsestime-den-frygtelige-sandhed-er-ved-at-g.jpg",
            "publication_time": "Onsdag d. 18. september 2024, kl. 18.37",
            "author": "Jakob Steen Olsen",
            "related_links": [],
            "attachments": []
        }
    }
}