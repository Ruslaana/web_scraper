{
    "version": "1.0",
    "document": {
        "id": 15924,
        "title": "Imam: Får man en konflikt med i kirkekøbet?",
        "content": "Langt de fleste moskéer i København er indrettet i nedlagte fabriksbygninger, erhvervslejligheder og andre upåfaldende lokaler. Men med lukningen af 16 københavnske kirker er hovedstaden pludselig fuld af ledige, religiøse rum. Ifølge præsten i Brorsons Kirke på Nørrebro, Per Ramsdal, vil det være oplagt at overdrage de tomme folkekirker til andre religioner, eksempelvis muslimerne. Men ifølge Nørrebro-imamen Abdul Wahid Pedersen er der mange aspekter at tage hensyn til, hvis en muslimsk menighed skulle flytte ind i en kirke og omdanne den til en moské. - Det er pænt af Per at tænke på den måde. Når et sted har været brugt som gudstilbedelseshus, vil man som et troende menneske være interesseret i, at det fortsætter i samme ånd. Men for muslimerne afhænger det ikke alene af, at der er tale om en lukket kirke, siger Abdul Wahid Pedersen. - Det er jo også et spørgsmål om udbud og efterspørgsel. Man må gå ud fra, at kirkerne skal sælges eller udlejes på almindelige markedsvilkår, og så må man se på dem som enhver anden bygning. Egner de sig til formålet, og er beliggenheden rigtig? Og så er der spørgsmålet om religiøse følelser og politiske spændinger, påpeger Abdul Wahid Pedersen. - Ud over at se på økonomien og ejendommens fysiske tilstand, må man i det her tilfælde også overveje, om man får en konflikt med i købet, siger imamen.",
        "metadata": {
            "source": "https://www.berlingske.dk/samfund/imam-faar-man-en-konflikt-med-i-kirkekoebet",
            "image_url": "https://berlingske.bmcdn.dk/media/cache/resolve/image_x_large/image/33/330280/5087162-awp.jpg",
            "publication_time": "Tirsdag d. 24. april 2012, kl. 14.26",
            "author": null,
            "related_links": [],
            "attachments": []
        }
    }
}