{
    "version": "1.0",
    "document": {
        "id": 2862,
        "title": "Københavnersnuden: Det største problem med altanerne er ikke, at de er grimme.",
        "content": "Altaner er skønne, det er der ingen tvivl om. De trækker lyset og luften ind i lejligheden og giver dig samtidig et privat uderum, hvor du kan grille og drikke kaffe eller stille dine kølevarer om vinteren. I Danmark blev altaner først almindelige med funktionalismen, og funkisarkitekterne fik ideerne fra udlandet. Før i tiden var ideen om en altan på et dansk hus nærmest meningsløs. Det er jo koldt og blæsende det meste af året, så for de fleste danske arkitekter handlede husbyggeri først og fremmest om at holde kulden ude, ikke om at invitere den indenfor.  I Frankrig har man altid haft det, vi meget passende kalder »franske altaner«: Vinduespartier uden brystninger, men med et udvendigt gitter i stedet for. De franske altaner giver masser af lys og luft, men de skæmmer ikke gadebilledet på samme måde som de moderne danske altaner ofte gør det. Da først funktionalisterne begyndte at udbrede »den internationale stil«, som funktionalismen blev kaldt, blev altaner et hyppigt brugt element, også i dansk boligbyggeri. Altaner var symboler på det nye, og dygtige arkitekter som for eksempel Kay Fisker og C.F. Møller forstod, at altaner i det danske klima fungerer bedst, når de er »indeliggende«, som det hedder, altså en udhulning i bygningskroppen. På den måde har man uderummet, men kan finde både ly og læ, mens man opholder sig på sin altan. Både Vestersøhus og Dronningegården – begge af Fisker – er fremragende eksempler på, hvordan altaner kan integreres i elegante og velproportionerede bygningskroppe. Senere kom de påhængte små kasser, der kan fungere i lavere byggeri – også OK æstetisk, hvis de altså er tegnet med i projektet fra begyndelsen. I de seneste 20 år er altaninteressen eksploderet. I dag bliver der stort set ikke tegnet et nyt boligprojekt uden altaner på samtlige lejligheder, og det uanset om forholdene egner sig til altaner eller ej. For eksempel er mange af byens nye tårnbebyggelser udstyret med altaner, selv om enhver dansker ved, at deroppe, mere end 40 meter over jorden, der blæser det en pelikan stort set hver eneste dag, året rundt. Mange af de altaner, der ser så fine ud i visualiseringerne og på ejendomsmæglernes salgsopstillinger, bliver udelukkende brugt som alternativt køleskab i vinterhalvåret – og så er det altså en dyr fornøjelse. Altanfeberen har nu bredt sig fra nybyggerierne i for eksempel Ørestad og videre ind på brokvartererne, hvor andelsforeningerne i stor stil har lavet facaderenoveringer, der altid inkluderer en påhængt altan. Det ser meget sjældent godt ud, men igen: det er meget populært, og lejlighedernes værdi stiger med langt mere end altanens pris, så snart den lille kasse er blevet hængt på facaden. I Københavns Kommune er det i nogle år blevet diskuteret, om man skal stramme reglerne for altanpåsætning, og fronterne er skarpt trukket op mellem dem, der mener, at altaner skæmmer byen, og dem, der mener, at den slags skal politikerne ikke blande sig i. Personligt har jeg ingen andel i diskussionen, og det er nemt at forstå begge sider. Mange af de nye altaner er vitterligt hæslige og skæmmer de bygninger, de bliver sat på, i helt utrolig grad. Gaderummet mister sin klarhed, og hele gadebilledet minder om en konstant juleudsmykning med grimt tingeltangel i hvert vindue. På den anden side kan enhver forstå, at en altan kan være en dejlig ting, og også, at det er irriterende med sådan noget bedrevidende smagsdommeri. Imidlertid er de grimme altaner ikke det største problem. Det er nemlig den kulturforandring, altanerne skaber, der gør mig bekymret. Når alle har altaner, er der ingen grund til at blande sig i livet på gaden eller nede i gården. Med altanerne bliver alle reduceret til tilskuere til livet. Vi kan sidde på behørig afstand og iagttage det, der sker – eller rettere ikke længere sker – når vi alle sidder på altanerne. Altansygen er endnu et udslag af metropolens hastige forvandling til forstad. De påhængte altaner er som små parcelhushaver, hvor hver nogenlunde identisk familie kan sidde i ophøjet afstand til hinanden og gøre nøjagtig de samme ting uden nogensinde at skulle interagere med andre end dem, de kender. Og det er synd for byen. Metropolens hele mening er jo at være smeltedigel. Et sted, hvor vi bor tæt og derfor bliver nødt til at færdes i et fælles uderum, hvor parker, boulevarder, pladser og gadehjørner er de steder, vi møder hinanden. Når altanerne dominerer gaderne, er der ingen grund til at gå ned på dem. Det er godt for de introverte, men på bare halvkort sigt vil altanens kukkasse forandre den urbane kultur. Vores tolerance over for hinanden bliver mindre, som vi så det for eksempel i sommerenssound-boxdiskussion. De unge støjterrorister opfatter ikke gaderummet som nogens og larmer uhæmmet løs, mens de webergrillende bedsteborgere på altanerne på den anden side bander og svovler ved den mindste lyd. Begge dele kunne undgås, hvis byen igen blev det urbane rum, den oprindeligt var. »Gå ud og leg,« sagde mødrene i gamle dage til deres børn. Og det er nok en meget god idé.",
        "metadata": {
            "source": "https://www.berlingske.dk/kultur/koebenhavnersnuden-det-stoerste-problem-med-altanerne-er-ikke-at-de-er",
            "image_url": "https://berlingske.bmcdn.dk/media/cache/resolve/image_x_large/image/134/1345867/23551957-.jpg",
            "publication_time": "Søndag d. 18. oktober 2020, kl. 09.37",
            "author": "Holger Dahl",
            "related_links": [],
            "attachments": []
        }
    }
}