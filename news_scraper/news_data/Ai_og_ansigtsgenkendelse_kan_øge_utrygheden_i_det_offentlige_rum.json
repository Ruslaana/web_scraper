{
    "version": "1.0",
    "document": {
        "id": 20839,
        "title": "Ai og ansigtsgenkendelse kan øge utrygheden i det offentlige rum",
        "content": "Vi var der begge to. Justitsminister Peter Hummelgaard (S) og jeg som henholdsvis taler og tilskuer til markering af 1. maj i Fælledparken i år. Jeg oplevede, hvordan jeg og de øvrige tilskuerne nærmest scenen blev skubbet og overdøvet af fløjtende og skrigende propalæstinensiske demonstranter. Jeg var omringet af effektivt maskerede ansigter, som omkostningsfrit kunne gøre, hvad de ville. Skærmet af anonymiteten ved ikke at blive genkendt. Det var utrygt. Episoden er et eksempel på, at straffelovens § 134b om tildækningsforbud, i daglig tale maskeringsforbuddet, ikke håndhæves i hverdagen, selvom det aktuelt er forbudt at bære maskering, heldækkende beklædning af ansigtet eller lignende i det offentlige rum. Det er relevant for den aktuelle samtale om ansigtsgenkendelse, når forudsætningen for effektiv brug af digital genkendelse af en gerningspersons ansigt må være, at folks ansigter er at se på optagelserne. Værktøjet skal målrettes grove forbrydelser, har Peter Hummelgaard forklaret, og det blev præsenteret i slipstrømmen på sager om svenske banderelaterede personer, der kom til Danmark for at begå lejemord. Kriminelle er typisk kraftigt motiveret til ikke at blive opdaget, og derfor er lige netop denne forbryderkategori, hvor et mord planlægges og ikke begås i et øjebliks affekt, et dårligt argument for at indføre brugen af ansigtsgenkendelse. De kriminelle kan nemlig ved brug af maskering gøre værktøjet uanvendeligt. Maskering vil gøre ansigtsgenkendelse uanvendeligt, vurderer Nina Palesa Bonde. Her ses maskerede autonome demonstrere imod ny lov om maskeringsforbud tilbage i 2000.Fold sammenLæs mereFoto: Thomas Sjørup/NF/Ritzau Scanpix. Det handler »lavpraktisk om at give politiet mulighed for at bruge en bestemt digital teknologi« til at bearbejde optagelser fra kameraer i det offentlige rum, forklarede Peter Hummelgaard. Og her kræver det måske blot en snarrådig og velforberedt kriminel og et ikke håndhævet maskeringsforbud, så er værktøjet sat ud af funktion. Dette er ikke en støttetale til maskeringsforbuddet. Slet ikke. Men når forbuddet er indført, er det et paradoks, at Peter Hummelgaard med den ene hånd vil lette efterforskningen hos politiet, når værktøjet på den anden side så nemt får reduceret sin anvendelighed. På de sociale medier så jeg i tiden efter Peter Hummelgaards introduktion af ansigtsgenkendelserreelsmed råd til maskering, og allerede i2021 beskrev et studieomtalt i Ingeniøren, hvordan ansigtsgenkendelsesværktøjer nemt kan snydes, hvorfor indførelsen af værktøjet bør være særligt velbegrundet og uden negative følgevirkninger for borgerne, før det indføres. Flere kritikere, såsomDommerforeningens formand, Michael Sjøberg, og formanden for retsudvalget, Steffen Larsen (LA), har allerede peget på, at det er retssikkerhedsmæssigt betænkeligt, hvis politiet kan massebehandle vores data. Det åbner for en misbrugsrisiko. Jeg vil dog tage min kritik et skridt længere tilbage i rækken af ræsonnementer. Det er betænkeligt at stille værktøjet til rådighed for politiet, fordi udøvere af alvorlige forbrydelser får en stærk grund til at maskere sig effektivt i højere grad, end det allerede sker nu. Det vil, som jeg og muligvis også Peter Hummelgaard oplevede det i Fælledparken, skabe mere utryghed for de øvrige, lovlydige borgere. Nina Palesa Bonde er jurist og debattør ",
        "metadata": {
            "source": "https://www.berlingske.dk/synspunkter/ai-og-ansigtsgenkendelse-kan-oege-utrygheden-i-det-offentlige-rum",
            "image_url": "https://berlingske.bmcdn.dk/media/cache/resolve/image_x_large/image/184/1843647/24807478-nina-palesa-bonde-er-41-r-dommerfuldmgtig-og-me.jpg",
            "publication_time": "Tirsdag d. 08. oktober 2024, kl. 18.25",
            "author": null,
            "related_links": [],
            "attachments": []
        }
    }
}