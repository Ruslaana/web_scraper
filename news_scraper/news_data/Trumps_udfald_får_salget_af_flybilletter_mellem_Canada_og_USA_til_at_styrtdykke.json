{
    "version": "1.0",
    "document": {
        "id": 12112,
        "title": "Trumps udfald får salget af flybilletter mellem Canada og USA til at styrtdykke",
        "content": "Tiden med tætte relationer mellem USA og Canada er fortid. Sådan lød det torsdag fra Canadas premierminister, Mark Carney, efter at USAs præsident, Donald Trump, ad flere omgange har indført told, der blandt andet rammer nabolandet mod nord. »Det gamle forhold, vi havde til USA, med dybe økonomiske, sikkerhedsmæssige og militære bånd, er forbi,« sagde Carneypå et pressemødetorsdag ifølge AFP. At verden er vendt på hovedet, slår nu også voldsomt igennem på salget af flybilletter til flyrejser mellem de to nordamerikanske naboer. Nye tal viser, at antallet af forudbestilte flybilletter er faldet med mere end 70 procent for månederne juli og august i år sammenlignet med sidste år. Juli og august er ellers højsæson for rejser mellem de to lande. Men helt frem til oktober 2025 er antallet af bookinger lavere end sammenlignet med sidste år,skriver den britiske avis The Guardian. Formentlig drevet af den lavere efterspørgsel på flybilletter er der også fjernet flykapacitet på ruterne mellem USA og Canada frem mod oktober i år. Ifølge The Guardian er passagerkapaciteten frem til slutningen af oktober reduceret med flere end 320.000 flysæder blandt de luftfartsselskaber, der opererer mellem de to lande. Den lavere efterspørgsel kan ramme et luftfartsselskab som Air Canada hårdt, da det er det selskab, der har det største netværk af flyvninger mellem de to nabolande. Ud over toldkrigen er der blandt canadiere også utryghed ved at krydse grænsen til USA efter adskillige beretninger om, hvordan udlændinge er blevet tilbageholdt af de amerikanske immigrations- og toldmyndigheder ICE.",
        "metadata": {
            "source": "https://www.berlingske.dk/business/trumps-udfald-faar-salget-af-flybilletter-mellem-canada-og-usa-til-at",
            "image_url": "https://berlingske.bmcdn.dk/media/cache/resolve/image_x_large/image/190/1905181/24920211-air-canada-kan-ikke-undg-at-blive-hrdt-ramt-af-d.jpg",
            "publication_time": "Fredag d. 28. marts 2025, kl. 13.36",
            "author": "Vibe Hyltoft",
            "related_links": [],
            "attachments": []
        }
    }
}