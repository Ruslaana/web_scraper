{
    "version": "1.0",
    "document": {
        "id": 265,
        "title": "Unge undervises i »konstruktiv egoisme« og i at »dyrke sig selv« – fænomenet er det dummeste, præst har hørt",
        "content": "Det var selve ordet, som i første omgang gjorde Christian Roar Pedersen stærkt foruroliget: Selvfirmation. Da den nordjyske sognepræst satte sig ind i, hvad begrebet indebærer, blev hans følelse kun bestyrket. For et overgangsritual, der sætter det enkelte unge menneske i centrum, får hans indre alarmklokker til at bimle. »Det her er det dummeste, jeg har hørt,« skrev Christian Roar Pedersen et opslag på Facebook.  »Man vil lære de unge, at de er centrum i eget liv. Så nu kan de blive konfirmeret med sig selv.« Det er to vidt forskellige menneskesyn, der er på spil her, uddyber præsten over for Berlingske. »Vi lærer konfirmanderne at indgå i et fællesskab, og at vi faktisk ikke er udgangspunkt for vores eget liv. Vi er forpligtet på hinanden og på fællesskabet først og fremmest,« siger han. »Det her bliver et symptom på den psykologiske tidsalder, hvor vi sidder og roder i egen navle. Hvor vi skal have det godt med os selv, før vi kan gå ud i verden. Jeg ser alle mulige faresignaler i det.« Elisabeth Sofie Olsen, som er coach og står bag initiativet, forklaredetirsdag til Berlingske, hvorfor hun tilbyder unge på Bornholm at blive »selvfirmeret« som et alternativ til den kristne konfirmation. Planen er, at der skal udvides til hovedstadsområdet de kommende år. Selvfirmationen er en humanistisk nyfortolkning af nonfirmationen, siger hun. Et overgangsritual, hvor de unge mennesker skal bekræfte deres tro. Ikke på gud, men på sig selv. De unge skal hjælpes, så de bliver bedre til at forstå deres følelser og ansvar for at passe godt på sig selv, og de unge skal gives en tro på, at de er stærke nok til at håndtere livet, der venter dem: »Selvfirmationen handler om, hvordan man ser på livet. Vi kredser om det at turde stå ved sine følelser og sig selv,« forklarer Elisabeth Sofie Olsen. Konkret består forløbet af 25 moduler af to timers varighed. Her undervises der i temaer som mental balance, døden, sex, ensomhed og »konstruktiv egoisme«. Et andet modul har titlen »Vi er awesome«. Det handler om at »dyrke os selv og alle de ting, vi er gode til«, fremgårdet af hjemmesiden. Efter otte måneders forløb skal de unge læse deres eget personlige manifest op foran familie og venner og fejres ved en afsluttende ceremoni. Sognepræst Christian Roar Pedersen ser ikke nogen grund til at fejre. »Det virker alt sammen meget tilforladeligt. Det er det bare ikke,« siger han. »Det lyder så dejligt, at vi skal have det godt med os selv. Det skaber bare mistrivsel, for det er ikke nødvendigvis gavnligt, at vi hele tiden skal rode i, hvordan vi har det, og tænke, at vi skal have det godt med os selv.« I stedet mener præsten, at unge mennesker skal præsenteres for nogle faste rammer, de ikke selv skal definere. »Så kan man spille bold op af det. Men de unge kan ikke gøre oprør mod noget, hvor alt er lige godt, hvor alt flyder. Det er usundt for dem.« Christian Roar Pedersen ved godt, at han som præst ikke er objektiv. Det er dog ikke, fordi han er imod alternativer til den kristne konfirmation som sådan. »Selv hvis man ikke er kristen, kan man godt have et udgangspunkt, der ikke handler om, at man selv skal have det godt, før man går ud i verden. Et udgangspunkt, hvor man forpligter sig til verden og lever sit liv for andre,« siger han. »Jeg tror, vi hjælper de unge ved at lære dem det.« Christian Roar Pedersen er sognepræst i Nordjylland. Han mener, at »selvfirmation«-fænomenet er symptom på det, han kalder den psykologiske tidsalder.Fold sammenLæs mereFoto: Helle Rosenkvist. Elisabeth Sofie Olsen giver sådan set præsten ret i, at samfundet er blevet mere individualiseret. »Det er da ærgerligt, at vi er rykket fra fællesskabet og ind i os selv – men det er sådan, udviklingen er gået. Jeg tænker ikke, at der er noget galt i, at vi griber vores unge mennesker i det,« siger hun. Det kræver mod at være en del af fællesskabet. Især i den tid, vi lever i nu, mener coachen, som selv ser det i den ungdomsklub, hun er tilknyttet. »Man har ikke lige så let ved at stille sig ud på dansegulvet, for man kunne jo blive filmet. De unge har ikke samme mulighed for at udforske sig selv, som vi andre havde,« siger hun. Du underviser i moduler som eksempelvis »konstruktiv egoisme« og »vi er awesome«. Risikerer det ikke at blive lidt navlepillende? »Jeg tænker, at vi som samfund har lagt en base for fællesskab. Jeg underviser dem jo ikke i, at det skal de lade være med. Jeg står på den grad på mål for, at vi selvfølgelig ikke bliver lykkelige af at være selvcentrerede.« Risikerer man at bruge for meget energi på at gå og mærke efter, hvordan man har det? »Det er jeg meget enig i. Vi skal mærke efter, men vi får ikke noget godt ud af at synke længere og længere ned i et hul derhjemme.« Er det ikke dét, selvfirmationen kommer til at handle om? Bliver det ikke et selvfokuseret overgangsritual? »Jeg ved ikke, om det er selvcentreret. Jeg er konfirmeret – men det kirkelige fællesskab har ikke givet mig noget fællesskab overhovedet,« siger Elisabeth Sofie Olsen. »Det er derfor, jeg lavede selvfirmation: fordi alternativet til konfirmation, nonfirmation, er et antifællesskab. Det skaber ikke gode minder, og det giver ingenting. Lad os da være sammen om noget andet, når vi ikke har lysten til at være fælles om kirken.« Har du overvejet, om der er noget i selve ordet, folk slår sig på? »Det har jeg, efter at ordet »navlepillende« er blevet brugt igen og igen. Men der stoler jeg bare meget på livet.« »Jeg tyggede længe på det ord, og det var det, jeg gik med. Og nu skaber det en debat, og det vil jeg gerne have. En debat om, hvorvidt vi er gode nok til at klæde vores unge mennesker på til livet.«",
        "metadata": {
            "source": "https://www.berlingske.dk/kultur/unge-undervises-i-konstruktiv-egoisme-og-i-at-dyrke-sig-selv-faenomenet-er",
            "image_url": "https://berlingske.bmcdn.dk/media/cache/resolve/image_x_large_vertical/image/191/1919432/24947004-frre-og-frre-unge-bliver-konfirmeret-p-bornhol.jpg",
            "publication_time": "Torsdag d. 08. maj 2025, kl. 16.04",
            "author": "Anne Baungaard",
            "related_links": [],
            "attachments": []
        }
    }
}