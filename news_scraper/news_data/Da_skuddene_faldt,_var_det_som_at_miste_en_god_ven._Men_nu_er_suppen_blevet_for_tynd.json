{
    "version": "1.0",
    "document": {
        "id": 6682,
        "title": "Da skuddene faldt, var det som at miste en god ven. Men nu er suppen blevet for tynd",
        "content": "Det var tidligt om morgenen 9. december 1980, og jeg husker det stadig, som var det i går. Jeg var studerende, og for at tjene til dagen og vejen havde jeg et job som morgenrengøringsmand påAxelborg Bodegai centrum af København. Som fast rutine ankom jeg et par minutter i seks, så jeg lige kunne nå at slå alarmen fra og sætte kaffen over, før jeg tændte for radioen, så jeg kunne høre radioavisen. Og der kom det som første nyhed: »Det tidligere medlem af popgruppen The Beatles …(Hvad?! Tænkte jeg)... John Lennon(Hvaaaaad?!)... blev her til morgen skudt ned(Hvaaaaaaaaaaaad?!)... og dræbt(HVAAAAD!!!!!!!!!!) ... foran sit hjem i New York.« Det var en verdenssensation, da John Lennon i 1971 besøgte »Verdensuniversitetet« i Thy og ovenikøbet fik klippet sit lange hår af. Årsagen til besøget var, at Yoko Onos datter Koyoko var der, fordi hendes far, Onos eksmand, underviste på universitetet.Fold sammenLæs mereFoto: Vagn Hansen. Jeg stirrede på den hvide transistorradio på bordet ved vasken. Speakeren sagde noget mere, men jeg hørte ikke efter længere, og resten af min morgen på bodegaen gik som i en døs, mens tankerne kværnede rundt i hovedet på mig. John Lennon – skudt. Det var helt ubegribeligt. Hvorfor ville nogen dog myrde ham? Jeg hørte naturligvis radioavis igen klokken 7. Gerningsmanden var blevet anholdt på stedet, ingen vidste noget om motiv, og radioen kunne kun gentage de mest basale fakta: John Lennon var blevet skudt i porten til Dakota-bygningen i New York, hvor han boede sammen med sin hustru, Yoko Ono, og deres femårige søn, Sean. Da jeg var færdig med morgenens dont og stod på Rådhuspladsen klokken lidt over otte, læste jeg den samme besked på Politikens lysavis oppe i tågen. Allerede der var det, som om mordet på John Lennon var det eneste, man kunne tale om og tænke på den dag – og den næste, og hele ugen faktisk. Om aftenen var der mindeprogrammer på monopolfjernsynet, og de samme billeder igen og igen af Dakota-bygningen (den bygning i øvrigt, som filmen »Rosemary’s Baby« foregår i) og af de hundredvis af mennesker, der efterhånden havde samlet sig på fortovet og i parken overfor. Alle med det samme rystede, tomme blik. Som alle på min alder elskede jeg The Beatles, og John Lennon var klart min yndlingsbeatle. The Beatles gjorde i 1960erne John Lennon til et af verdens mest kendte mennesker. De nåede også til Danmark. Her ankommer de til Kastrup for at give koncert i KB-hallen: Paul McCartney, George Harrison og John Lennon.Fold sammenLæs mereFoto: Karl Nord/Ritzau Scanpix. De vilde ord i hans sange (»I am the Eggman«), de flabede bemærkninger, når han skulle tale med pressen, og den alvor og personlige anfægtelse, man fornemmede under hele hans virke, var en stor inspiration for en teenager i 1970erne. At utroligt mange mennesker har haft det på samme måde, kan man se på den uendelige strøm af genudgivelser, film, fraklip og dokumentarer, der til stadighed bliver produceret om både The Beatles og om de enkelte medlemmer af verdens bedste popgruppe – nogensinde. The Beatles var tilsyneladende den udødelige pølsepind i mediernes storkøkken, og hvis man troede, at der var et mætningspunkt, blev den opfattelse grundigt gjort til skamme af Peter Jacksons fantastiske, vildt underholdende og ditto fascinerendeni en halv timelange dokumentarfilm om »Let it Be«-pladens tilblivelse. Dakota-bygningen ligger på vestsiden af Central Park og er en af de mest kendte boligejendomme i New York. Berømtheder som skuespilleren Lauren Bacall og komponisten Leonard Bernstein har boet her.Fold sammenLæs mereFoto: Angela Weiss/AFP/Ritzau Scanpix. Nu er der imidlertid tegn på, at suppen er ved at blive for tynd – selv for en fan som undertegnede. Streamingtjenesten Apple TV+ har netop udsendt en velmarkedsført cirka to timer lang dokumentar om mordet på John Lennon. Med undertitlen »Mord uden rettergang« (»Murder Without A Trial«) forsøger den at antyde, at noget fordækt er eller var på færde, men ordene om den manglende rettergang hentyder bare til, at morderen – den på alle måder uanselige Mark David Chapman – erklærede sig skyldig. Og at der derfor aldrig blev holdt nogen retssag. Dokumentarens forskræp lader os vide, at det er »første gang«, at de mange øjenvidner, man har fundet, udtaler sig til offentligheden, og det er måske rigtigt, men ingen af dem siger noget, der ikke har været almindeligt kendt i næsten 43 år: Morderen, Mark David Chapman, var en sindsforstyrret ung mand, der var besat af J.D. Salingers roman »Griberen i rugen« (»The Catcher in the Rye«). Han skød John Lennon, fordi han mente, at han, Chapman, dermed ville forvandle sig til bogens hovedperson Holden Caulfield, som gennem hele den i øvrigt fremragende bog beklager sig over en verden domineret af »phonies« – uærlige, prætentiøse mennesker. Det var i denne port, at John Lennon blev skudt kort før midnat 8. december 1980.Fold sammenLæs mereFoto: Angela Weiss/AFP/Ritzau Scanpix. Da Chapman havde begået sin ugerning, ventede han på, at politiet nåede frem, så de kunne arrestere ham. Han blev erklæret egnet til retsforfølgelse, erklærede sig skyldig og blev idømt livsvarigt fængsel. Han har siden år 2000 kunnet søge om benådning, men den er blevet afvist hver gang, han har prøvet. Det er de facts, der er at fortælle om den triste begivenhed, og dokumentaren formår ikke trods gode nærbilleder og dramatisk underlægningsmusik at føje mere til historien. Vi hører fra den journalist, der interviewede Lennon om morgenen 8. december. Hun fortæller om, hvor glad han virkede. Det samme gør produceren, som Lennon arbejdede med hele aftenen, indtil han og Yoko Ono tog en limousine til Dakota-bygningen, hvor Chapman ventede. Her blev John Lennon skudt i ryggen, og en af århundredets største musikkarrierer sluttede brutalt. Det er rørende at se, hvor bevægede de interviewede stadig bliver, når de tænker på den dag. Det er også sørgeligt at tænke på al den musik, verden er gået glip af, men igen: Der er intet her, som en person, der er bare moderat interesseret i begivenheden, ikke ved i forvejen. Det eneste nye fact, der bliver afsløret, er, at den mand, der med en frakke over hovedet blev ledt ud af politistationen og ind i en ventende politibil, var en lokkedue: en politimand, der fungerede som stand-in for den ægte Chapman, som i stedet blev gelejdet ud af en bagdør og videre til fængslet. Betjentene var bange for, at nogen kunne finde på at angribe Chapman – sikkert med god grund – og fandt derfor på afledningsmanøvren. Omend den stakkels lokkeduebetjent jo risikerede liv og lemmer for sagen. Man kan indvende, at det bare er min alder, der taler her. For yngre generationer, der ikke har erindringer om rystelserne fra en transistorradio en tåget morgen i et decembergrumset København, er det hele jo stadig interessant. The Beatles ligger stadig øverst på hitlisterne og er år efter år blandt de mest streamede artister på Spotify. Men hvis dokumentaren appellerer til et publikum, der er yngre end denne skribent, mangler der en hel masse baggrund om Lennon og hans liv. Den forudsætter nemlig, at vi kender hele historien om The Beatles, om Yoko, om »War is over ... If you want it« og alt det der. Den sætter sig altså mellem to stole og rummer hverken musik eller afsløringer, der er værd at skrive hjem om. Det bedste ved den er alle de autentiske billeder fra New York i 1980. Alt og alle ligner noget fra en politiserie fra 1970erne: De store briller, overskæggene, de store flipper, slimline-skjorterne og alle smøgerne. Det er her alt sammen, og man sidder uvilkårligt og ønsker, at det hele var en film af Martin Scorsese i stedet for en alt for lang og alt for oversolgt dokumentar om den triste, triste, triste dag for 43 år siden. »John Lennon: Murder Without a Trial« Kan streames på Apple TV+ ",
        "metadata": {
            "source": "https://www.berlingske.dk/kultur/da-skuddene-faldt-var-det-som-at-miste-en-god-ven-men-nu-er-suppen-blevet",
            "image_url": null,
            "publication_time": "Lørdag d. 09. december 2023, kl. 18.55",
            "author": "Holger Dahl",
            "related_links": [],
            "attachments": []
        }
    }
}