{
    "version": "1.0",
    "document": {
        "id": 7262,
        "title": "»Det er noget andet end at sidde i en time med en bankrådgiver«",
        "content": "Gennem et stykke tid havde Morten Højberg gået med et ønske om at besøge Silicon Valley i San Francisco. Særligt gerne ville han besøge teknologitænketanken Singularity University. Så da hans bankrådgiver fra Danske Banks afdeling for velhavende kunder, private banking, fortalte om den fem dage lange studietur til Silicon Valley – netop med et besøg på Singularity University – var Morten Højberg klar til at tage af sted. Og dog, for som travl forretningsmand og adm. direktør i vikar-, rekrutterings- og searchbureauet Moment tager man ikke bare lige en uge ud af en tætpakket kalender uden at være sikker på, at det betaler sig. Men det havde han nu en forventning om, at det ville. »Jeg lagde lidt til grund, at når nu det var banken, der arrangerede det, ville det være en tur af høj kvalitet. Og at det ville være spændende mennesker, jeg kom derover sammen med. Så mine forventninger var forholdsvis høje. Men de blev fuldt indfriet,« siger Morten Højberg.  Sammen med 30 andre lærings- og investeringslystne Danske Bank-velhaverkunder købte han derfor flybillet og hotel til San Francisco i september, hvor Danske Banks studieturbus tog dem rundt på en række besøg hos primært teknologiske virksomheder. Morten Højberg var særligt begejstret for besøget hos den innovative transportvirksomhed Uber, hvor han og de øvrige deltagere fik så hemmelig viden om Ubers kommende forretningsplaner, at de måtte underskrive en fortrolighedserklæring. »Vi kom ind i maskinrummet hos nogle spændende virksomheder derovre, og det skyldes helt sikkert nogle gode relationer, som banken har. Så at Danske Bank deler dem, skaber noget respekt og øger kundeloyaliteten fra min side,« siger Morten Højberg. Også pitchdagen, hvor ti iværksættere bød sig til som potentielle investeringsmuligheder, oplevede han meget positivt.  »Investorer har tit udfordringer med at finde de spændende projekter, og her var ti meget spændende projekter linet op til os. Det var rigtigt godt,« siger Morten Højberg. Derfor har udbyttet alt i alt været enormt, fortæller han. »Jeg har fået et godt netværk med de andre, der var med på turen. Og så mødte jeg nogle spændende mennesker i USA, hvor jeg har fået et par relationer. Både til en investor, som muligvis kan være med til at få en af mine virksomheder til USA. Den åbning havde jeg ikke fået, hvis ikke jeg var taget derover. Og så stødte jeg på en interessant lille opstartsvirksomhed, som jeg har aftalt at tales ved med. Det er i øvrigt sammen med en af de andre deltagere fra turen,« siger Morten Højberg. Gevinsten ved at tage med på turen er ikke nødvendigvis slut endnu. Til januar skal deltagerne fra turen mødes igen og præsenteres for opstartsvirksomheder fra Danmark, hvor kapitalsultne iværksættere kan møde investeringslystne velhavere. Til marts tager et nyt hold af sted til Silicon Valley, og sådan fortsætter det. Morten Højberg kan kun anbefale andre entreprenante investorer at tage med.  »Det var et stærkt kvalitetsprogram, der var lagt for turen, men samtidig var stemningen meget hyggelig, uformel og personlig. Det er noget andet end at sidde i en time med en bankrådgiver. Der bliver virkelig skabt en anden relation. Jeg synes, at det har været et rigtigt smart træk af Danske Bank at invitere på denne tur,« siger han. »Jeg tror, at de fleste deltagere tog hjem med opfattelsen af, at Danske Bank ikke er nogen støvet og kedelig bank. Det er stærkt, at Danske Bank deler deres netværk, både til de andre deltagere, men også netværket til deres kontakter i USA. Hvis jeg selv var rejst derover, havde det langtfra været den samme oplevelse. Så jeg har fået en unik oplevelse og et unikt netværk.«",
        "metadata": {
            "source": "https://www.berlingske.dk/privatoekonomi/det-er-noget-andet-end-at-sidde-i-en-time-med-en-bankraadgiver",
            "image_url": "https://berlingske.bmcdn.dk/media/cache/resolve/image_x_large/image/7/74306/15410716-billede.jpeg",
            "publication_time": "Lørdag d. 12. november 2016, kl. 09.24",
            "author": "Mads Sixhøj",
            "related_links": [],
            "attachments": []
        }
    }
}