{
    "version": "1.0",
    "document": {
        "id": 4010,
        "title": "Politikerne har forelsket sig i luftige fremtidsmilliarder",
        "content": "Politikere beskrives ofte som ret lidenskabsløse, ja endda lidt kyniske mennesker. Men det er helt forkert, kærlighed har mange farver og retninger. Og hvis der er én ting, de holder af, de kære folkevalgte, så er det »råderummet« – det storslåede finanspolitiske råderum – som åbner for drømme og længsler, men som aldrig er til at stole på. Pludselig er det der med sine svulmende overarme eller ditto barm og byder sig til med sine svimlende 37,5 milliarder kroner. Råderummet kom til verden i foråret, teknisk set skabt af den store finansministerielle regnemaskine, mens samtlige statsministre siden Poul Schlüter har kæmpet om at stå på dåbsattesten som de stolte forældre til det prægtige væsen i de mange former og cifre.  Kort fortalt er det ombejlede råderum forskellen mellem udgifter og indtægter regnet frem i tiden. Finansministeriets embedsmænd har møjsommeligt puttet alle de ting, de ved, det de skønner, og det de tror, de ved, ind i en computer – hvordan vil olieprisen udvikle sig, hvordan vil priser og lønninger stige og falde, eksporten, importen, antallet af gamle, børn, ledige og millionærer. Og hvor mange hænder vil der være på arbejdsmarkedet. Ud i den anden ende kommer så det beløb, som regeringen og alle andre årligt kan råde over i 2025. Det var Poul Nyrup Rasmussen, der i 1997 opfandt råderummet vedhæftet de langsigtede økonomiske planer. Ved at kigge i krystalkuglen og forudsige »den finanspolitiske holdbarhed«, som er en kusine til råderummet, kunne man begynde at disponere over den fremtidige økonomi. Med 2005-planen, 2010-planen, 2015-planen, 2020-planen og senest med 2025-planen var der fremtidspenge eller underskud, som kunne begrunde ethvert initiativ. Tidligere var der en tendens til bare at låne penge, når regeringer skulle opfylde løfter og drømme. Men det har EU sat en stopper for – nu skal der være holdbarhed og tæring efter næring.  I de første mange år var råderummet knap så ombejlet. Faktisk slet ikke. Det var et negativt råderum, et truende fremtidigt underskud, som tvang skiftende regeringer til at spare og indføre upopulære reformer for at øger arbejdsudbuddet og sikre holdbarheden. »Hvorfor skal de arbejdsløse og efterlønnerne nu igen piskes i arbejde,« spurgte journalisterne. Og politikerne kunne svare: For at udvide råderummet. »Hvor skal pengene komme fra,« spørger de i dag, Og svaret »Råderummet« lukker nu munden på enhver. Som de fleste måske har gættet, så er råderummet ren fiktion. De vigtige økonom-ord, som man altid skal lægge mærke til hedder »alt andet lige«. Og de dækker over, at alt selvfølgelig aldrig er lige. Pludselig er der krig i Mellemøsten, og flygtninge strømmer til Danmark, eller olieprisen stiger, eller verden rammes af en finanskrise, og så er råderummet pludselig et helt andet. I 1990erne og nullerne var de »varer«, der stod forrest på hylderne inde i det negative råderum, oftest af en art, som politikerne slet ikke brød sig om. Da Velfærdskommissionen i 2005 præsenterede statsminister Anders Fogh Rasmussen for er sortiment af »varer« fra afskaffelse af efterløn til halvering af dagpengeperioden, som skulle sikre holdbarheden og et positivt råderum, beskyldte han dem for at være tonedøve. I dag er det en langt mere behagelig oplevelse for politikerne at bevæge sig ind i råderummet. På en af hylderne står der skattelettelser af enhver slags: Krukker med lavere selskabsskat, dåser med højere beskæftigelsesfradrag og små pakker med lavere topskat og registreringsafgifter. På andre hylder står der flere penge til sygehuse, børnehaver, skolen, forsvaret, politiet og et nyt tag på Roskilde Domkirke.  Men inden fristelserne og forelskelsen løber løbsk, så skal man være opmærksom på den glubske elefant i råderummet, Forudsætningen er nulvækst. Skal de offentlige udgifter for eksempel vokse med 0,6 procent om året, som S og DF mener, at der er brug for til at opretholde status quo, så er 25 af de 37 milliarder brugt. En stigning på 0,3 procent æder 11,5 milliarder i 2025. Hvis forsvar og politi skal have nogle milliarder, og skatten skal ned med et træk på råderummet på otte milliarder, så får det hurtigt ben at gå på. Men heldigvis kan råderummet også gøres større ved for eksempel at spare på udgifter, sætte skatten op eller få færre på offentlige overførsler og flere til at betale skat.  De politikere, der kommer for sent og kun møder tomme hylder, må glæde sig til eller bæve over den næste plan, som sikkert bliver en 2030 plan, Her vil et nyt råderum af fremtidsmilliarder vise sig. Om de er positive eller negative ved kun Vorherre og Finansministeriets regnemaskine.",
        "metadata": {
            "source": "https://www.berlingske.dk/samfund/politikerne-har-forelsket-sig-i-luftige-fremtidsmilliarder",
            "image_url": "https://berlingske.bmcdn.dk/media/cache/resolve/image_x_large/image/1/17637/18356885-regeringen-prsenterer-udspil-til-finansloven.jpg",
            "publication_time": "Torsdag d. 31. august 2017, kl. 22.20",
            "author": "Bent Winther",
            "related_links": [],
            "attachments": []
        }
    }
}