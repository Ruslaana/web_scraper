{
    "version": "1.0",
    "document": {
        "id": 8763,
        "title": "Karsten Lauritzen springer nu ud som den ondeste lobbyist – godt for ham og skidt for demokratiet",
        "content": "Tillykke. Man skal sige tillykke, når en tidligere skatteminister lander et fint nyt job som toplobbyist. Karsten Lauritzen er blevet headhuntet fra jobbet som transportens toplobbyist til rollen som advokaternes toplobbyist, når han 1. februar stopper som direktør i DI Transport for at bliveadministrerende direktør i Danske Advokater. Han får ikke meget længere til arbejde, for den nye arbejdsadresse er kun 900 meter nede af gaden på Vesterbrogade, men han rykker lige et niveau op i anseelse. Der er forskel på at være branchedirektør i DI og så være administrerende direktør i sin egen butik. Forskellen er lidt som at være konge i et lorteland frem for det modsatte. Intet kan rokke ved, at Karsten Lauritzens nye job er en anerkendelse for hans indsats som toplobbyist. Transportsektoren i Danmark har 143.000 ansatte og omsætter for 300 milliarder kroner, men det er lige før, at det ikke er det vigtigste for DI. DIs konkurrenter i Dansk Erhverv organiserer traditionelt servicevirksomhederne. Transport er service. I den brutale konkurrence mellem Karsten Lauritzens snart tidligere chef, Lars Sandahl, og Brian Mikkelsen i Dansk Erhverv, er det herligt for DI at være den største og stærkeste lobby- og arbejdsgiverorganisation for transport. Den position har Karsten Lauritzen befæstet. Godt gået. Den tidligere skatteminister Karsten Lauritzen, branchedirektør i DI Transport, skifter til Danske Advokater. Han var valgt til Folketinget i 2007-2022 i Nordjylland.Fold sammenLæs mereFoto: Nicoline Kjems-Krognos. Derfor skal vi stadig tage debatten om svingdøren mellem politik og lobbyisme, når Karsten Lauritzen skifter job. Det gælder i forhold til Karsten Lauritzen personligt og i forhold til den store debat om, hvordan beslutninger og love bliver til i vores demokrati. Karsten Lauritzen var aldrig det oplagte bud på transportens toplobbyist, ligesom Kristian Jensen ikke var det oplagte bud på den grønne omstillings toplobbyist. Eller Nick Hækkerup en logisk toplobbyist for ølbryggerne eller Henrik Sass Larsen på nogen måde var det helt åbenlyse bud på kapitalfondenes toplobbyist. Det blev de så allesammen alligevel. Nu har Karsten Lauritzen føjet en helt ny dimension til det cirkus, hvor toppolitikere og topembedsmænd bliver toplobbyister. Karsten Lauritzen er sprunget ud som superlobbyist, Det er man, når man som ekspolitiker kan hoppe fra tue til tue i lobbyverdenen. Når man det ene øjeblik er transportens toplobbyist og i det næste advokaternes toplobbyist, er alt muligt. Det næste drømmejob for Karsten Lauritzen kunne være Danske Slagterier, Dansk Mode & Textil, eller hvad med Danmarks Naturfredningsforening, når en anden ekspolitiker, Maria Reumert Gjerding fra Enhedslisten, en dag får lyst til at stoppe. Faktisk er der fine nuancer i udnævnelsen af Karsten Lauritzen til toplobbyist i Danske Advokater. Dem kommer vi tilbage til. Kernen er, at Karsten Lauritzen stadfæster, at tidligere politikere er klar til at repræsentere de interesser, som de bliver betalt for at varetage, og mene det, som de bliver betalt for at mene. Jobbet som lobbyist i DI Transport er ikke et job for politiske idealister. Det er jobbet i Danske Advokater heller ikke. Svingdøren mellem toppolitik og toplobbyisme modsiger en kerne i det folkelige demokrati, som vi forbinder Danmark med. »Del Jer efter Anskuelse,« er et af de mest berømte citater fra politikeren Viggo Hørup (1841-1902). Det er en logik, som virkelig understreger forskellen mellem amerikansk og dansk politik. I USA er den grundlæggende konflikt synet på især størrelsen af den føderale regering, ligesom Demokraterne og Republikanerne især er maskiner designet til at drive valgkampe. USA har i øvrigt hidsige regler for politisk lobbyisme og ikke fri leg som i Danmark. Karsten Lauritzen er selv rundet af det folkelig demokrati. Han var kun 24 år, da han kom i Folketinget og var i sin ungdom landsformand for Venstres Ungdom. Han er desuden rundet af politisk opvakt miljø, hvor faren var borgmester i Vesthimmerlands Kommune og før det i Løgstør Kommune. Karsten Lauritzen anser åbenlyst slet ikke eget jobskifte for problematisk, og han slog sidste år fast, at det eneste, han ønsker at regulere, er, at folketingsmedlemmer kan modtage løn fra andre steder end Folketinget. »Problemet er ikke, at man kan gå fra at være politiker til lobbyist. Problemet er, at du kan være lobbyist samtidig med at du er folketingsmedlem. Du kan i princippet være på en anden lønningsliste ved siden af, og det tillader grundloven,« sagde Karsten Lauritzen tilBerlingskesidste år. Det er et synspunkt, som Karsten Lauritzen ikke vil møde forståelse for i EU eller mange andre lande. Danmark har igen og igen været genstand forkritik fra EUfor manglende lobbyregler, som kan sikre karensregler for tidligere toppolitikere eller sikre gennemsigtighed om, hvordan lobbyorganisationer påvirker lovprocesserne. SFs Jacob Mark afslører, at politikerne udmærket er klar over problemerne ved svingdøren mellem toppolitik og lobbyisme. Jacob Mark valgte22. oktoberat annoncere sit stop i dansk politik, men kunne den dag intet sige om det job, han var landet i. Det kunne han så24. oktober, hvor hans skifte til jobbet som toplobbyist i energigiganten Andel blev annonceret. Jacob Mark (SF) blev valgt til Folketinget i 2015og har været formand for SFs folketingsgruppe. Han blev anset for et af de mest lovende talenter i SF og privat gift med den socialdemokratiske borgmester i Holbæk, Christina Krzyrosiak Hansen.Fold sammenLæs mereFoto: Søren Bidstrup. Der var intet til hinder for, at Mark afslørede sin nye arbejdsgiver allerede 22. oktober andet end at undgå en øjeblikkelig polemik om lobbytjansen. Det er alene et smart kommunikationsgreb og ikke udtryk for åbenhed. IMagtudredningen 2.0, som er under udarbejdelse på Aarhus Universitet, er der netop fokus på lobbyismen, herunder både den voksende politiske lobbyisme og svingdørslobbyismen. Ærgerligt at vi skal vente flere år på den udredning. Selvfølgelig må Karsten Lauritzen gøre, hvad han vil. Det er frit land. Der er måske ikke altid de store jobmuligheder for trætte toppolitikere, hvis man både skal bevare en vis politisk indflydelse og have en rigtig fornuftig løn. Og som skatteminister gennemførte Karsten Lauritzenfem skatteretssikkerhedspakker, som passer helt perfekt til det nye job hos Danske Advokater. Kort før hans jobskifte blev annonceret, lavede han selv en Jacob Mark-light, da han som DI-branchedirektør annoncerede en »retssikkerhedsalliance for bedre skattelovgivning«. mellem FSR – danske revisorer, Dansk Industri, Dansk Erhverv, Foreningen af Danske Skatteadvokater, Danske Advokater og Advokatrådets skatteudvalg.  Vigtigt initiativ - Retssikkerhedsalliance for bedre skattelovgivning. ⁦⁦@DanskIndustri⁩ er naturligvis del af initiativet med ⁦⁦@LauritzenK⁩ i spidsen for Retssikkerhedsalliancen. Læs Berlingske Business mandag#dkpol#skatdk#dkskathttps://t.co/IuXX1tFt5v Det er helt relevant at diskutere, hvad toppolitikere skal stille op med sig selv, når karrieren er slut. Men det er ikke den eneste diskussion. Vi skal også have diskussion om, hvordan vi sikrer tillid til folkestyret og de politiske beslutningsprocesser. Karsten Lauritzen udtrykte i sin debatbog»Lad det gå langsomt«dyb bekymring for demokratiet. Han kunne selv som ophavsmand til syv nye skattestyrelser og fem retssikkerhedspakker have gjort en forskel. Det er nemt at have de rigtige meninger bagefter. Tilliden til politikerne kommer ikke til at stige, hvis det bliver den almindelige opfattelse, at eksministre og tidligere toppolitikere er til salg for højestbydende, den dag de er trætte af politik eller af anden grund mister jobbet – og er det flere gange. Thomas Bernt Henriksen er Berlingskes erhvervskommentator Thomas Bernt Henriksen er erhvervskommentator på Berlingske.Fold sammenLæs mereFoto: Søren Bidstrup.",
        "metadata": {
            "source": "https://www.berlingske.dk/kommentar/karsten-lauritzen-springer-nu-ud-som-den-ondeste-lobbyist-godt-for-ham",
            "image_url": "https://berlingske.bmcdn.dk/media/cache/resolve/image_x_large_vertical/image/185/1857326/24831714-karsten-lauritzen-dansk-industri-transport-og-i.jpg",
            "publication_time": "Tirsdag d. 12. november 2024, kl. 20.47",
            "author": "Thomas Bernt Henriksen",
            "related_links": [],
            "attachments": []
        }
    }
}