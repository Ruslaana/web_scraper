{
    "version": "1.0",
    "document": {
        "id": 10688,
        "title": "Her er Sundhedsstyrelsens perfekte menneske. Det er nok ikke dig, og det behøver det heller ikke være",
        "content": "Da Bente Klarlund, Danmarks ultimative sundhedsekspert, bliver spurgt, om hun selv følger alle Sundhedsstyrelsens anbefalinger, kommer svaret prompte. »Nej.« Det er ikke realistisk at leve op til alle anbefalingerne, mener Klarlund, der er professor ved Institut for Klinisk Medicin på Københavns Universitet og leder af TrygFondens Center for Aktiv Sundhed på Rigshospitalet. Hun gør det i hvert fald ikke selv. Og det er selvom, hun har dedikeret det meste af sit liv til at forske i sundhed, og selvom hun har været med til at udarbejde dele af anbefalingerne. Sundhedsstyrelsen har netopudgivet nye retningslinjer, så de nu også anbefaler både børn, unge og voksne at styrketræne flere gange ugentligt. Men der er ingen grund til at gå i panik, hvis du ikke med ro i maven kan sige, at du til punkt og prikke følger styrelsens mange anbefalinger. Du kan forbedre din sundhed markant ved blot at efterleve to af anbefalingerne. Dem kommer vi tilbage til. Der kan være mange forskellige fortællinger om, hvad du skal gøre for at praktisere et sundt og langt liv. Mange af dem er bare »tomme kalorier« eller overbevisninger om sundhed uden den store videnskabelige opbakning. Men i Danmark har vi Sundhedsstyrelsen til at sortere skidt fra kanel og udstikke en national retningslinje. Sundhedsstyrelsens officielle anbefalinger udarbejdes og revurderes af arbejdsgrupper med en lang række eksperter inden for de forskellige områder. Tilsammen udgør anbefalingerne opskriften på det, Sundhedsstyrelsen må mene, er det perfekte menneske. Styrelsens anbefalinger til et sundt og langt liv for voksne mellem 18 og 64 tæller lige nu: Hvis du lytter til de syv officielle Kostråd, vil det være en fordel at have et køleskab som dette. Så længe dine køkkenskabe også vil indeholde blandt andet bælgfrugter og fuldkornsprodukter.Fold sammenLæs mereFoto: Henning Bagger/Ritzau Scanpix. Andre anbefalinger kan være gældende for ældre, børn og gravide. Indtil 11. juni i år var træning af kroppens muskler ikke en del af styrelsens anbefalinger. Dermed er listen af anbefalinger netop blevet en tak længere. Og mens det nok blot skal tolkes som, at man fra videnskabens side har fundet endnu en justerbar faktor, der kan gøre livet lidt længere og mere tåleligt, så kan det i en travl hverdag måske virke uoverskueligt at skulle efterleve en stadig længere liste af anbefalinger. Reinhard Stelter, der er professor i idræts- og coachingpsykologi på Københavns Universitet, medgiver også, at det ikke nødvendigvis er den bedste motivation at blive »pisket« af Sundhedsstyrelsen. »Den dårlige samvittighed er normalt ikke en god motivator, der virker efter hensigten hos de fleste.« For det er de færreste danskere, der faktisk kan leve op til alle anbefalingerne, og jo flere »regler« styrelsen giver os at leve efter, jo mindre er chancen for at vi faktisk følger dem. Vores motivation for motion skal oftest findes et helt andet sted. »En god motivator har et positivt perspektiv. Det kan være en løbetur med en god ven en lørdag morgen klokken 8, hvor du føler dig forpligtet til at deltage. Eller at du tager dit træningstøj med på arbejde, så du kan tage direkte til træning. Det er sådan nogle psykologiske mekanismer, som fremmer deltagelse i en bestemt aktivitet,« fortæller han. Og med motivationen på plads, kan du med fordel sætte næsen op efter særligt to af Sundhedsstyrelsens anbefalinger. Bente Klarlund er ikke modstander af anbefalingerne. Tværtimod. Anbefalingerne er vigtige holdepunkter i en verden fuld af information. »Jeg synes, det er vigtigt med anbefalingerne, fordi der er enormt mange budskaber om sundhed derude. Om at du er sund, hvis bare du drikker citronvand eller shots med ingefær og blåbær,« fortæller hun og fortsætter: »Derfor er det vigtigt, at når noget virkelig batter, så har du nedsat risiko for tidlig død, nedsat risiko for skade i din krop og nedsat risiko for en lang række sygdomme.« Professor og forsker Bente Klarlund efterlever ikke selv alle Sundhedsstyrelsens anbefalinger. Men hun kvalificeret holdning til, hvilke to der ville være mest gavnligt at følge.Fold sammenLæs mereFoto: Asger Ladefoged. Føler du ikke, at motivationen eller tiden er til at gå efter alle anbefalingerne på en og samme tid, så kan du gøre klogt at bestræbe sig på at opfylde særligt to af dem, fremhæver Klarlund. Kvit cigaretterne og vær fysisk aktiv. »Hvis du stopper med at ryge, lever du statistisk set ti år længere. Hvis du er aktiv 30 minutter om dagen, så har du 30 procent nedsat risiko for tidlig død,« fastslår hun. Men nogle gange lader vi os også skræmme af de »krav«, Sundhedsstyrelsen stiller til os, mener sundhedsprofessoren. Anbefalingerne er ikke til for, at hele den danske befolkning skal følge dem til punkt og prikke. »Lidt er altid bedre end ingenting, og at styrke dine muskler kan også bare være at gå med dine tunge indkøbsposer eller tage ti armstrækkere på dit stuegulv.«",
        "metadata": {
            "source": "https://www.berlingske.dk/indland/her-er-sundhedsstyrelsens-perfekte-menneske-det-er-nok-ikke-dig-og-det",
            "image_url": "https://berlingske.bmcdn.dk/media/cache/resolve/image_x_large/image/168/1689823/24462608-.jpg",
            "publication_time": "Søndag d. 25. juni 2023, kl. 11.54",
            "author": "Nicoline Odgaard Sørensen",
            "related_links": [],
            "attachments": []
        }
    }
}