{
    "version": "1.0",
    "document": {
        "id": 19078,
        "title": "Kære Brevkasse: Jeg er 72 år. Hvordan fortæller jeg mine venner, at jeg hverken gider rejse, besøge Louisiana eller se dansk TV?",
        "content": "Kære brevkasse, Jeg er en mand på 72 år, der – når jeg fortæller folk, at jeg har fri altid – altid bliver mødt med spørgsmålet: »Rejser du så?«. Når jeg så mumler noget om, at det har jeg ikke så meget lyst til – for varmt, støvet og besværligt – så ser folk nærmest rasende ud i ansigtet, og deres øjne skyder lyn. Man skal åbenbart være helt vild med at rejse. Og hvis jeg fortæller folk, at jeg bor i Nordsjælland, så bliver jeg mødt med spørgsmålet: »Så er du vel medlem af Louisiana?«. Når jeg så mumler et nej – jeg orker ikke at læse plancher i timevis – så ser folk tomme og uforstående ud i ansigtet. Eller hvis jeg fortæller folk, at jeg ser meget tysk TV, så ser de uforstående ud og spørger: »Hvorfor gør du dog det?«. Når jeg så svarer, at programmernes kvalitet ligger flere niveauer over de danskes, så ser folk helt tomme ud i ansigtet.  Jeg er et fredsommeligt menneske, der ikke har noget ønske om at genere nogen. Alligevel lykkes det mig åbenbart at overtræde den ene uudtalte norm efter den anden. Hvad gør jeg? Og fortæl mig nu ikke, at jeg skal indtage gennemsnitssynspunkter på alle områder. Man skifter jo ikke holdninger, som man trykker på en stikkontakt. Mvh. Kære brevskriver Tak for spørgsmålet. Jeg føler din smerte. Jeg er 43 år og bosat i København. Alligevel insisterer jeg på at sige goddag til alle kassedamer, ligesom jeg elsker Volbeat. Intet kunne i øvrigt rage mig mindre end genforeningen af skuespillerne fra TV-serien »Venner«. Det er ellers noget, man helst skal interessere sig for i min alder, forstår jeg. Allerede nu kan du fornemme, at jeg hverken kommer til at opfordre dig til at købe et Louisiana-årskort eller en kuffert.À Chacun Son Goût, som Robbie Williams fik tatoveret på sin brystkasse. Hvis ikke du ved, hvem han er, kan jeg fortælle, at han er en popstjerne, der først blev elsket og siden forhadt for sin rolle som medlem af gruppen Take That. Siden slog han igennem som megastjerne på egen hånd, hvor han både lavede pop-ballader og siden swing – lidt ligesom Frank Sinatra, bare dårligere. Men Robbie Williams var ligeglad. Han gjorde det, han følte for, og det har han solgt omkring 57 millioner plader på. Det handler dybest set om at leve på en måde, hvorpå man er mest muligt i trit med sig selv. Man behøver ikke hoppe med på hver eneste dille, og hvis nu man får lige så meget glæde ud af at cykle en tur på Strandvejen, som man gør ved at rejse til Seychellerne, så er flybilletten spild af penge. Det siges i øvrigt, at den sande antropolog også kan se det eksotiske i sin egen kultur. Dit spørgsmål går vist mest på, hvordan du undgår at såre andre, når du siger din mening. Mit bedste er råd er at lyve. Med årene er jeg selv blevet ganske god til at simulere en slags interesse for TV-serien »Venner«. Det skader mig jo heller ikke at nikke, når andre deler deres begejstring. På samme vis kan du da også fint lade som om, at du finder den kommende udstilling påLouisianainteressant eller sige, at du skam også overvejer at tage på rundrejse i Mellemøsten ved lejlighed. Du har bare lige nogle andre ting at ordne først. Selv Emma Gad påskønner en løgn en gang imellem, især hvis den gør selskabet sjovere. I »Takt og Tone« opfordrer hun direkte folk, der kommer for sent, til at opdigte en mere spændende grund end den oftest så kedsommelige, som er den sandfærdige. I sidste ende skal vi leve efter, hvad der gør os selv glade. Men det skader da ikke, hvis man kan holde humøret højt i vennekredsen samtidig. ",
        "metadata": {
            "source": "https://www.berlingske.dk/kultur/kaere-brevkasse-jeg-er-72-aar.-hvordan-fortaeller-jeg-mine-venner-at-jeg",
            "image_url": "https://berlingske.bmcdn.dk/media/cache/resolve/image_x_large/image/124/1249251/23318880-emma-gad---for-evigt.jpg",
            "publication_time": "Søndag d. 19. januar 2020, kl. 13.40",
            "author": "Sarah Iben Almbjerg",
            "related_links": [],
            "attachments": []
        }
    }
}