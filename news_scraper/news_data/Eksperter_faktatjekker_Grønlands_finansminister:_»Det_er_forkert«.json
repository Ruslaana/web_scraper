{
    "version": "1.0",
    "document": {
        "id": 4283,
        "title": "Eksperter faktatjekker Grønlands finansminister: »Det er forkert«",
        "content": "En halv time inde i søndagens debat på TV 2 faldt snakken på, hvad der skal til, hvis Grønland skal være selvstændigt – også økonomisk. Grønlands minister for finanser og skatter Erik Jensen, der også er formand for Siumut, gjorde det klart, at Grønland godt kan komme til at stå på egne ben. »Det er meget vigtigt at sige, når vi skal blive selvstændige – og vi er på vej dertil – at nogle spørgsmål skal ikke stoppe os i at gøre det til virkelighed. Vi har nogle ressourcer i landet, som vi kan få en god indtjening på. Og nu går vores indtjening til et andet land, og det er Danmark. Det skal høre op,« sagde han i debatten. Men den sidste del af citatet falder nu to eksperter for brystet. For det er ifølge dem forkert, når Erik Jensen siger, at Grønlands indtjening i dag går til Danmark. »Det er meget enkelt. Så vidt jeg er underrettet, er der ingen af deres penge, der går til Danmark,« siger Martin Paldam, professor emeritus i økonomi på Aarhus Universitet, som tidligere har skrevet bogen »Grønlands økonomiske udvikling«. »Det er forkert,« fastslår Martin Paldam. Også Javier L. Arnaut, som er lektor og afdelingsleder på Institut for Samfund, Økonomi & Journalistik på Grønlands Universitet, går i rette med Erik Jensens udtalelse. »Han får det til at lyde, som om Danmark styrer handlen, men det er ikke tilfældet,« siger Javier L. Arnaut og tilføjer: »Hvis man læser citatet bogstaveligt, så er det forkert.« Ifølge Grønlands Statistiker 40 procent af Grønlands økonomi finansieret med bloktilskud, danske udgifter til politi, fængsler og forsvar samt støttekroner fra EU. Altså modtager Grønland i alt cirka seks milliarder kroner årligt udefra til finansieringen af landets offentlige finanser, som ligger på cirka 14 milliarder kroner. Selvstyreloven dikterer da også, at indtægterne fra Grønlands råstofaktiviteter tilfalder Grønland, og tal fra Danmarks Eksport- og Investeringsfond (EIFO) viser, at 98 procent af Grønlands samlede vareeksport kommer fra fisk og fiskeprodukter. Indtægterne derfra ender i den grønlandske statskasse. »Grønland tjener det hele,« siger Martin Paldam. Javier L. Arnaut forklarer, at der i Grønland hersker en opfattelse af, at man går glip af handel med andre lande, fordi handlen er styret af den udenrigspolitik, som Danmark fører. »Det, han måske prøvede at sige, er, at handelsmulighederne med andre lande ikke sker på grund af manglen på frihed til at handle med andre lande,« siger lektoren med henvisning til Erik Jensens udsagn om, at Grønlands indtjening går til Danmark. Umiddelbart er der dog ikke noget i selvstyreloven, der hindrer Grønland i at handle med, hvem de vil. Eksempelvis viser årsrapporten fra det grønlandsk ejede fiskeriselskab Royal Greenland, at selskabet i 2023 eksporterede rejer, hellefisk, torsk og krabber til både Asien, Europa, Skandinavien, Nordamerika og Mellemøsten. Berlingske har forelagt eksperternes kritik for Erik Jensen og bedt ham om et interview. Det har ikke været muligt indenfor avisens deadline. I stedet for har departementschef Nikolai S. Christensen sendt en udtalelse på vegne af Grønlands finansminister, hvor tv-udtalelsen præciseres. Departementschefen skriver, at ministeren ønskede at sætte fokus på, at Grønland kan opnå en større økonomisk gevinst ved at »udvide og diversificere« sine handelsmønstre. »Som det står i dag, er en betydelig del af Grønlands handel historisk knyttet til Danmark, hvilket var det, som Naalakkersuisoq (ministeren,red.) hentydede til ved udtrykket, at Grønlands indtjening går til Danmark,« skriver departementschefen. Men pointen, som ministeren ønskede at understrege, var, at Grønland kan – hævder han selv – opnå større økonomiske fordele, hvis landet udvikler mere direkte handelsrelationer med andre lande. »Erik Jensen er opmærksom på, at formuleringen i oversættelsen kunne have været tydeligere, og han har fuld forståelse for, at den oversatte udgave kan forstås anderledes. Det er vigtigt at understrege, at ambitionen er at åbne op for nye markeder og muligheder, der kan styrke Grønlands økonomiske selvstændighed i fremtiden,« skriver departementschefen på vegne af finansminister Erik Jensen.",
        "metadata": {
            "source": "https://www.berlingske.dk/politik/eksperter-faktatjekker-groenlands-finansminister-det-er-forkert",
            "image_url": null,
            "publication_time": "Onsdag d. 22. januar 2025, kl. 09.44",
            "author": "Daniel Tidemann",
            "related_links": [],
            "attachments": []
        }
    }
}