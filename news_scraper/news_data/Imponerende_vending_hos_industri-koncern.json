{
    "version": "1.0",
    "document": {
        "id": 17511,
        "title": "Imponerende vending hos industri-koncern",
        "content": "Den mellemstore danske industri-koncern Stenhøj i Barrit ved Hedensted i Østjylland har efter store vanskeligheder i de sidste tre år formået at vende udviklingen i regnskabsåret 2010/11 i kraft af produktions-effektiviseringer, stram omkostningsstyring og en begyndende stigning i koncernomsætningen, der i 2009 ellers faldt til to tredjedele af niveauet før finanskrisen. Stenhøj producerer kompressorer, hydraulik-systemer, lifte til autoværksteder og en række andre industriprodukter. Koncernen omfatter 18 selskaber – bl.a. med afdelinger og produktion i Rumænien, Polen og Tyskland. Læs også:Stenhøjs ejer fyrer direktionen Stenhøj har i 2010/11 præsteret en nettoomsætning på 572 mio. kr. – en fremgang i forhold til året før på små 100 mio. kr. Resultatet før skat er et overskud på godt 10 mio. kr.. I 2008/09 havde en Stenhøj et underskud på 21 mio. kr. – i 2009/10 opnåede koncernen et nulresultat. Fremgangen er opnået i et svært marked - også i indeværende i år ventes et rimeligt resultat, selvom konjunkturerne ikke ventes at blive bedre. Stenhøj-koncernen har godt 500 medarbejdere. Egenkapitalen er på 70 mio. kr. svarende til en soliditet på 24 pct. af balancen. Læs også:Lean i Stenhøj giver arbejde til underleverandør",
        "metadata": {
            "source": "https://www.berlingske.dk/virksomheder/imponerende-vending-hos-industri-koncern",
            "image_url": "https://berlingske.bmcdn.dk/media/cache/resolve/image_x_large/image/48/488781/4663071-graf_evb.jpg",
            "publication_time": "Tirsdag d. 01. november 2011, kl. 11.25",
            "author": "Carsten Steno Hansen",
            "related_links": [],
            "attachments": []
        }
    }
}