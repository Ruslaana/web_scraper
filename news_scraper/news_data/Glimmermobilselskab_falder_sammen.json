{
    "version": "1.0",
    "document": {
        "id": 5018,
        "title": "Glimmermobilselskab falder sammen",
        "content": "Selv om man dagligt arbejder med guld og diamanter, er forretningssuccesen ikke sikret. 200 ansatte hos selskabet Vertu, som med base i London producerer håndlavede, juvelbesatte mobiltelefoner i den absolut dyre ende, har fået en fyreseddel blot fire måneder, efter at de fik ny ejer. Og han lukker nu selskabet efter forgæves forsøg på at redde det. Vertu var oprindelig finske Nokias »bling-bling«-mobilproducent, men Nokia solgte i 2012 luksusmobilproducenten til den svenske kapitalfond EQT for at skaffe penge til sin egen satsning på Windows-telefoner - der som bekendt ikke endte godt.  Vertu har hovedsæde i Church Crookham i Storbritannien og har siddet på en niche. De juvelbesatte mobiltelefoner med safirtaster sælges fra 93.000 kroner og opefter - modellen i 18 karats rødguld koster 330.000 kroner. Så når man har skullet skille sig ud fra mængden eller skilte med sin rigdom, har Vertu været mærket. Kunderne er navnlig rigmænd og -kvinder i Rusland, Asien og Mellemøsten. Vertu blev startet i 1998 af Frank Nuovo, som dengang var Nokias chefdesigner. EQT solgte i 2015 Vertu videre til kinesiske Godin Holdings, som i marts 2017 solgte selskabet til det cypriotisk indregistrerede Baferton, som er stiftet af Hakan Uzan, som hører til en tyrkisk familie med rødder i mobilbranchen.  Hakan Uzan havde planlagt at betale 1,9 millioner pund for at lukke selskabet, men der viste sig at være et hul i regnskaberne på 128 millioner pund. Hakan Uzan, som bor i Paris, vil ifølge den britiske finansavis Financial Times beholde Vertu-mærket, teknologien og designpatenterne men vil rekonstruere selskabet, som sidste år var på kanten af konkurs. Vertu har siden den første telefon i 2002 solgt i alt 500.000 skinnende mobiltelefoner og havde netop indgået aftale med den kinesiske elektronikgigant TCL om at levere 30.000 håndlavede Vertu-telefoner.  ",
        "metadata": {
            "source": "https://www.berlingske.dk/virksomheder/glimmermobilselskab-falder-sammen",
            "image_url": "https://berlingske.bmcdn.dk/media/cache/resolve/image_x_large/image/2/27401/17858997-pix-vertu.jpg",
            "publication_time": "Fredag d. 14. juli 2017, kl. 16.41",
            "author": "Thomas Breinstrup",
            "related_links": [],
            "attachments": []
        }
    }
}