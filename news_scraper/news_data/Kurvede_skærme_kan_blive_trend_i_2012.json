{
    "version": "1.0",
    "document": {
        "id": 16826,
        "title": "Kurvede skærme kan blive trend i 2012",
        "content": "Flere og flere mobilproducenter ser ud til at ville satse på kurvet glas på deres mobiler og tavlecomputere. 2012 kan blive startskuddet for den nye trend. Vi har allerede set et par eksempler på kurvet glas på dette års mobilskærme. Fra HTC kom Sensation 4G, som blandt andet fik meget ros for den konkave skærm, fra Samsung så vi Nexus S, som også havde en kurvet skærm, og snart kommer Nokia N9 med en svagt kurvet skærm.  Ifølge flere kilder ser det ud som om, at det hurtigt kan blive et langt mere normalt fænomen blandt topmodellerne fra mobilselskaberne, og flere mobiler og tavlecomputere med de nye skærme skulle være klare til lancering i første halvdel af 2012. Et af selskaberne er efter sigende Apple, som allerede i maj i år indkøbte specielle slibemaskiner til sine fabrikker for at kunne producere kurvet glas til sine kommende enheder, skriver det renommerede websiteDigitimes.  Tre forskellige selskaber har ansvar for at lave glassene til Apples i-produkter. Lens Technology og Fuji Crystal fokuserer på iPhone-glas, mens G-Tech hovedsageligt laver glasset til iPad, og alle tre skal ifølge Digitimes kilder have fået installeret de nye slibemaskiner. Der er imidlertid ikke lækket nogen information om kurvet glas til iPhone 5, der forventes inden længe, og rygterne går derfor mere på, at der kan være tale om kurvet glas på iPhone 6 og iPad 3. Akkurat hvorfor kurvet glas er blevet så populært er svært at besvare. Det begyndte måske som en måde at skille sig ud på, men de gange, vi har prøvet mobiltelefoner med kurvet skærm, har oplevelsen været meget god. Mobilen ligger bedre ind til øret, og eftersom hele skærmoverfladen ikke bliver berørt, hvis du lægger skærmen nedad, vil det føre til færre ridser. I Nokia N9s tilfælde synes vi også, at den kurvede skærm gjorde, at det så ud som om indholdet på mobilen flød på overfladen, hvilket vi faktisk rigtig godt kunne lide. Tilmeld dig Tech & Videns ugentlige nyhedsbrev- og få det hver torsdag! Denne artikelstammer fra Berlingske Medias norske søster-site,Amobil.noOversat af Stina Resting",
        "metadata": {
            "source": "https://www.berlingske.dk/videnskab/kurvede-skaerme-kan-blive-trend-i-2012",
            "image_url": "https://berlingske.bmcdn.dk/media/cache/resolve/image_x_large/image/40/403721/4547949-skorea-us-it-company-telecom-internet-google.jpg",
            "publication_time": "Onsdag d. 28. september 2011, kl. 14.30",
            "author": "Stina Resting",
            "related_links": [],
            "attachments": []
        }
    }
}