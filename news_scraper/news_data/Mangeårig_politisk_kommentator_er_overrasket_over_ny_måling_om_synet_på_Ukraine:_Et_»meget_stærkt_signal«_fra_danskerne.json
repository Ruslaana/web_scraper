{
    "version": "1.0",
    "document": {
        "id": 22453,
        "title": "Mangeårig politisk kommentator er overrasket over ny måling om synet på Ukraine: Et »meget stærkt signal« fra danskerne",
        "content": "Frankrigs præsident, Emmanuel Macron, trak en væsentlig skillelinje, da han for syv år siden forsvarede de stigende afgifter på brændstof, som sendte tusinde franskmænd iklædt gule veste på gaden. Der er dem, der bekymrer sig om slutningen på måneden. Og så er der dem, der bekymrer sig om verdens ende. Samme parallel kan man drage nu. For mens den ubetingede støtte til Ukraine i dele af den europæiske befolkninglangsomt har været dalendei lande som Spanien, Frankrig og Italien, så er opbakningen til det krigsramte land massiv herhjemme. Det viser en ny måling, som Verian har foretaget for Berlingske. »I Danmark har vi færre, der er bekymret om slutningen på måneden,« påpeger Christine Nissen, chefanalytiker i Tænketanken Europa. Et stort flertal af danskerne svarer nemlig i målingen, at EU-landene bør skrue sin støtte op til Ukraine tilsvarende, hvis USA vælger at trække sig. Samtidig er langt størstedelen af danskerne klar til at lade Ukraine blive indlemmet i NATO, og så er et overvældende flertal imod, at EU-landene officielt skal anerkende Krim som russisk – et forslag, somUSA har lagt på bordeti fredsforhandlingerne med krigens parter. Fra politisk kommentator og tidligere topminister Hans Engell lyder den umiddelbare reaktion, at der er tale om en »meget stærk måling«. Ifølge politisk kommentator og tidligere minister, Hans Engell, er målingen et udtryk for, at støtten til Ukraine er »helt i top«.Fold sammenLæs mereFoto: Niels Ahlmann Olesen (arkiv). »Den giver regeringen og Folketinget en meget stabil og massiv opbakning i forhold til Danmarks meget aktive politik omkring Ukraine,« siger Hans Engell. Militæranalytiker ved Forsvarsakademiet Anders Puck Nielsen har set målingen, og for ham understreger den, at danskerne melder sig klar til at komme i mål med dét, han selv opfatter som en pligtopgave. »Vi er nødt til at støtte Ukraine, og det vil være mit militære svar. Det er endnu dyrere at lade være. Konsekvenserne af, hvis Ukraine taber krigen, bliver, at vi skal bruge endnu flere penge på forsvar,« siger Anders Puck Nielsen. En nylig og opsigtsvækkende analyse fra en professor i militære studier og to økonomer viste faktisk, at en nordisk-baltisk-polsk forsvarsalliance kan matche og udkonkurrere Ruslands militære budget alene. USA er det land, som målt i kroner og øre bidrager med allermest til Ukraines kamp mod Rusland. Men når man kigger på støtte målt i procent af BNP, så ligger Danmark»øverst i alliancen«, og den linje er der tilsyneladende fortsat opbakning til. I den nye måling svarer 72 procent af de adspurgte danskere, at de er enige eller overvejende enige i, at skulle USA trække sin militære støtte til Ukraine, så skal EU-landene skrue tilsvarende op for den militære og økonomiske støtte, så Ukraine kan fortsætte krigen. 14 procent er uenige eller overvejende uenige. 14 procent ved det ikke.   Samtidig er 75 procent enige eller overvejende enige i, at Ukraine skal tilbydes NATO-medlemskab ved krigens afslutning. »Ukraine har en af Europas stærkeste hære og vil være en stor gevinst for os at have med i NATO,« siger Anders Puck Nielsen. Hans Engell kalder den opbakning for »massiv« og understreger, at det samtidig vil betyde, at Danmark – sammen med de øvrige NATO-lande – forpligter sig til at bidrage til det ukrainske forsvar. »Det er også en markant udmelding i forhold til et USA, der under Trump, har været mere end modvilligt, når det gælder Ukraine i et NATO-samarbejde,« lyder det.  Mest overraskende finder Hans Engell danskernes holdning til Krim. Adspurgt om danskerne er enige eller uenige i, at EU-landene officielt bør anerkende Krim som russisk, erklærer 11 procent af de adspurgte sig enige eller overvejende enige. 66 procent er uenige eller overvejende uenige. 23 procent ved ikke, hvor de står på det spørgsmål.   »Mange vil nok sige, at ligegyldigt hvilken fredsløsning man måtte finde frem til, så ville russerne beholde Krim,« siger han og tilføjer: »Der er det et meget stærkt signal, at så stort et flertal af danskerne siger, at det godt kan være, men Krim er en del af Ukraine og ikke en del af Rusland.« I hans øjne viser danskernes svar åbenlyst, at Mette Frederiksen fører en politik, der er fuldstændig på linje med, hvad danskernes store flertal mener. »Det havde været langt sværere, hvis Mette Frederiksen dels havde stået med et splittet folketing, og dels havde stået med vælgere, som følte, at nu måtte den krig bringes til afslutning, og at støtten til Ukraine skulle neddrosles,« siger han. På samme måde læser Christine Nissen målingen. »Mette Frederiksen har i den grad styr på sit hjemmepublikum, og danskerne er med hende, når det kommer til sikkerhed og forsvar,« siger hun. Hans Engell indskyder, at der tidligere – for en periode – har været tale om en form for krigstræthed. »Og der må man bare sige, der viser den her måling jo altså, at uanset at krigen har varet over tre år, så er danskernes vilje til at bakke op fuldstændig usvækket.«",
        "metadata": {
            "source": "https://www.berlingske.dk/politik/mangeaarig-politisk-kommentator-er-overrasket-over-ny-maaling-om-synet-paa",
            "image_url": "https://berlingske.bmcdn.dk/media/cache/resolve/image_x_large/image/192/1920685/24949562-xx.jpg",
            "publication_time": "Mandag d. 12. maj 2025, kl. 19.34",
            "author": "Ditte-Marie Sandberg",
            "related_links": [],
            "attachments": []
        }
    }
}