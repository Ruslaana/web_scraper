{
    "version": "1.0",
    "document": {
        "id": 10584,
        "title": "Jarl Cordua gør status: Er jeg som livslang liberal egentlig blevet konservativ?",
        "content": "Hvor liberal i sine synspunkter skal man være før, at man meningsfuldt kan kalde sig for »en liberal«? Hvor mange konservative synspunkter kan man optage før, at man i virkeligheden »skifter farve« og i ideologisk forstand må gå som en egentlig konservativ? Om man er det ene eller det andet, har til alle tider været til diskussion i mangen en politisk studiekreds. Den politiske udvikling med stadig flere blå partier og nye politiske problemer bidrager kun til forvirringen. De fleste kan se, at der på 30 år er sket en bevægelse i holdningerne frem til i dag fra det, man kunne kalde den almindelige danske liberalisme i 1990erne, hvor Venstre-folk som Anders Fogh Rasmussen og Uffe Ellemann-Jensen var toneangivende. Det var dengang, globalismen kun blev set som nye muligheder for dansk erhvervsliv, hvor grænserne i EU skulle væk, og hvor problemer med indvandring og integration af muslimer helst ikke blev diskuteret, fordi alene det at rejse spørgsmålene blev set som utilsløret fremmedhad. Siden er danske liberale blevet mange erfaringer rigere. Det var Foghs regeringer, der fra 2002 presset af DF strammede indvandrerlovgivningen. Det var en Venstre-regering, der i 2015 indførte grænsekontrol, og senest har V-formand Troels Lund Poulsen med sin melding på landsmødet omfavnet ideen om statsstøtte til industrivirksomheder i EU. Det sker – fornuftigt nok – af nød for at dæmme op for Kinas forsøg på at overtage markedsandele med penge fra staten i ryggen. I halvfemserne var kritikken af velfærdsstaten en stor del af Venstres identitet, og i nogle år legede man med tanker om at afvikle dele af velfærdsstaten. Det kunne man læse i Anders Foghs bog »Fra socialstat til minimalstat«, men også unge VU'ere som Troels Lund kunne få et Venstre-landsmøde til at diskutere afskaffelse af folkepensionen. Det forslag forblev studenterpolitik, og selvsamme Fogh lagde lignende ideer i graven, da han overtog formandskabet i 1998. Ved samme lejlighed afgik den klassiske 90er-liberalisme, der mest trivedes i opposition, ved døden i Venstre, men fik dog siden en renæssance i Liberal Alliance. Selv har jeg altid betragtet mig som økonomisk liberal. Dvs. som tilhænger af privat ejendomsret, frie markeder, den lavest mulige skat og begrænsning af det offentliges andel af samfundsøkonomien. Den liberalisme trives fortsat. Især i LA, men er også tilstede hos De Konservative, Venstre og endda hos De Radikale. For andre er liberalisme et individuelt frihedsprojekt, hvor det handler om opløsning af normer og sædvaner for at sætte det enkelte menneskes muligheder fri. Det har jeg kunnet følge til en vis grænse, men den er efter min opfattelse overskredet med ideer som juridisk kønsskifte for børn, ødelæggelse af statuer på grund af Danmarks kolonifortid, ændring af vores sprog af hensyn til historisk nedprioritering af kvindens køn, udelukkelse af hvide mænd i alle sammenhænge, blot fordi vi historisk har været dominerende, og så videre. Selvom jeg stadigvæk kalder mig liberal, så er jeg egentlig konservativ, når jeg afviser fri indvandring, opløsning af kønnene, og hvad woke-bevægelsen og identitetspolitikken ellers prædiker. Jeg afviser også den nihilistiske udgave af liberalismen, hvor den politiske magt udelukkende skal sikre, at Danmark forbliver en markedsplads eller et produktionsmulighedsområde, hvor merkantil virketrang, snilde og geskæftighed frit skal have lov at udfolde sig, og derfor ikke i sin regulering bør levne selv det mindste hensyn for at bevare et lands sprog, normer og adfærd. Det samme gælder den liberalisme, der mener, at virksomheder, herunder landmænd, kan producere som de vil og så overlade det til samfundet at bære miljøomkostningerne. De bekendelser er rigelige til, at jeg i kandestøberierne kan diskvalificeres som liberal. Jarl Cordua er politisk kommentator ",
        "metadata": {
            "source": "https://www.berlingske.dk/kommentatorer/jarl-cordua-goer-status-er-jeg-som-livslang-liberal-egentlig-blevet",
            "image_url": "https://berlingske.bmcdn.dk/media/cache/resolve/image_x_large_vertical/image/186/1861906/24840355-selvom-jeg-stadigvk-kalder-mig-liberal-s-er-je.jpg",
            "publication_time": "Onsdag d. 27. november 2024, kl. 08.02",
            "author": "Jarl Cordua",
            "related_links": [],
            "attachments": []
        }
    }
}