{
    "version": "1.0",
    "document": {
        "id": 13229,
        "title": "Vestas-kunder løfter sløret for møllevalg til USA-park",
        "content": "Nu er det imidlertid også kommet frem, hvilke møller der konkret skal anvendes til parken. »Projektet vil anvende dokumenteret mølleteknologi bestående af 44 Vestas V110-2.0 vindmøller og 28 Vestas V110-2.2 møller og er estimeret til at generere 555,2 gigawatt-timer årligt«, skriver Algonquin Power & Utilities i en meddelelse mandag i forbindelse med, at det er gået sammen med Res Americas om at udvikle projektet gennem et joint venture.  Projektet, som ventes at så færdigt frem mod udgangen af 2016, ventes samlet set at koste 303 mio. dollar at opføre, oplyses det endvidere. De to udviklere vil nu sammen stable projektfinansieringen sammen, inklusive omkring 151 mio. dollar i \"tax equity\", der dækker over kapital, der ydes af investorer, som kan udnytte de amerikanske skatterabatordninger til vedvarende energiprojekter.  Res Americas oplyste i forbindelse med en vindmøllekonference i Orlando i maj 2015, at Vestas var blevet valgt som leverandør af møllerne til det pågældende projekt. Vestas fulgte efterfølgende op med en meddelelse om, at det vil udsende en selskabsmeddelelse, hvis projektet udmønter sig i en fast og ubetinget ordre efter Vestas' definition. Det vil sædvanligvis blandt andet kræve, at finansiering er helt på plads, og at der er lagt en forudbetaling. ",
        "metadata": {
            "source": "https://www.berlingske.dk/virksomheder/vestas-kunder-loefter-sloeret-for-moellevalg-til-usa-park",
            "image_url": "https://berlingske.bmcdn.dk/media/cache/resolve/image_x_large/image/19/196079/11089874-vesta.jpg",
            "publication_time": "Tirsdag d. 20. oktober 2015, kl. 11.58",
            "author": null,
            "related_links": [],
            "attachments": []
        }
    }
}