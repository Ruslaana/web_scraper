{
    "version": "1.0",
    "document": {
        "id": 20148,
        "title": "En kamp mod uret at redde indespærrede minearbejdere",
        "content": "TYRKIET: 238 har mistet livet. Cirka 450 er reddet,, og omkring 120 minearbejdere befinder sig fortsat to kilometer under jordens overflade i en sammenstyrtet kulmine i Tyrkiets vestlige Manisa-provins. Minen kollapsede tirsdag aften efter en eksplosion og en brand, der muligvis er forårsaget af en elektrisk fejl. Lige siden er der blevet arbejdet på højtryk for at hente minearbejderne op fra dybet, og det lykkedes i stor stil onsdag. Men for mange af de pårørende ved minen i Soma ventede der ikke en god nyhed. Mange af minearbejderne var døde af kulilteforgiftning, fortalte energiminister Taner Yildiz til tyrkiske medier.  »Angående redningsarbejdet, så kan jeg sige, at vores håb svinder,« sagde Yildiz i Soma, kort inden premierminister Recep Tayyip Erdogan besøgte ulykkesstedet, de mange pårørende og de godt 400 redningsarbejdere. »Ulykken er i færd med at blive undersøgt. Der bliver ikke tilladt nogen form for negligering,« sagde Erdogan. Ifølge sektionsleder Thorbjørn Nesjan fra Beredskabsstyrelsen er der tale om en »meget kompliceret« redningsopgave. »De er dybt under jorden og langt inde i minen (fire kilometer fra indgangen, red.). Det er en kamp mod uret, særligt på grund af problemer med forsyningen af frisk luft til de indespærrede,« siger Thorbjørn Nesjan, der tidligere har deltaget i redningsaktioner efter jordskælv i udlandet. Redningsarbejdere har siden tirsdag aften forsøgt at pumpe frisk luft ned i mineskakterne. »Miner er generelt udstyret med overdimensionerede ventilationsanlæg, og det er nok dem, de bruger til at presse gasser ud og frisk luft ind,« siger han.  Hvad bør minearbejderne selv gøre i den nuværende situation? »De har nogle procedurer, der fortæller dem, hvad de skal gøre. En af dem kunne være, at man skal forholde sig i ro, så de sparer på ilten. Det handler om at sætte sig stille og roligt og vente på, at nogen kommer og redder dem.« Tyrkiets regering har erklæret tre dages landesorg efter det, der kan vise sig at være den værste mineulykke i landets historie. Den værste er fortsat ulykken i 1992, da 270 minearbejdere blev dræbt ved en gaseksplosion i en mine i Zonguldak i det nordlige Tyrkiet. »Tre dages landesorg er erklæret på grund af minekatastrofen i Soma 13. maj. Der skal flages på halv,« står der i en erklæring fra Erdogans kontor.  Politiet i den tyrkiske hovedstad, Ankara, affyrede onsdag tåregas og brugt vandkanoner mod omkring 800 demonstranter, som var vrede over myndighedernes håndtering af mineulykken. Demonstranterne kastede med sten mod politiet samtidig med, at de råbte slagord mod regeringen. Danmarks udenrigsminister, Martin Lidegaard (R), har skrevet på det sociale medie Twitter: »Min dybeste medfølelse går til familierne til minearbejderne, der blev dræbt i går, og til det tyrkiske folk.«",
        "metadata": {
            "source": "https://www.berlingske.dk/internationalt/en-kamp-mod-uret-at-redde-indespaerrede-minearbejdere",
            "image_url": "https://berlingske.bmcdn.dk/media/cache/resolve/image_x_large/image/85/856165/7373414-epaselect-turkey-mine-explosion.jpg",
            "publication_time": "Onsdag d. 14. maj 2014, kl. 17.42",
            "author": null,
            "related_links": [],
            "attachments": []
        }
    }
}