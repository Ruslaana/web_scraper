{
    "version": "1.0",
    "document": {
        "id": 9361,
        "title": "Dansk søsterduo jubler efter flot 49erFX-udlæg ved EM",
        "content": "De aarhusianske søstre Johanne og Andrea Schmidt fik tirsdag en flyvende start på EM i sejlsport i Aarhus. Duoen fra Kaløvig Bådelaug har således lagt sig i spidsen for 49erFX-konkurrencen efter de første tre sejladser. »Det er en vildt fed følelse at ligge nummer et efter første dag, men vi ved også, at der er lang vej igen  det er kun én dag ud af seks. Vi er meget glade og stolte. Nu har vi tre gode sejladser i banken,« lyder reaktionen fra søstrene i en pressemeddelelse. Parret har snuppet førstepladsen i kraft af placeringer som nummer tre, to og tre i de første sejladser. Ved EM i Aarhus er de tre olympiske sejlsportsklasser 49er, 49erFX og Nacra 17 på programmet, og det er første gang siden sidste sommers OL, at så mange af de allerbedste tørner sammen i en stor konkurrence. I 49er er Frederik Rask og Jakob Precht spået gode chancer for at blande sig i toppen, og efter førstedagen ligger de på en samlet syvendeplads efter placeringer som nummer to, fem og otte. EM løber frem til søndag den 10. juli med yderligere to kvalifikationsdage og tre finaledage. /ritzau/",
        "metadata": {
            "source": "https://www.berlingske.dk/sport/dansk-soesterduo-jubler-efter-flot-49erfx-udlaeg-ved-em",
            "image_url": "https://berlingske.bmcdn.dk/media/cache/resolve/image_x_large_vertical/image/156/1568421/24143513-.jpg",
            "publication_time": "Onsdag d. 06. juli 2022, kl. 08.01",
            "author": null,
            "related_links": [],
            "attachments": []
        }
    }
}