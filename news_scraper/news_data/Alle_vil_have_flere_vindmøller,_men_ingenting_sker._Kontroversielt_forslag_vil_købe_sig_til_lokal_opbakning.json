{
    "version": "1.0",
    "document": {
        "id": 8373,
        "title": "Alle vil have flere vindmøller, men ingenting sker. Kontroversielt forslag vil købe sig til lokal opbakning",
        "content": "I 2022 blev der opført beskedne 165 MW strøm fra nye vindmøller på landjorden i Danmark. Det svarer til strømforbruget i 165.000 husstande. I 2023 er der indtil videre sat 11 nye vindmøller op, hvilket dækker 40.000 husstandes forbrug. På trods af de store ambitioner går det altså langsomt med at få rullet den grønne strøm ud til danskerne. Det betyder, at der snart skal ske noget drastisk, hvis Folketinget skal nåsit målom at firedoble den samlede elproduktion fra landvindmøller og solceller frem mod 2030. Sådan lyder den markante opsang fra Krakas administrerende direktør, Peter Mogensen. »Den grønne omstilling sker ikke ved, at man laver aftaler på Christiansborg. Den sker ved, at en gravko laver et hul, som der bliver hældt cement ned i og bygget en vindmølle ovenpå. Men som det er lige nu, har de fleste parter ingen incitamenter til, at det sker,« siger han. Derfor har Kraka Advisory med finansiering fra Novo Nordisk Fonden udarbejdet en model, hvori provenuet fra at opstille vedvarende energi på land skal fordeles mellem flere parter. Peter Mogensen fremhæver således, at vedvarende energi er både billigere og hurtigere at etablere på landjorden, men at den store lokale modstand, der ofte viser sig i forbindelse med store projekter, er en kæmpe stopklods for at føre planerne ud i livet. »Den årlige produktion fra en GW havvind er cirka en halv milliard kroner billigere, hvis den produceres på land. Virksomhederne, der stiller den vedvarende energi op, skal selvfølgelig have deres normale fortjeneste, men vi foreslår, at en del af det ekstra provenu skal fordeles til kommuner og borgere samt bruges på at etablere mere vild natur,« siger Peter Mogensen. En GW svarer til elforbruget for en million husstande. Over 1.000 nye vindmøller er enten klar til behandling eller i planlægning i landets store kommuner. Men bureaukrati og lokal modstand er en stopklods. Derfor er der indtil videre kun opført 11 nye vindmøller i 2023 indtil videre.Fold sammenLæs mereFoto: Arkivfoto: Ida Marie Odgaard/Ritzau Scanpix. Kan man betale folk fra at være modstandere af store vindmøller eller solceller i deres lokalområde? »Der er mange penge i det her, vi er oppe i rigtig store beløb. Så der bliver råd til en massiv naturindsats og store summer til de kommuner, der går med til at lave initiativer. Der skal være så mange penge at hente for kommunerne, at lokalpolitikerne ikke bliver valgt, hvis de siger nej til projekter,« siger Peter Mogensen: »Kan man købe alt for penge? I den her sammenhæng er svaret ja.« I forbindelse med modellen er Kraka gået sammen med Dansk Industri (DI) og Kommunernes Landsforening (KL), som begge støtter initiativet. De tre organisationer samt Fugleværnsfonden og Hedeselskabet har samtidig skrevet under på et forståelsespapir med ni principper for opstillingen af vindmøller og solceller på landjorden. »Bevægelsen« foreslår at bygge ti GW strøm på land de næste fem år. Det skal ske ved, at udbygningen skal accelereres og hovedsageligt drives af økonomiske incitamenter for lokalsamfund og naboer. Og vil give grøn strøm til ti millioner husstande. Tallene i Krakas model er ifølge tænketanken regneeksempler og på ingen måder facit for, hvordan den endelige model bør se ud. »For hvordan provenuet fordeles i praksis afhænger af det konkrete projekt og er ultimativt et politisk valg. Vores vigtigste formål er at få startet en samtale om, hvordan vi kan nå i mål.« Man kan ikke forvente lokal opbakning til store energiprojekter uden at lade lokalområderne få en bid af kagen, mener Peter Mogensen fra Kraka og Lars Sandahl Sørensen fra Dansk Industri.Fold sammenLæs mereFoto: Niels Ahlmann Olesen. Alligevel ser Peter Mogensen forslaget som »en gave« til regeringen og klimaminister Lars Aagaard (M). »Hvis man vælger at gøre det på nogenlunde den her måde, så er der allerede rigtig mange med forskellige interesser, som synes, det er en god idé. Og det er nyt.« I skriver, at der skal ændres i lovgivningen for at føre modellen ud i livet. Vil det virkelig gå hurtigere, hvis man skal til at ændre lovgivningen for at gøre den her plan til virkelighed? »Bagtæppet er, at der ikke sker noget lige nu. Derfor er der et kæmpe pres på politikerne for at føre planerne ud i livet. Og det er et godt argument for at få lavet den lovgivning hurtigst muligt, så udbygningen kan komme i gang,« siger Peter Mogensen. Krakas direktør kalder det »kæmpestort«, at de to største økonomiske interessenter i forhold til at bygge flere vindmøller og solceller på landjorden begge er tilhængere af initiativet. Hos Dansk Industri fortæller administrerende direktør Lars Sandahl Sørensen, at man bakker op om principperne i Krakas model – og at virksomheder og investorer er klar på at ofre en del af afkastet. »Alternativet er, at der slet ikke sker noget, hvilket er en mindre katastrofe for klimaet og ikke mindst for vores virksomheder. Det er jo ren Kafka, at vi har nogle af de førende virksomheder inden for grøn omstilling, men at de ikke kan få sat noget op herhjemme. Fortsætter det, risikerer vi at miste vores styrkepositioner inden for det her område,« siger han og tilføjer: »Jeg er sikker på, at vi kan lave en model, hvor der er et stort nok afkast til at gøre alle involverede tilfredse og komme i gang. Vi er bare nødt til at starte en samtale om, hvordan vi præcis gør det, så alle kan bakke op om langt mere sol og vind på land fremover.« Så virksomhederne vil betale sig fra den lokale modstand? »Det er en meget skarp vinkling, synes jeg. Jeg ser det sådan, at de lokalsamfund og borgere, som stiller deres områder til rådighed, skal have en retfærdig bid af kagen. Det er der ikke noget unaturligt i.« Hvorfor har I ikke tidligere foreslået det, hvis I tror, det kan rykke så meget? »Det er et godt spørgsmål, men det kan man jo altid stille, når der kommer en ny idé eller et nyt initiativ, som giver god mening. Vi glæder os rigtig meget over at få den her samtale i gang, så vi kan rykke nu til gavn for klimaet, virksomhederne og for lokalsamfundene,« siger Lars Sandahl Sørensen. Ligesom virksomhederne glæder sig over det nye fokus på kompensation som drivkraft for udbygningen af vedvarende energi på land, er man også meget positiv i landets kommuner. Det fortæller Birgit Hansen, der er borgmester i Frederikshavn og formand for miljø- og klimaudvalget i Kommunernes Landsforening. »En af de største udfordringer i forhold til at få de store projekter op er lokal modstand. Det er ikke, fordi befolkningen ikke er med på at opsætte solceller og vindmøller, men selvfølgelig spørger man ‘what’s in it for us’. Folk vil ikke have, at private aktører udnytter deres lokalområde og høster hele gevinsten,« siger hun. Flere penge til kommuner og lokale borgere er den helt rette vej, mener Kommunernes Landsforening. Men der skal penge nok på bordet, fastslår formanden for foreningens klima- og miljøudvalg, Birgit Hansen.Fold sammenLæs mereFoto: Bo Amstrup/Ritzau Scanpix. Birgit Hansen beskriver de nuværende rammer for opstilling af vedvarende energi som »cowboyland«, fordi virksomhederneselv forhandlermed kommuner og borgere om kompensation for at opsætte vindmøller og solceller. »Derfor ville det være rigtig godt med noget lovgivning, så der kom styr på rammerne om de her handler. Der skal være en fast model med klare retningslinjer. Og kommunerne skal vide, hvordan vi kan og må bruge pengene.« Det vigtigste for Birgit Hansen er dog, at lokalsamfundene ikke bliver »spist af med sukkerknalder«. »Borgerne er ikke dumme. Og hvis man ender med at lave en model, hvor kommunerne kun får en lille del af kagen, bliver det svært at overbevise dem. Der skal rigtige penge på bordet,« siger Birgit Hansen. Jacob Ladenburg er professor ved Danmarks Tekniske Universitet og har forsket i naboers villighed i forhold til at opstille vindmøller i nærområdet. Han udtrykker »stor opbakning« til ideen om i højere grad at kompensere de lokalsamfund, hvor der skal bygges vedvarende energi. Han er nemlig helt enig i præmissen om, at det i de fleste tilfælde er lokal modstand, der stopper store projekter med vindmøller og solceller på land. »Jeg har forsket i social accept af vindmøller i de seneste 20 år, og forskningen peger på, at kommunalpolitikere kan blive straffet i det efterfølgende valg, hvis der opstilles vindmøller i lokalområdet. Hvis man sørger for, at de berørte borgere får flere penge i hånden, som de selv kan administrere, vil lokalpolitikerne måske blive mindre bekymrede for, om de nu bliver valgt, hvis de siger ja til nye vindmølle- og solcelleprojekter,« siger Jacob Ladenburg. Kan man virkelig købe sig til fuld opbakning til vedvarende energi på land? »Jeg tror aldrig, man slipper helt af med modstand. Nogle mennesker er så knyttet til deres lokalområde og kulturlandskab, at man uanset hvad får svært ved at overbevise dem. Men det kan måske få andre til at flytte til.« Professoren har dog en anke i forhold til Krakas forslag til en model. »Jeg er ikke sikker på, at kommunerne er bedst til at varetage pengene. En borgers største bekymring er typisk, om ens huspris falder, hvis der kommer vindmøller tæt på. Det bliver ikke løst ved, at kommunen får flere penge, de kan dele ud af i et vindmølle- eller solcelleprojektområde. Så hvis det virkelig skal virke, skal man nok have mere fokus på at gøre det økonomisk mere attraktivt for de berørte borgere at bo tæt på nye vindmøller eller solcelleparker« siger Jacob Ladenburg. I et skriftligt svar slår klima-, energi- og forsyningsminister Lars Aagard (M) fast, at vi har brug for al den grønne strøm, som vi overhovedet kan producere. Og at det derfor er rigtig godt med så stor interesse. »Jeg er også helt enig i, at vi skal fjerne både bøvl og bureaukrati for opstillerne, så vi kan skrue op for tempoet og gøre det mere attraktivt for lokalsamfundene at lægge areal til vedvarende energi,« lyder det. Lars Aagard løfter desuden sløret for et større udspil, der er lige på trapperne. »Snart kommer vi også med et større udspil, som skal understøtte ambitionen om at firedoble produktionen af grøn strøm på land, og samtidig er den nationale energikrisestab NEKST også i fuld gang med at se på tiltag, der kan fjerne barrierer for vedvarende energi på land,« skriver ministeren. Klima-, energi- og forsyningsminister Lars Aagaard (M) er enig i, at det skal være mere attraktivt for lokalsamfund at sige ja til vindmøller og solceller. Derfor kommer regeringen snart med en ny plan for, hvordan man skruer op for tempoet.Fold sammenLæs mereFoto: Arkivfoto: Thomas Lekfeldt.",
        "metadata": {
            "source": "https://www.berlingske.dk/oekonomi/alle-vil-have-flere-vindmoeller-men-ingenting-sker-kontroversielt-forslag",
            "image_url": "https://berlingske.bmcdn.dk/media/cache/resolve/image_x_large/image/171/1712023/24517669-.jpg",
            "publication_time": "Onsdag d. 06. september 2023, kl. 08.50",
            "author": "Kalle Kehlet",
            "related_links": [],
            "attachments": []
        }
    }
}