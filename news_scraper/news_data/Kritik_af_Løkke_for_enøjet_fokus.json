{
    "version": "1.0",
    "document": {
        "id": 6649,
        "title": "Kritik af Løkke for enøjet fokus",
        "content": "Mens regeringen skruer endnu et nøk op for ambitionen til de igangsatte trepartsforhandlinger med en målsætning om at få hver anden flygtning i arbejde, lyder der nu tiltagende kritik af statsminister Lars Løkke Rasmussen (V) for at gå til forhandlingerne med et for enøjet fokus. For hvor er lignende ambitioner for de knap 800.000 danskere, der officielt er på overførselsindkomster, lyder det fra såvel regeringens egne støttepartier som Socialdemokraterne. I går var trepartsforhandlingernes første officielle dag, og arbejdsmarkedets parter var inviteret til sættemøde i Statsministeriet. Løkke har på forhånd gjort det klart, at integrationen er første etape. Lykkes det at lande en aftale, der sigter mod at få langt flere flygtninge i job, end tilfældet har været de seneste årtier, kan forhandlingerne fortsætte med fokus på andre udfordringer for det danske arbejdsmarked.  Regeringen præsenterede i går sit oplæg til, hvordan integrationsudfordringen kan løses, og hvordan målet om, at hver anden flygtning skal i arbejde, kan nås. Regeringen foreslår blandt andet at afkorte det treårige integrationsprogram til et intensivt etårigt program, at udbetale bonusser til kommuner, der får flygtninge i job, og private virksomheder, der ansætter dem, og vil samtidig drøfte muligheden for ansættelser af flygtninge med »tidsbegrænset oplæring«. På det efterfølgende pressemøde i Egetræsværelset i Statsministeriet kvitterede Løkke og hans forhandlingspartnere for et konstruktivt første møde, og alle erklærede sig villige til at finde en løsning på den »alvorlige« og »ekstraordinære« situation, flygtningekrisen har sat Danmark i.  Selv om parterne meldte om god og konstruktiv stemning og proklamerede, at de er enige i målet med forhandlingerne, lyder der kritik af prioriteringen fra blandt andre regeringens største støtteparti, Dansk Folkeparti. Arbejdsmarkedsordfører Bent Bøgsted giver ikke meget for, at Løkke lægger ud med at opsætte et mål for, hvor mange flygtninge der skal i arbejde, uden at fokusere på de ledige danskere. »Statsministeren er helt på vildspor. Vi må igen konstatere, at regeringen foretager sig noget, som skubber den ledige dansker endnu et hak bagud i køen til det danske arbejdsmarked. Det sker samtidig med, at netop opkvalificeringen af de ledige danskere er det vigtigste emne for trepartsforhandlingerne,« siger han.  Samme toner lyder fra de Konservative, for mens politisk ordfører Mai Mercado anerkender, at integrationen er den vigtigste udfordring lige nu, er hun bekymret for det manglende fokus på vækst og generel jobskabelse. »Det kunne vi godt tænke os blev adresseret skarpere,« siger hun. Også Socialdemokraterne langer ud efter statsministeren, som ifølge politisk ordfører Nicolai Wammen har lagt fra land med et for ensidigt fokus. »Det virker som om, statsministeren har en meget enøjet tilgang til trepartsforhandlingerne og er mere interesseret i at kigge på, hvordan vi får flygtninge i arbejde, end på, hvordan vi også får danskerne i arbejde. Det er afgørende vigtigt at se på begge dele,« siger han.  Det er dog meget svært på forhånd at opstille et mål for, hvor mange af de 757.000 danskere på offentlig forsørgelse, der skal i arbejde, forklarer professor på Center for Arbejdsmarkedsforskning på Aalborg Universitet Flemming Larsen. Tallet dækker nemlig over alt fra kontanthjælpsmodtagere til førtidspensionister, og det er uklart, hvor mange af dem der er i stand til at tage et job, pointerer han. »Det har været en stor udfordring gennem længere tid at bryde med det her problem. Det er legitimt, at man indleder med flygtningene, som er den meget store og akutte udfordring, men det betyder ikke, at man skal glemme den anden gruppe. Vi er gode til at få ledige i praktik, men det er sværere at få dem i ordinære job, og det bør der være fokus på. Det er også presserende at lave en bedre forebyggende indsats,« siger Flemming Larsen. LO-formand Lizette Risgaard har tidligere advaret mod et for ensporet fokus på flygtninge, men hun kvitterede i går for, at regeringen har skrevet ind i kommissoriet for forhandlingerne, at integrationen kun er én af udfordringerne, der skal drøftes. »Så kan det jo være, regeringen kommer med et mål for, hvor mange ledige der skal i arbejde, i den forbindelse. Vores mål er i hvert fald, at alle, der kan, skal i job,« siger hun.  Adm. direktør i Dansk Arbejdsgiverforening (DA), Jacob Holbraad, vil heller ikke på forhånd opstille en målsætning for, hvor mange danskere der skal i job, men han understreger, at parterne skal være »ambitiøse«, når den problemstilling kommer på bordet. Lars Løkke Rasmussen nævnte ikke de knap 800.000 ledige danskere på gårsdagens pressemøde, men han pointerede, at der er »andre vigtige emner, der også trænger sig på« i forhandlingerne som eksempelvis praktikpladser, og hvordan vi sikrer kvalificeret arbejdskraft. »Jeg håber, at det, vi har startet i dag, er første skridt på en længere rejse, hvor vi sammen kan løse tunge samfundsudfordringer,« lød det fra statsministeren. ",
        "metadata": {
            "source": "https://www.berlingske.dk/politik/kritik-af-loekke-for-enoejet-fokus",
            "image_url": "https://berlingske.bmcdn.dk/media/cache/resolve/image_x_large/image/22/229358/12300955-12indtrepartsforhandlinger2jpg.jpeg",
            "publication_time": "Torsdag d. 11. februar 2016, kl. 22.30",
            "author": "Cathrine Bloch",
            "related_links": [],
            "attachments": []
        }
    }
}