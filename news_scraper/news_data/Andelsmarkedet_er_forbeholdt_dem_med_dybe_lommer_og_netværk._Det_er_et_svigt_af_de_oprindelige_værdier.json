{
    "version": "1.0",
    "document": {
        "id": 9958,
        "title": "Andelsmarkedet er forbeholdt dem med dybe lommer og netværk. Det er et svigt af de oprindelige værdier",
        "content": "Byens mest eftertragtede områder er i stigende grad forbeholdt dem med de rette ressourcer og netværk. En udvikling, der ikke blot afslører et presset marked, men også udfordrer den sociale sammenhængskraft og lighed i vores samfund. IfølgeRockwool Fondens seneste analysevar andelsboligen oprindeligt tænkt som et økonomisk venligt alternativ til ejerboliger, skabt for at sikre lige adgang til bolig for alle, uanset økonomisk baggrund. I dag er det ideal for længst gået tabt. Andelsboliger er blevet en lukket klub, hvor solidaritet og tilgængelighed må vige for penge og privilegier. På papiret sættes andelsboliger til salg på det frie marked, men virkeligheden er en anden: Handlen foregår bag lukkede døre. I København er ventelisterne til andelsboligforeningerne lange og ofte lukkede. Interne ventelister betyder, at lejligheder typisk går til beboernes familie og venner, hvilket understreges ianalysen fra Rockwool Fonden. Inden for andelsforeningernes egne mure byttes der internt eller stilles krav om byttehandel i salgsannoncerne. En praksis, der cementerer uligheden i boligmarkedet og gør samfundets struktur endnu mere skæv. Ejendomsmægler fra Home hænger Til Salg-skilt op i andelsbolig på Nørrebro i København 5. maj 2015. »For dem uden netværk eller uden held til at skrive sig op på eksterne ventelister i rette tid, er chancerne for en andelslejlighed nærmest ikkeeksisterende,« skriver Annesophie van Schaik.Fold sammenLæs mereFoto: Mathias Bojesen/Ritzau Scanpix. For dem uden netværk eller uden held til at skrive sig op på eksterne ventelister i rette tid, er chancerne for en andelslejlighed nærmest ikkeeksisterende. Vi, der står udenfor og kigger ind, kan enten bruge uendelige timer på at overvåge boligannoncer på sociale medier i lukkede Facebook-grupper, hvor den store gevinst sjældent findes – eller opgive drømmen om egen bolig. Personligt bor jeg med min kæreste i en lille lejebolig på Vesterbro. Vores drøm om at finde en større andelslejlighed er blevet til et evigt kapløb mod dem, der allerede har en plads ved bordet. De bedste lejligheder går til dem med kontakter, mens vi andre må se til fra sidelinjen. Uretfærdigheden rammer os ikke kun personligt – den er også et svigt af andelsmarkedets oprindelige værdier. De langsigtede konsekvenser af denne udvikling er alarmerende. Når andelsboliger ikke længere er tilgængelige for almindelige mennesker, presses flere til at forlade byen eller betale dyrt for en lejebolig. Vi risikerer at ende med et København kun for de velhavende og dem med et godt netværk – en by, hvor den sociale mobilitet er sat på standby. Oprindeligt skulle andelsboligerne være en bastion for social ansvarlighed og fællesskab. I stedet har de nu udviklet sig til symboler på individualisme og eksklusivitet. Det er en skam, at en idé født af lighed og tilgængelighed i dag forvaltes til fordel for dem med de dybeste lommer og de stærkeste forbindelser. Det er på tide at genskabe andelsboligernes ånd – at genskabe tilgængelighed og sikre, at alle kan få en reel chance. En offentlig annoncering af alle andelsboliger på boligportaler er et skridt i den rigtige retning. Kommunerne bør også tage ansvar og støtte oprettelsen af flere andelsboligforeninger. Ventelisterne bør reformeres, så inaktive ansøgere ryger ud af køen, hvilket vil give plads til nye, aktive håbefulde. Vi har brug for et boligmarked, hvor alle har mulighed for at få fodfæste uanset deres økonomiske baggrund eller netværk. Annesophie van Schaik er retorikstuderende ved Københavns Universitet ",
        "metadata": {
            "source": "https://www.berlingske.dk/synspunkter/andelsmarkedet-er-forbeholdt-dem-med-dybe-lommer-og-netvaerk-det-er-et",
            "image_url": "https://berlingske.bmcdn.dk/media/cache/resolve/image_x_large/image/184/1847412/24813992-inden-for-andelsboligernes-egne-mure-byttes-der-i.jpg",
            "publication_time": "Søndag d. 20. oktober 2024, kl. 15.10",
            "author": null,
            "related_links": [],
            "attachments": []
        }
    }
}