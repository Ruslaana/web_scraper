{
    "version": "1.0",
    "document": {
        "id": 3084,
        "title": "Det er DRs store smertensbarn. Denne skolekomedie hjælper ikke på problemet",
        "content": "Billedkunsten har i flere år været DRs store smertensbarn. Det har været svært for public service-mastodonten i Ørestaden at finde præcis det format, der har både dybde og lethed. Et format, der faktisk tiltrækker seere, og som på samme tid har den nødvendige nørdede faglighed og den almindelige billedfascination, enhver kan genkende. Da Per Arnoldi for længe siden bestyrede »Kunstquiz«, var der tegninger til noget virkelig godt. Et velcastet fagligt panel og en supervidende vært var, hvad der skulle til. Desværre forfaldt programmet i senere inkarnationer til almindelig pjank – ramt som næsten al DRs kulturformidling af angsten for at kede, for ikke at være bred nok, ikke at være folkelig nok. Carl Nielsen er reduceret til rekvisit i dramatiseringerne af Anne Marie Carl-Nielsens liv. Det kunne ellers have været interessant at have hørt om musikkens og skulpturens indflydelse på hinanden.Fold sammenLæs mereFoto: DR. I de senere år har DR oplevet en gedigen publikumssucces med programmerne fra »Kunstnerkolonierne«, som fungerer godt, fordi de lader os komme tæt på kunstnerne, mens de skaber deres kunst. I hurtigt eksekverede udgaver, javist, men stadig interessant at følge. Vi har også fået programmerne om »Danmarks bedste portrætmaler«, der i et »X Factor«-agtigt format forsøger at bilde seerne ind, at det, nogle sympatiske amatørmalere får produceret på et par timer, er rigtig kunst. Om den manøvre lykkes hver gang, er svært at gennemskue, men om ikke andet må man give programmet point for entusiasme og for de ihærdige anstrengelser, de professionelle dommere gør sig for at holde masken, mens showet er i gang. Nu har DR så meldt sig på banen med et nyt produkt: fire programmer med titlen »Store danske kunstnere« lavet i en discountudgave af »Historien om Danmark«-formatet: De programmer, hvor Lars Mikkelsen gik rundt i dramatiseringer af forskellige nedslag i danmarkshistorien og forklarede, hvordan vores lille land er blevet til. Thorvaldsens barndom i Holmens snitteskur skal vi selvfølgelig se, men hans stive papsamtaler med faren kunne jeg godt undvære.Fold sammenLæs mereFoto: DR. Programmerne om de store danske kunstnere har ligesom »Historien om Danmark« journalisten og musikeren Thomas Roger Henrichsen som ankermand. Desværre har der denne gang ikke været råd til Lars Mikkelsen, og i stedet har vi fået en meget uegal blanding af noget virkelig god og engageret kunstformidling og nogle helt overflødige og meget skolekomedieagtige »dramatiseringer«, der bare trækker programmerne i langdrag og gør en interesseret seer trist til mode. De fire kunstnere, vi møder i programmerne, er Bertel Thorvaldsen, Johan Thomas Lundbye, Elisabeth Jerichau Baumann og Anne Marie Carl-Nielsen. To mænd og to kvinder – og fire væsentlige kunstnere i danmarkshistorien. Udvalget kan naturligvis altid diskuteres, men på den anden side heller ikke angribes. De fire hovedpersoner er hver især og på alle måder en fjernsynsfortælling værd. Thomas Roger Henrichsen og holdet bag programmerne har gjort sig umage med at finde nogle virkelig gode eksperter og nogle interessante vinkler på stoffet. At Thorvaldsen lånte penge til den danske kronprins var nyt for mig for eksempel, og grebet med at koncentrere fortællingen om Lundbye omkring hans maniodepressive sind er godt valgt. Det giver en spændende vinkel til hans idealiserede, arkadiske »danske« landskaber. Desværre er den samme omhu og respekt for seerne ikke fulgt med over i arbejdet med manuskriptet og »dramatiseringerne«, som næppe bør kaldes sådan, da de savner ethvert anstrøg af drama. De filmede »dokumentariske« sekvenser er ren dilettant. »Nej, nu er det nok. Er du klar over, hvad det vil koste?« siger Anne Marie Carl-Nielsens far som illustration af speakerens ord om, at farens »meninger og holdninger er afgørende for hendes egne valg«. Der er meget »say horse/show horse« (som de siger i filmbranchen) over »dramatiseringerne« – altså et primitivt én til én-forhold mellem beskrivelsen af begivenheden og visualiseringen af samme. Det er Thomas Roger Henrichsen selv, der har skrevet replikkerne, så vidt man kan se af rulleteksterne, og det er altså en skam, at DR ikke lige kunne ofre et honorar på at få en erfaren dramatiker til at skrive de små stumper dialog, der jo netop skal have så meget mere retning og præcision, fordi de er så korte. Man må også beklage, at DRs kostumeafdeling tilsyneladende var på ferie, da man lavede »dramatiseringerne«. I hvert fald ligner kvindernes kjoler mest af alt noget, der er fundet i bunken med klæd ud-tøj, og den stakkels Elisabeth Jerichau Baumann, der i øvrigt skal forestille at udføre sit kunstneriske arbejde i en balkjole med bare skuldre, er blevet udstyret med en overdimensioneret garnparyk, der ser ud til at være købt i BR. Endelig er det et problem, at manuskriptforfatterens sprog har en stor hans-hendes-sin-usikkerhed, som ikke er blevet fanget i korrekturen – og at det europakort, man bruger til at illustrere kunstnernes forskellige rejser, er et nutidigt kort, som på ingen måde forklarer, hvorfor forbindelserne mellem nationerne i 1800-tallet var, som de var. Johan Thomas Lundbye var et geni, men desværre også maniodepressiv. Han gik rundt alene i de landskaber, han beåndede, og derfor virker »dramatiseringen« af hans liv bedst.Fold sammenLæs mereFoto: DR. » Det er måske et par pernittengrynede kommentarer, det medgiver jeg gerne, men den vilde amatørisme i de »dramatiske« sekvenser kræver en påtale, for den skæmmer programmerne i helt unødvendig grad. Den trækker betragterens fokus væk fra de medvirkende eksperter, hvilket er en stor skam, for dem har programmets bagmænd og -kvinder for en gangs skyld gjort sig stor umage med. Det er et scoop at få en billedkunstner som Maja Lisa Engelhardt, der selv er stor Lundbye-fan, til at forklare hans værk »indefra« så at sige, og generelt har alle de »talende hoveder« noget på hjerte og noget på spil. Den slags vidende drama er helt automatisk godt fjernsyn, og jeg ville have været gladere, hvis DR havde droppet skolekomedien og i stedet havde lavet otte programmer, der var halvt så lange, og som nøjedes med de dygtige eksperter og selve kunstværkerne på skærmen. Det andet er rent fyld, der intet godt gør for helheden. Det bedste program i serien ender således med at blive det om Lundbye. Både fordi eksperterne er så dedikerede, og fordi Lundby var en enspænder. De fleste »dramatiserede« minutter går derfor med at se ham vandre alene rundt i de sjællandske landskaber – og det er alt nok. Tro på stoffet, DR! Det er og bliver mit råd. De ægte kunstværker vil til enhver tid være stærkere fjernsyn end nok så mange stykker pjattet dramatisering. »Store danske kunstnere« Kan streames på DR TV.",
        "metadata": {
            "source": "https://www.berlingske.dk/kunst/det-er-drs-store-smertensbarn-denne-skolekomedie-hjaelper-ikke-paa-problemet",
            "image_url": "https://berlingske.bmcdn.dk/media/cache/resolve/image_x_large_vertical/image/176/1767090/24643044-det-er-nppe-trovrdigt-at-elisabeth-jerichau-baum.jpg",
            "publication_time": "Lørdag d. 24. februar 2024, kl. 16.57",
            "author": "Holger Dahl",
            "related_links": [],
            "attachments": []
        }
    }
}