{
    "version": "1.0",
    "document": {
        "id": 2056,
        "title": "Tørklæder i Forsvaret er dybt kontroversielt – nu vil værnepligtige gøre op med forbuddet",
        "content": "Mens Forsvaret fattes hænder, og kvinder snart skal aftjene værnepligt på lige fod med mænd, er en gruppe i praksis fortsat afskåret fra at kunne forsvare deres land. I modsætning til Sverige, Norge, Storbritannien, Canada og USA, er det nemlig stadig ikke muligt for muslimske kvinder at bære tørklæder i Forsvaret, og det vil de værnepligtiges talerør, Værnepligtsrådet, nu have et opgør med. »Vi går ind for indførelsen af MTS-tørklæder (multicamouflage,red.), da det er en del af udviklingen og arbejdet mod et mere mangfoldigt og ligestillet forsvar. Da vi kan se, at det fungerer uden problemer i andre nordiske lande, ser vi ingen grund til ikke at have det i Danmark,« lyder det fra rådsmedlem Emmely Søgaard Hansen. Forsvaret har et dokumenterbart problem med at tiltrække minoriteter. Der findes ikke nye tal, meni 2020var 1,5 procent af de værnepligtige af anden etnisk oprindelse end dansk. I arbejdsstyrken i det omgivende samfund vartallet det samme år på 13,3 procent. Endnu værre stod det til med kvinderne. I 2020 talte hele det uniformerede forsvar sammenlagt 19 kvinder af anden etnisk herkomst end dansk – 0,13 procent.  Den situation kan Forsvaret ikke være tjent med, lyder det fra Værnepligtsrådet, der ifølge sin hjemmeside »varetager værnepligtiges interesser overfor Forsvarets øverste ledelse«. »Vi mener, at værnepligten og Forsvaret generelt skal være en moderne arbejdsplads, hvor man ser ud over køn, etnicitet, seksualitet og religion. At have andre overbevisninger eller anden baggrund skal ikke stå i vejen for at kunne gøre tjeneste for sit land,« siger Emmely Søgaard Hansen. Derfor forsøger Værnepligtsrådet også at påvirke Forsvaret til at ændre praksis, når det gælder muslimske tørklæder – den såkaldte hijab – og lignende religiøse klædningsstykker. »Vi arbejder for, at alle har mulighed for at gøre tjeneste herinde. Der er nogle ting, som tager lang tid at få igennem Forsvaret, men vi vil gerne derhen,« siger hun. De værnepligtiges talerør stikker med opfordringen hovedet ind et politisk hvepsebo. For i modsætning til i mange andre lande har muslimsk hovedbeklædning i Forsvaret været et dybt kontroversielt emne herhjemme. Statsminister Mette Frederiksen (S) talte godt nok om, at »øget ligestilling vil skabe et mere moderne og mere mangfoldigt forsvar, som afspejler den tid, vi lever i«,da den kvindelige værnepligtblev præsenteret. Men mangfoldigheden indebærer ikke tørklæder, sagde Socialdemokratiets forsvarsordfører, Simon Kollerup. »Svaret er nej, og heldigvis har vi uniformsbestemmelser i det danske forsvar. Det vil sige, at det ikke er muligt at bære religiøse beklædningsgenstande sammen med uniformen. Det er et sundt princip, som vi skal holde fast i,«sagde han her i avisen. Forsvarsminister Troels Lund Poulsen (V) deltog ikke i debatten. Og adspurgt om en kommentar til denne artikel, henviser ministeriet til Forsvarskommandoen. I USA åbnede militæret i 2017 for, at kvinder kunne tjene i hijab. Her er det et tidligere medlem af sanitetstjenesten, der bliver udnævnt til chaplain – feltimam.Fold sammenLæs mereFoto: US Air Force. Venstres daværende forsvarsordfører, Kristian Pihl Lorentzen, var dog afvisende, da han blev spurgt sidste år. »I Forsvaret er det utrolig vigtigt, at man er en enhed og føler sig som en del af en enhed. Og der ser det lidt underligt ud, hvis man er 30 soldater, og den ene skiller sig ud med et tørklæde,«sagde han til TV 2. Radikale Venstre og Enhedslisten var derimod klar til at få designet et tørklæde, som kan bruges af muslimer i Forsvaret. »Vi mener, at mere diversitet vil styrke Forsvaret, og derfor er det helt naturligt, at man får lov til at bære religiøse symboler. Af praktiske grunde kan man selvfølgelig ikke gå med niqab eller burka, men der er ikke nogen argumenter imod, at kvindelige soldater skal kunne bære tørklæder,« lød det fra De Radikales daværende forsvarsordfører, Christian Friis Bach, i Kristeligt Dagbladfor et år siden. Forsvaret er ikke den første danske arbejdsplads, der skal finde sine ben i forhold til det muslimske tørklæde og andre kulturelle og religiøse markører. Eksempelvis valgte Dansk Supermarked i 2001 at bortvise en 25-årig muslimsk kvinde uden løn fra sit job i en Føtex-butik, fordi hun ønskede at bære tørklæde i arbejdstiden. Hun lagde sag an og vandt første runde, men endte med at tabe i Højesteret i 2005. Få år efterafskaffede supermarkedsejerendog sit tørklædeforbud. Siden er der løbet meget vand gennem åen, lyder det fra Dansk Arbejdsgiverforening (DA). På det private arbejdsmarked er tørklædet ikke længere kontroversielt. »Der mangler arbejdskraft over hele linjen i samtlige brancher, og det har været en anledning til, at langt flere personer med ikkevestlig baggrund har fået bedre arbejdsmarkedstilknytning,« siger DAs uddannelses- og integrationschef, Jannik Bay. Under sagen om tørklædeforbud i Dansk Supermarkeds forretninger blev der blandt andet stiftet en boykotgruppe, der pressede på for at få ændret reglerne.Fold sammenLæs mereFoto: Keld Navntoft/Ritzau Scanpix. Det betyder, at virksomhederne har måttet se bredere på arbejdsstyrken og undervejs også har fået positive erfaringer med nye befolkningsgrupper, heriblandt kvinder med ikkevestlig baggrund. »Tørklædet er et element af de kulturelle forskelle, man skal vænne sig til som arbejdsgiver. Og her er der kommet en større naturlighed i, at medarbejderne har forskellige baggrunde, og at det kan bidrage positivt,« siger han. Tilsvarende er samfundet blevet vant til tørklædet og andre forskelligheder. Tendensen er, at »mangfoldighed er blevet den nye normal«, siger integrationschefen, mens virksomhederne har »fået skuldrene sænket lidt«. Jannik Bay tror, at Forsvaret skal ud i en lignende udvikling i forlængelse af, at værnepligten nu ligestilles. »Forsvaret har måske et andet udgangspunkt, fordi det har været meget homogent, så de skal nok bevæge sig yderligere. Men jeg vil da stærkt opfordre til, at man forsøger at ansætte alle de personer, man kan, uden at skele til deres kulturelle baggrund,« siger DAs integrationschef. Også Kvinfo, som har en pladsi et udvalg, der skal følge og evaluere frivillighed og ligestilling i værnepligten og i Forsvaret, mener, at der er grund til at tænke forfra. »Vores grundholdning er, at ingen skal bestemme, hvad vi har på. Det kan man bare ikke helt bruge her, fordi der er uniformsreglementer, som vi selvfølgelig accepterer,« siger hun. Kvinfo har netop offentliggjorten rapport om ligestilling i Forsvaret. Den er baseret på spørgeskemaundersøgelser – men ingen af svarene reflekterer over muslimske tørklæder. »Det er fordi, der ikke er nogen med tørklæder på i Forsvaret. De er ikke repræsenteret. Men alt det her handler jo om rekruttering og fastholdelse, og derfor er det da relevant at spørge: Hvorfor er der så få muslimske kvinder? Og hvordan kan vi give dem lyst til at gøre karriere der?« siger direktør Henriette Laursen. Norske Iman Meskini er skuespiller og kendt for rollen som Sana i tv-serien »Skam«. 2017-2018 var hun værnepligtig i det norske forsvar.Fold sammenLæs mereFoto: Forsvaret.no. Rollerne er byttet om – præcis som de er blevet for de private arbejdsgivere, siden Dansk Supermarked i 2001 sendte den 25-årige muslimske kvinde hjem. »Nogle gange kan det her felt blive udlagt, som at »de skal være danske«, eller »de skal tåle«. Men i øjeblikket er det faktisk Forsvaret, der har brug for folk. Hæren har faktisk ikke lyst til, at nogen siger nej tak til dem,« siger Henriette Laursen. Kvinfo vil ikke anbefale Forsvaret at gå hverken den ene eller anden vej. Men videnscentret opfordrer til at gå nysgerrigt til værks, ikke mindst fordi kvinderne får decideret værnepligt. »Vores budskab til Forsvaret er at se på erfaringerne fra andre lande, som gør det her. Virker det? Er der udfordringer i det? Vi synes, at Forsvaret skal spørge sig selv, om ikke det var en vej til mere inklusion at tale med det politiske niveau om at være mere åben over for at rumme flere forskellige kulturer, heriblandt hovedbeklædninger,« siger Henriette Laursen. Den muslimske debattør Omar Alkhatib, som er civiløkonom og tidligere redaktør på radioprogrammet »Det, muslimer taler om«, vurderer, at de muslimske kvinder kan udgøre et rekrutteringspotentiale for Forsvaret. Før interviewet med Berlingske har han via afstemninger på sine sociale medier forsøgt at få et indblik i holdningerne hos de muslimske kvinder, han er i kontakt med. Og den grove bundlinje er – i hans tolkning – at de gerne vil være med til at forsvare Danmark, omend de ikke falder over hinanden for at aftjene værnepligt. Men skal de, har de brug for at blive imødekommet med for eksempel tørklædet. Ellers vil de fleste være militærnægtere. »Det bliver et valg mellem deres religiøse overbevisning og nationalstatens påbud. Så bliver det op til den enkelte at prioritere. De fleste vil være oprigtigt i tvivl om, om de kan udføre deres etisk-religiøse forpligtelser, mens de aftjener værnepligten. Og jeg tror, at de kvinder, der har valgt at bære tørklædet, i høj grad vil være modvillige på grund af tvivlen,« siger han. Norge fik sin første feltimam i 2017. I et interview forklarede Najeeb ur Rehman Naz, at dagens bønner kan slås sammen om aftenen, hvis det ikke er praktisk muligt at finde tid i løbet af dagen. Tilsvarende fandt han det o.k. for kvinderne at lægge hijabben, hvis den kom i vejen for tjenesten.Fold sammenLæs mereFoto: Forsvaret.no. Både kulturelt og religiøst er tørklædet for mange af dem et spørgsmål om religiøs identitet. Blandt andet fordi det for mange muslimer regnes for syndigt for en kvinde at gå med afdækket hår. Mange af kvinderne har samtidig livet igennem mødt modstand for overhovedet at gå med tørklædet. Og kombinationen medfører, at størstedelen af kvinderne vil se det som for stort et offer at smide tørklædet for at få lov til at blive soldater, vurderer Omar Alkhatib. »Forsvaret vil møde en hindring, fordi det ikke er noget, folk føler, at de kan gøre, på grund af deres etiske og religiøse overbevisning,« siger han og understreger, at det ikke stopper ved tørklædet. For Hærens kønsneutrale indkvartering, delte badeværelser, svømmetræning, mad, som ikke er halal-certificeret og lignende dagligdags dilemmaer vil også gøre det uoverskueligt for mange af kvinderne at indgå. »Den her problemstilling bliver en slags fremkaldervæske for de kulturforskelle, vi har lige nu, og som vi stadig lærer at udrede. Mange muslimer lever mere religiøst og ønsker samtidig at forpligte sig på samfundet. Spørgsmålet er, hvordan institutionerne vil håndtere den virkelighed,« siger Omar Alkhatib. Om det også er på grund af praktiske og logistiske udfordringer af den type, at Forsvaret hidtil har dukket sig i diskussionen, eller om det alene skyldes politisk følsomhed, er ikke til at sige. Men faktum er, at Værnepligtsrådets udmelding er helt usædvanlig, fordi den kommer inde fra militærets egne rækker. Til denne artikel lykkedes det hverken at få en kommentar fra Hærens chef eller viceforsvarschef Kenneth Pedersen, som ellers sidder for bordendeni det udvalg, hvor Kvinfo sammen med andre instanser er blevet følgegruppe for ligestilling i Forsvaret. Værnepligtsrådets opfordring kommer dog ikke til at møde modstand hos fagforeningen HKKF, som organiserer langt størstedelen af Hærens konstabler, korporaler og værnepligtige. Her er man hverken for eller imod tørklæder. »Det eneste, jeg forholder mig til, er, om udrustningen lever op til de sikkerhedskrav, Forsvaret stiller. Det må ikke være noget, der skader os – det skal sørge for, at vi er beskyttede, og det må ikke genere os i vores arbejde. Og så lægger jeg ikke mere i det,« siger formand Tom Block. Han mener, at der skal være plads til alle dem i Forsvaret, der vil og kan udføre jobbet. »For mig handler det om, at vi er soldater og skal kunne gøre det, der er nødvendigt i den funktion. Så er jeg ligeglad med, om man er rød, gul, blå, kristen eller muslim,« siger han. Spørger man major Jakob Rømer Barfod, der beskæftiger sig med militær ledelse og strategi, organisation og kommunikation på Forsvarsakademiet, ser han heller ikke store problemer ved tørklædet. Norske soldater har siden 2012 haft mulighed for at kombinere uniformen med eksempelvis turban, kalot eller det muslimske tørklæde hijab.Fold sammenLæs mereFoto: Forsvaret.no. Udstyr skal være godkendt, for ellers kan det være farligt for soldaterne – hvordan fungerer tørklædet for eksempel sammen med en gasmaske? Det er også vigtigt, at soldater fremtræder »neutrale«, så de kan operere frit blandt alle slags mennesker, uden at deres fremtoning i sig selv virker konfliktoptrappende. Det binder ind i en mere filosofisk side af sagen. Uniformering handler også om at fjerne individualitet hos soldaterne, mens tørklæder kan beskyldes for at trække den anden vej. Men når Sverige, Norge, Storbritannien, Canada og USA kan løse det, virker det sandsynligt, at Danmark også vil kunne. »Det kendetegnende for Forsvaret er, at folk er ret ligeglade med, om man er bøsse, lesbisk, kristen eller muslim. Hvis man har kompetencerne og er i stand til at løse opgaven, er vi ikke så optaget af diskussioner i samfundet om, hvad der er rigtigt og forkert. Vi er optaget af, at opgaven er i centrum, og lige nu gælder det om at få alle mænd og kvinder på dæk,« siger han. FAKTASnart skal kvinderne i trøjenDen ligestillede værnepligt forventes at slå igennem til næste sommer, hvor kvinderne har mødepligt til Forsvarets Dag og skal trække nummer på linje med mændene.Hidtil har Forsvaret modtaget 4.700 nye rekrutter hvert år, størstedelen i fire måneder. Men Folketinget har vedtaget, at op til 6.500 skal aftjene værnepligt i 11 måneder.Der forventes fortsat at blive en høj grad af frivillighed, men lykkes det ikke at få fyldt rækkerne, kan både mænd og kvinder blive tvunget i trøjen.Dermed kan man heller ikke udeblive. Men man kan før eller undervejs blive militærnægter, hvis det for eksempel er i strid med ens samvittighed at aftjene værnepligt.I modsætning til i for eksempel Norge og Sverige er religiøse symboler eller religiøs beklædning ikke tilladt i det danske forsvar, uanset om det er turban, kalot eller hijab.Der er kønsfælles indkvartering på langt de fleste værnepligtsuddannende tjenestesteder. Et ønske om at bo på værelse udelukkende med kønsfæller kan kun imødekommes, hvis de lokale forhold tillader det, og det kan ikke afklares på forhånd.»For så vidt angår køn, vil du som udgangspunkt blive tiltalt som det køn, du identificerer dig som. En indkaldelse til Forsvarets Dag følger lige/ulige cpr-numre,« skrev Forsvarsministeriets Personalestyrelsesidste år til Berlingske.Efter endt tjenestekan Forsvaret de følgende fem årmobilisere den tidligere værnepligtige i samlet seks måneder i tilfælde af »krig eller andre ekstraordinære forhold og i katastrofetilfælde«.FOLD UD",
        "metadata": {
            "source": "https://www.berlingske.dk/indland/toerklaeder-i-forsvaret-er-dybt-kontroversielt-nu-vil-vaernepligtige-goere",
            "image_url": "https://berlingske.bmcdn.dk/media/cache/resolve/image_x_large/image/191/1917284/24942549-britiske-soldater-under-mindehjtidelighed-for-mus.jpg",
            "publication_time": "Lørdag d. 03. maj 2025, kl. 12.37",
            "author": "Andreas Lindqvist",
            "related_links": [],
            "attachments": []
        }
    }
}