{
    "version": "1.0",
    "document": {
        "id": 16714,
        "title": "Råd: Libyen på vej mod »bundløst hul«",
        "content": "Libyen kan være på vej mod et »bundløst hul«. Sådan lød advarslen søndag fra formanden for Libyens overgangsråd (NTC), Mustafa Abdel Jalil, skriver Reuters. Udtalelsen kom efter, at demonstranter lørdag stormede et regeringskontor i byen Benghazi, hvor Jalil selv befandt sig. Demonstranterne tiltvang sig adgang til kontoret sent på aftenen, smadrede vinduer og krævede, at Libyens regering træder tilbage. Værste vredesudbrud siden Gaddafi Angrebet beskrives som det mest alvorlige vredesudbrud fra demonstranter siden drabet på den libyske diktator gennem mange år, Muammar Gaddafi, i oktober sidste år. Mustafa Abdel Jalil frygter, at de spredte protester kan underminere Libyens i forvejen skrøbelige stabilitet. - Vi oplever en politisk bevægelse, som kan kaste landet ned i et bundløst hul, sagde han. - Der ligger noget bag disse protester, som ikke er for landets bedste. Umiddelbart efter Mustafa Abdel Jalils advarsel valgte næstformanden for overgangsregeringen i Libyen, Abdel Hafez Ghoga, at træde tilbage. Mustafa Abdel Jalil afviser dog blankt at følge hans eksempel. BNB",
        "metadata": {
            "source": "https://www.berlingske.dk/internationalt/raad-libyen-paa-vej-mod-bundloest-hul",
            "image_url": "https://berlingske.bmcdn.dk/media/cache/resolve/image_x_large/image/68/684968/4833775-libyantc-benghazi.jpg",
            "publication_time": "Søndag d. 22. januar 2012, kl. 16.18",
            "author": null,
            "related_links": [],
            "attachments": []
        }
    }
}