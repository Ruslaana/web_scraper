{
    "version": "1.0",
    "document": {
        "id": 12180,
        "title": "Mand forsøger at påkøre soldater foran fransk moské, rammer en.",
        "content": "En mand har påkørt en soldat i et tilsyneladende overlagt angreb på fire soldater, som stod vagt ved en moské i Valence i det sydlige Frankrig. Det oplyser byens borgmester, Nicolas Daragon, til iTele om episoden, som soldaten slap fra med overfladiske skader. - De fire soldater stod foran moskéen, en moderat og stille moské, mellem to bønner, på et tidspunkt da mange bedende ankom til stedet, siger Daragon. - En bil påkørte dem. Soldaterne skød og sårede gerningsmanden i armen og i benet. En vildfaren kugle ramte en forbipasserende 72-årig mand i læggen. Han er kørt på hospitalet og uden for livsfare. Politiet siger, at chaufføren med fuldt overlæg styrede sin Peugeot ind i soldaten, der er en blandt mange tusinde, som siden terrorangrebet 13. november i Paris er sendt på gaden i byer landet over. Myndighederne siger, at man ikke kender gerningsmandens motiv. Gerningsmanden forsøgte ifølge politiet to gange at ramme soldaterne, og de skød mod ham anden gang. Den franske præsident sagde i sin nytårstale torsdag aften, at Frankrig \"ikke er færdig med terrorisme\". Truslen mod Frankrig er fortsat \"på højeste niveau\", konstaterede François Hollande i sin tale til nationen seks uger efter attentaterne, som kostede 130 mennesker livet i Paris. De franske myndigheder aflyste den årlige nytårsfejring i Paris, hvor 11.000 betjente var sendt på gaden torsdag aften. 100.000 betjente var på arbejde nytårsaften landet over. /ritzau/AFP",
        "metadata": {
            "source": "https://www.berlingske.dk/internationalt/mand-forsoeger-at-paakoere-soldater-foran-fransk-moske-rammer-en",
            "image_url": "https://berlingske.bmcdn.dk/media/cache/resolve/image_x_large/image/16/161542/11873217-france-attack-army.jpg",
            "publication_time": "Fredag d. 01. januar 2016, kl. 18.30",
            "author": null,
            "related_links": [],
            "attachments": []
        }
    }
}