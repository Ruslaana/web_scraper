{
    "version": "1.0",
    "document": {
        "id": 10613,
        "title": "Kære Københavnersnude: Vi bygger på livet løs i Ørestad",
        "content": "Ørestad savner boliger og byliv,lød det fra Københavnersnudenforleden. Han havde for en kort stund forladt sin trygge lejlighed i brokvarteret og cyklet en tur på Ørestad Boulevard. Her kunne han se, at Ørestad manglede den hyggelige stemning, han var så vant til derhjemme. Løsningen var flere boliger og en fortætning af Ørestad. Havde Københavnersnuden gjort sig den umage at bevæge sig ind mellem husene, ville han se, at der skam stadig bygges i Ørestad. I Ørestad Syd skyder det ene lejlighedskompleks op efter det andet, i en tæt bystruktur designet til at skabe liv. I AG Gruppen har vi netop afsluttet byggeriet af Upcycle Studios og Ressourcerækkerne, som er Danmarks mest bæredygtige boliger. Boligerne er bygget af genbrugsmaterialer og viser vejen til et mere klimavenligt byggeri. Foto: Tony Christrup.. Det er ikke tilfældigt, at innovativt byggeri som Upcycle Studios og Ressourcerækkerne bygges i Ørestad. For arkitekturen har gode vilkår her. Anerkendte tegnestuer som Dorte Mandrup, Arkitema og Årstiderne Arkitekter har gjort sig umage med at tegne moderne boliger til mange forskellige familier. Her kan både kernefamilier, papmødre, speltfædre, regnbuebørn, citysingler og naturentusiaster finde sig til rette. Tag Ørestad Nord. Her finder vi det prisbelønnede Tietgenkollegium, hvor studerende kan bo i enestående arkitektur. I Ørestad City ses Bjarke Ingels' svendestykke VM Husene, der vakte opsigt internationalt, da det blev bygget for mere end ti år siden. Og i Ørestad Syd har Vandkunsten slået stregerne til et bæredygtigt bofællesskab, hvor beboerne får adgang til et hav af fælles faciliteter, der gør hverdagen lettere og hyggeligere. Ørestad har været udsat for meget kritik gennem årene. En overgang var det lige så let at brokke sig over Ørestad som over vejret. Sådan er det ofte, når der bygges nyt. Men kritikken har også haft en positiv effekt, for det har sat fokus på ting, der kunne gøres bedre. Planlægningen er blevet mindre stram og ensartet med årene. Der er kommet flere midlertidige byrum, hyggelige hjørner og rum til kreative i bydelen. Personligt glæder jeg mig til, at det nye beboer- og kulturhus i Ørestad Syd åbner. Det bliver rammen for helt nye fællesskaber, kultur-, natur- og idrætsaktiviteter. Udviklingen af Ørestad har været undervejs i mange år. Men alligevel er det gået forbavsende stærkt. For femten år siden boede der kun 100 mennesker i Ørestad. I dag bor der mere end 15.000. Rammerne er på plads. Nu er det tid til næste fase, hvor menneskene tager byen til sig og former byens identitet. Det er tid til at etablere fællesskaber, forme hjørnerne og måske fortætte yderligere ved Byparken, så det kan blive en moderne pendant til Ørstedsparken. Det kunne være den sidste brik i puslespillet, der gør Ørestad til en helstøbt grøn bydel. At skabe by er en fælles opgave, hvor vi alle har vores andel af ansvaret.",
        "metadata": {
            "source": "https://www.berlingske.dk/kommentarer/kaere-koebenhavnersnude-vi-bygger-paa-livet-loes-i-oerestad",
            "image_url": "https://berlingske.bmcdn.dk/media/cache/resolve/image_x_large/image/118/1184201/23051620-top.jpg",
            "publication_time": "Fredag d. 09. august 2019, kl. 07.00",
            "author": null,
            "related_links": [],
            "attachments": []
        }
    }
}