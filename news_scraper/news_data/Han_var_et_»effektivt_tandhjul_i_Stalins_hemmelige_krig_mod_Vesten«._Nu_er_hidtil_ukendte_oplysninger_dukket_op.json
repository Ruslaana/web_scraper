{
    "version": "1.0",
    "document": {
        "id": 21358,
        "title": "Han var et »effektivt tandhjul i Stalins hemmelige krig mod Vesten«. Nu er hidtil ukendte oplysninger dukket op",
        "content": "Blandt de mange kulørte, revolutionære danske aktivister fra første halvdel af det 20. århundrede harRichard Jensentiltrukket sig stor opmærksomhed. Det er ikke mærkeligt, for han stod bag nogle af de voldsomste voldelige aktioner i Danmark, som han udførte i samarbejde med kommunisternes internationale organisation,Komintern. Nu foreligger der en ny biografi om Richard Jensen, »Manden med de mange ansigter. Richard Jensen og den røde underverden«, skrevet af journalistLars Halskov. Det er en omfangsrig bog, der benytter sig af nye kilder. Og derfor har bogen værdi. Allerede i 1992 skrev journalistErik Nørgaarden biografi om Richard Jensen. Og Jensens aktiviteter blev en fast bestanddel af historiske bøger om de farlige år fra 1920erne, hvor Richard Jensen som formand for det røde fagforbund, Søfyrbødernes Forbund, spillede en vigtig rolle. Richard Jensen havde en omtumlet ungdom og var som syvårig under værgerådet og kom på forskellige opdragelseshjem. Han stak af og sejlede som fyrbøder og blev senere formand for Søfyrbødernes Forbund i 1919. Herefter blev han aktiv i Danmarks Kommunistiske Parti, hvor han sad i hovedbestyrelsen fra 1922 indtil besættelsen i 1940. Derudover blev han den internationale kommunistiske bevægelse Kominterns mand i Danmark og var leder af internationale organisationer for søfolk og havnearbejdere. Efter nazisternes magtovertagelse i 1933 var han aktiv med søfartsspionage og skibssabotage under den tyske kommunist Ernst Wollwebers ledelse. Bogen er levende fortalt, og for yngre mennesker, der ikke nødvendigvis kender til den historiske litteratur om de politisk dramatiske år, er den god og velfortalt.Fold sammenLæs mereFoto: Politikens Forlag. Richard Jensen var et stort brød med store muskler, drikfældighed og en besværlig herre, der ikke nødvendigvis lystrede ordrer. Hverken fra Moskva eller fra kommunisternes leder, Aksel Larsen, som han havde et anstrengt forhold til. I 1940, kort tid efter besættelsen, blev Richard Jensen ekskluderet af kommunistpartiet. I marts 1941 blev han arresteret og fik en dom på 16 års fængsel for en række skibssabotager. Han flygtede i 1944 til Sverige. Hjemvendt fra Sverige, fortæller Lars Halskov, involverede Richard Jensen sig i sortbørshandel med den berygtede »edderkop«Svend Aage Hasselstrøm. Desuden blev han aktiv, fortalte journalisten Herbert Pundik i sin erindringsbog, med at sende våben til jøderne i Palæstina i deres kamp mod arabiske hære i 1947-1948. Det meste er velbeskrevet i den historiske litteratur, men Lars Halskov bidrager dog med nyt. Således giver han en levende skildring af Richard Jensens hårde år på diverse opdragelsesanstalter, hvor tæsk var en del af opdragelsen. Forfatteren har desuden fået adgang til visse dokumenter hos Politiets Efterretningstjeneste, og ikke mindst kan han øse af dokumenter fra de britiske efterretningstjenester MI5 og MI6, der synes at dokumentere, at Richard Jensen vitterlig var en vigtig del af kommunisternes internationale spionnetværk. Bogen er heldigvis ikke et heltekvad om Jensen, der jo bekæmpede det fascistiske Franco-regime og det tyske Hitler-regime og derfor let kunne være endt som en helt. For det hører også med til historien, at Richard Jensen var aktiv i bombeangreb, der kunne have kostet uskyldige menneskeliv, og han var ganske blind over for Stalin-styrets menneskefjendske politik. Lars Halskov skriver da også: »Heller ikke Richard Jensen tog afstand fra terrorregimet. Han blev derimod i 1930'erne et velvilligt og effektivt tandhjul i Stalins hemmelige krig mod Vesten.« Selv da hans kammerater i den internationale kommunistverden forsvandt og blev myrdet af Stalins bødler, protesterede han ikke. Men det er et interessant aspekt af hans virke, at da Hitler og Stalin i 1939 lavede enikkeangrebspagt, og danske kommunister derefter skulle vænne sig til at være venner med folk, som de tidligere var dødsfjender med, så kunne han ikke klare omvæltningen. I 1940 blev han ekskluderet af partiet. Spørgsmålet bliver så, om Richard Jensens modstand mod ikkeangrebspagten var hans personlige fjendskab til Aksel Larsen eller »en vis moral«. Halskov vælger at tro på det sidste. Richard Jensen var i mange år formand for Søfyrbødernes Forbund før krigen og blev det igen fra 1950 til 1956. Sømandsklubben lå i Havnegade og lignede et værtshus, men i realiteten var det en kommunistisk central, som hvervede unge mennesker til revolutionær kamp og tog sig af kommunister på flugt.Fold sammenLæs mereFoto: Politikens Forlag. Lars Halskovs bog er detaljeret, og der kommer nye detaljer frem om Richard Jensen som menneske og hans omgangskreds. Man kan dog mene, at en stor biografi på 520 sider om en revolutionær aktivist, der allerede er skrevet meget om, måske er lige lovligt meget. Men bogen er levende fortalt, og for yngre mennesker, der ikke nødvendigvis kender til den historiske litteratur om de politisk dramatiske år, er den god og velfortalt. Dertil er den en skildring om et revolutionært gemyt og om en tid, hvor Sovjetunionens kommunister ville fremme verdensrevolutionen ved blandt andet at påvirke det danske samfund og kapre unge mennesker som nyttige idioter og medløbere. Dengang gjorde man det med revolutionær retorik i søfyrbødernes lokaler. Nu er det meget nemmere gennem de sociale medier. »Manden med de mange ansigter. Richard Jensen og den røde underverden« Forfatter: Lars Halskov.Sider: 520.Pris: 350 kroner.Forlag: Politikens Forlag",
        "metadata": {
            "source": "https://www.berlingske.dk/litteratur/han-var-et-effektivt-tandhjul-i-stalins-hemmelige-krig-mod-vesten-nu-er",
            "image_url": null,
            "publication_time": "Tirsdag d. 10. september 2024, kl. 21.17",
            "author": "Bent Blüdnikow",
            "related_links": [],
            "attachments": []
        }
    }
}