{
    "version": "1.0",
    "document": {
        "id": 6602,
        "title": "Folkets Hus er plaget af bandeproblemer",
        "content": "Folkets Hus skal ikke være klubhus for bandemedlemmer - og derfor skal det undersøges hvad man kan gøre for at gøre op med bandeproblemer i Folkets Hus på Nørrebro i København. Sådan lyder det fra Kultur og Fritidsborgmester, Carl Christian Ebbesen efter at Københavns kommune har modtaget oplysninger fra Københavns politi om bandeproblemer, der er ved at eskalere i kulturhuset. - Jeg har ikke lyst til at stille et klubhus til rådighed for bander i København, så kan jeg få opbakning til at gøre noget, så er det den vej, jeg vil gå, siger han tilDR P4 København.  Københavns kommune støtter blandt andet Folkets Hus ved at finansiere to medarbejdere, som kan understøtte aktiviteterne i huset. I dag bliver huset blandt andet brugt som varmestue og til forskellige fritidsaktiviteter for kommunens borgere. Men sådan skal det ikke forblive, står det til borgmesteren. - Jeg så gerne, at man indrettede huset på en anden måde, til for eksempel studiepladser. På den måde holder man bandeaktiviterene ude, siger Carl Christian Ebbesen til DR P4 København.  Også de Radikales leder i Københavns kommune, Anna Mee Allerslev vil have undersøgt bandemedlemmernes brug af huset. - Der har været rygter om både halv- og helulovlige aktiviteter i Folket Hus, og om at folk på Nørrebro ikke tør komme der, og nu har vi så oplysninger om at der er reelle problemer, så nu må vi have Kultur- og Fritidsborgmesteren på banen, siger hun til DR P4 København. Radikale Venstre vil derfor bede borgmesteren om en redegørelse for bandegrupperinger som Loyal to Familias brug af Folkets Hus. ",
        "metadata": {
            "source": "https://www.berlingske.dk/samfund/folkets-hus-er-plaget-af-bandeproblemer",
            "image_url": "https://berlingske.bmcdn.dk/media/cache/resolve/image_x_large/image/4/45069/17206977-nrrebro.jpg",
            "publication_time": "Onsdag d. 10. maj 2017, kl. 11.49",
            "author": null,
            "related_links": [],
            "attachments": []
        }
    }
}