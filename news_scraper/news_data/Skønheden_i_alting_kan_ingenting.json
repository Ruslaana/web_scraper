{
    "version": "1.0",
    "document": {
        "id": 9600,
        "title": "Skønheden i alting kan ingenting",
        "content": "Will Smith spiller en guru i reklamebranchen i New York. En af dem der kører med klatten, fordi han formår at få kunderne til at lægge boksen. I begyndelsen af ”Skønheden i alting” hører vi hans filosofi. Alt her i livet drejer sig om tre ting: Kærligheden som vi længes efter, tiden som vi ønsker os mere af og døden som vi frygter. Howard Inlet, som Will Smith spiller, kommer til at slås en hård kamp med de tre begreber, da han mister sin lille datter. Han isolerer sig og bliver stadig mere mærkelig. Partnerne i firmaet må samtidig se kunderne forsvinde langsomt. I panik over at deres livsværk er ved at smuldre brygger de gamle venner en plan, der går ud på at lade tre skuespillere spille henholdsvis ”Kærligheden”, ”Tiden” og ”Døden”. Ud fra et ræsonnement om at hvis Howard Inlet tror på den slags, kan de erklære ham utilregnelig og dermed lettere sælge firmaet. Idéen er i venligste fald ambitiøs. Mere realistisk beskrevet er den aldeles stupid. Skuespillerne gør, hvad de kan. Edward Norton som Inlets bedste ven er en skuespiller, vi særligt har savnet. Men alene kan han ikke redde en stemning af, at vi får gentaget budskaberne så ofte og så firkantet, at man føler sig talt ned til. Almindeligheder, floskler og Ga-jol pakke mottoer er puttet ned i én stor gryde og ud er kommet det værste volapyk, der virker som er det kun brygget, så vi til sidst kan se, at Will Smith som skuespiller godt kan græde på kommando. Indtil da cykler han mest rundt i gaderne og ser sørgmodig ud.  At betale 100 kroner for at se ”Skønheden i alting” virker nærmest dyrt i forhold til at betale i ti tusindvis af kroner for at få et Scientology-kursus. Men princippet er det samme. Du får absolut intet andet end svindel og humbug retur. Der har gennem tiderne gået en del rygter om, at Will Smith er medlem af Scientology, som han har rost offentligt. Det er lige før, jeg nu tror på rygterne. Under alle omstændigheder får man i ”Skønheden i alting” så mange gode råd om, hvordan man bruger sin tid fornuftigt, at man nærmest føler sig debil efter bombardementet. Så kan det bedre betale sig, at få dette gratis råd af mig: Drop filmen og spar to timer med det samme.   Hvad:Skønheden i alting.Hvem:Instruktør: David Frankel. Medvirkende: Will Smith, Keira Knightley, Kate Winslet, Edward Norton, Helen Mirren.Hvor:Premiere over hele landet. This template (BMLinkBundle:Block:link_box.html.twig) should be overridden!",
        "metadata": {
            "source": "https://www.berlingske.dk/kultur/skoenheden-i-alting-kan-ingenting-0",
            "image_url": "https://berlingske.bmcdn.dk/media/cache/resolve/image_x_large_vertical/image/9/98361/15831764-stillfoto-fra-sknheden-i-alting.jpg",
            "publication_time": "Lørdag d. 24. december 2016, kl. 07.00",
            "author": "Jacob Wendt Jensen",
            "related_links": [],
            "attachments": []
        }
    }
}