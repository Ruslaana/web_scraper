{
    "version": "1.0",
    "document": {
        "id": 16208,
        "title": "Glem Hobro: Her er årets vildeste fodboldhistorier i Europa",
        "content": "Som Odense-forfatterens fortryllende eventyr, der spredte sig gennem Europa som vilde svaner, er Hobros oprykker-historie ved at gentage sig på flere europæiske fodboldbaner i år. In England they have Bournemouth, die Deutschen haben Ingolstadt, et les Français ont Ajaccio. BT Sporten har været på udkig i Europa og fundet dette års Hobro. A.F.C. BournemouthDen historiske oprykning kommer blot syv år efter, at man var i så alvorlige økonomiske vanskeligheder, at klubben blev erklæret insolvent og blev straffet med at skulle indlede sæsonen i den fjerdebedste række med minus 17 point. Efter et par udskiftninger i managersædet overtog den nuværende manager, den dengang bare 31-årige Eddie Howe, der selv havde spillet for Bournemouth, ansvaret i begyndelsen af 2009, og så kom der langsomt styr på sagerne. Det var dog først med et mål 10 minutter før tid i sæsonens sidste kamp, at holdet reddede eksistensen i League 2. Howe sikrede den næste sæson oprykning til League 1, men forlod klubben til fordel for Burnley tidligt i 2011. Han vendte tilbage i efteråret 2012, og siden har han ledt holdet frem til den nuværende succes. »Denne her klub var helt nede i knæ for seks år siden. Vi havde ingenting, men en gruppe fans tog pengene op af lommen for at holde klubben i live, og nu høster de deres belønning. Det er den klub, jeg kom og så spille som barn, det er den klub, som gav mig muligheden både som spiller og manager. Det burde ikke være dem, som takkede mig, det burde være omvendt. Det er en familieklub, og den fortjener sit øjeblik i solen,« sagde en tydeligt rørt Eddie Howe, efter oprykningen var i hus til BBC Radio 5 Live. FC Ingolstadt 04Den bayerske klub blev for 11 år siden dannet af de to mindre klubber, MTV og ESV Ingolstadt fra den 132.000 mand lille by nord for München, Ingolstadt. To år efter rykkede klubben op i regional-ligaen, og i 2008 endte fusionsklubben i 2. Bundesliga. Med en 2-1-sejr over Yussuf Poulsens ambitiøse RB Leipzig på Audi Sportpark pakket med 15.000 mand rykkede det efter 11 års kamp op i tyskernes mesterliga. »Jeg er så stolt over, hvad vi har opnået. Hvis nogen fortalte mig, at vi ville ende i Bundesligaen, da jeg tog over, havde jeg ikke troet på det,« sagde træner Ralph Hasenhüttl. Girona FC. S.A.DSidste år ca. 2.100 kilometer syd for Hobro festede de knap 27.000 indbyggerne både inde på men mest uden for det 5.000 mand lille stadion, Estadio Municipal de Ipurua, der praktisk talt er placeret midt imellem lejlighederne i den lille basker-by, Eibar. ’Miraklet i Eibar’ blev det kaldt, og i år kan det blive ’miraklet i Girona’. Den lille catalanske klub Girona fra 1930 fra byen af samme navn lå under stregen i 23 runder sidste år, men på sidstedagen klarede catalanerne livet i Segunda División. Spillerne på Estadi Municipal Montilivi, der huser 9.268 tilskuere, har fortsat forløsningen fra sidste sæsons overlevelse og ligger på en øjeblikkelig andenplads i Segunda División med tre runder igen. UE LlagosteraDen mest sensationelle historie af dem alle er den anden Girona-klub Llagostera. Den minimale catalanske by har knap 8.000 beboere og er den mindste by nogensinde, der har spillet i en af de to øverste ligaer. Klubbens normale stadion, Estadi Municipal de Llagostera, har kun plads til 1.500 tilskuere, men da det ikke overholder den spanske ligaforening, LFPs, krav, spiller klubben de næste fem sæsoner på det 5.842 mand store Estadi Municipal Palamós Costa Brava 30 kilometer fra byen. I 1997 spillede klubben i Spaniens 10. bedste række. De to følgende år kastede to oprykninger af sig, og i 2005 tog det fart for catalanerne. Mellem 2005 og 2011 rykkede Llagostera op fem gange, og sidste år endte klubben i Segunda División. Med tre kampe igen har Llagostera tre point op til den spanske play-off-plads, der kan give adgang til Real Madrid, Barcelona og res-ten af La Liga, og en rejse på 10 divisioner på 18 år kan blive en realitet. Carpi FC 1909En oprykning til Serie A er i sig selv bemærkelsesværdig, men det kalder på endnu mere anerkendelse med tanke på, at Carpi for fem år siden spillede i Italiens femtebedste række. I 2010 rykkede holdet op i fjerdebedste række. I 2013/2014-sæsonen blev Carpi nummer 12 i sin første sæson i Serie B, og i år rykker holdet op fra den næstbedste række til der, hvor det virkelig gælder i Serie A. En af de største profiler på holdet, der hovedsageligt består af italienere, er den nigerianske angriber Jerry Uche Mbakogu. I indeværende sæson har han scoret 14 Serie B-mål i 29 kampe. Miniputholdet har et stadion med plads til kun 4.144 tilskuere og huser 2.991 i gennemsnit, men i Serie A er der et mindstekrav om, at holdene skal have plads til 20.000 tilskuere. Derfor er det endnu usikkert, om Carpi får lov at spille sine kampe på hjemmebanen Stadio Sandro Cabassi i næste sæson. Holdet er gennemvædet af romantik, da det qua den lille pengekasse har en årlig lønudgift til spillerne på 21 millioner kroner. Carpi FC genererede endda overskud i 2014 med 389.415 kroner. Frosinone CalcioFrosinone Calcio repræsenterer en by bestående af 46.000 indbyggere, klemt ind mellem bjergpassene Ernici og Lepini syd for Rom. Ciociari, som holdet kaldes, blev skabt i 1912 og er den tredje klub i Rom efter Roma og Lazio, men har aldrig nået Serie A. På samme tidspunkt sidste år spillede italienerne i Lega Pro - Italiens tredjebedste række. Sammen med Carpi har den lille klub dog kvalificeret sig til Serie A næste sæson, hvilket har fået flere af de større Serie A-klubbers managere til at brokke sig. Blandt andet gav Lazios ejer, Claudio Lotito, sin mening til kende i en samtale med direktøren for klubben Ischia Isolaverde. »Jeg sagde til Abodi (Serie Bs præsident, red.): Andrea, vi skal lave noget om. Du giver mig Carpi. En kan komme op. Men nu giver du mig to hold, der ikke er en skid værd. Om to-tre år har vi ingen lira tilbage. Jeg solgte tv-rettighederne til Sky og Mediaset for 1,2 milliarder euro. Hvordan fanden skal jeg sælge dem om to-tre år med Frosinone. Hvem fanden vil købe dem? De ved ikke engang, at Frosinone eksisterer,« sagde han ifølge det italienske medie La Repubblica. Gazélec AjaccioMiniature-klubben fra Korsika har sikret sin første oprykning til franske Ligue 1, siden klubben blev skabt i 1960. Præstationen bliver kun vildere af, at Gazélec Ajaccio spillede i den tredjebedste række for bare et år siden. Oprykningen blev en realitet med et budget på blot 4,5 millioner euro, men klubben har lovet at skrue budgettet op til 12 millioner euro. Det er dog stadig halvt så lidt som Korsika-rivalerne fra Bastia og 40 gange mindre end mestrene fra Paris Saint-Germain. Derudover udvider klubben sit stadion, Stade Ange Casanova, fra 2.885 til 5.000 tilskuere næste sæson. Inden oprykningen var klubbens største bedrift en semifinaleplads i den franske ligacup, hvor Olympique Lyon blev endestationen. C.D. TondelaI 2009 fejrede spillerne fra den lille by Tondela i den centrale region Dão-Lafões i Portugal oprykning til Liga de Horna - Portugals tredjebedste liga. Tre år efter kunne miniputklubben finde portvinen frem igen, da Tondela for første gang i historien rykkede op i Segunda Liga. Og nu tre år senere kan klubben fra 1930 på søndag bade sig i portvin, hvis Tondela sikrer sig et point i sidste runde og dermed oprykning til Primeira Liga.",
        "metadata": {
            "source": "https://www.berlingske.dk/sport/glem-hobro-her-er-aarets-vildeste-fodboldhistorier-i-europa",
            "image_url": "https://berlingske.bmcdn.dk/media/cache/resolve/image_x_large/image/35/353196/9010651-football.jpg",
            "publication_time": "Lørdag d. 23. maj 2015, kl. 16.46",
            "author": null,
            "related_links": [],
            "attachments": []
        }
    }
}