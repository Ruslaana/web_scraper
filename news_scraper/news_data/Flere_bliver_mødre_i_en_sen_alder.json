{
    "version": "1.0",
    "document": {
        "id": 15308,
        "title": "Flere bliver mødre i en sen alder",
        "content": "Gråhårede forældre til børnehave- og folkeskolemøder bliver et almindeligt syn. Antallet af fødende over 40 år er femdoblet siden 1980. Bare siden 2000 er der næsten sket en fordobling. Det betyder, at 3,3 pct. af 2009s nyfødte - 2076 børn - var født af kvinder over 40 år. I 2000 var tallet 1,8 pct. af årgangen, viser tal fra Danmarks Statistik. Det er især kvinderne i København og Århus, der leder udviklingen i retning af mere modne mødre. Meget modne endda: Mens det stort set ikke forekommer i Nordjylland, fødte 49 københavnske kvinder over 45 år sidste år et barn. Fem af dem var over 50 år. Tema:Følg serien Dig & Mig & Vi to »Det giver en lang række udfordringer: For det første er det meget vanskeligt at blive gravid, og hyppigheden af graviditetskomplikationer som svangerskabsforgiftning og akutte kejsersnit stiger med moderens alder. Men den stigende fødselsalder er en udvikling, som både vi som fagpersoner og politikere diskuterer,« siger Peter Hornnes, ledende overlæge på Hvidovre Hospitals fødeafdeling. På Skejby Sygehus husker ledende overlæge på gynækologisk-obstetrisk afdeling, Jannie Dalby Salvig, en fødende på knap 50 år for nylig. Overlægerne kan, som de fleste forskere, kun give kvalificerede gæt på det stigende antal »gamle« mødre. Men problemet med meget »gamle« mødre og lavt fødselstal diskuteres i hele Europa. Storbritannien, Frankrig og Spanien er ramt af samme tendens. F.eks. viser ny statistik, at knap 27.000 britiske børn blev født af mødre over 40 år sidste år; det tilsvarende tal i 1989 var under 10.000. Billedserie:Læsernes egne bryllupsbilleder »Den bedste løsning ville måske i virkeligheden være at opmuntre unge mennesker til at færdiggøre deres studier tidligt, fordi det ville gøre, at de tidligere ville opnå den stabilitet, som skal til for at skabe en ramme om en børnefamilie,« siger Thomas Sobotka, specialist i fertilitetstrends, Wiens Demografiske Institut. Lægerne opfordrer kvinderne til opmærksomhed på den øvre grænse. De fleste, der nærmer sig 40 år, skal nemlig have kunstig hjælp til at blive gravid: »Det er bestemt ikke uden risici og komplikationer at blive gravid som 40-årig. Og man skal ikke slå meget op i bøgerne, før man kan se, hvor meget fertiliteten falder efter de 35 år,« siger Jannie Dalby Salvig, Skejby Sygehus.",
        "metadata": {
            "source": "https://www.berlingske.dk/samfund/flere-bliver-moedre-i-en-sen-alder",
            "image_url": "https://berlingske.bmcdn.dk/media/cache/resolve/image_x_large/image/29/290067/2831432--rig-mor.jpg",
            "publication_time": "Torsdag d. 15. juli 2010, kl. 22.30",
            "author": "Line Tolstrup Holm",
            "related_links": [],
            "attachments": []
        }
    }
}