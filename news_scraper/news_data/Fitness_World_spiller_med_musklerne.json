{
    "version": "1.0",
    "document": {
        "id": 14807,
        "title": "Fitness World spiller med musklerne",
        "content": "Fitness World vinder terræn, hvor andre giver op. Den danske kæde køber nu konkurrenten Fitness One samt tre mindre aktører, og det gør den til den ottende største af sin art i Europa, skriver Børsen. Købet sker kun kort tid efter, at Fitness World købte en anden konkurrent, Enjoy Fitness. Dermed fortsætter Fitness World med at svulme. Seneste opkøb skal bl.a. ses i et geografisk lys, siger selskabets direktør.   ”Vi har købt Fitness One, fordi de har en god geografisk dækning, som passer os godt. Vi vil gerne have mere kapacitet i de byer, Fitness One er i,” siger Per Lyngbak Nielsen ifølge avisen. Fitness World er stiftet og ejet af Henrik Rovsing. Det har nu seks år på bagen, og dets kraftige vækst har nu lagt alle danske konkurrenter bag sig. Kæden havde held med en strategi, hvor den ikke krævede samme binding af kunderne, som de fleste øvrige kæder. Fitness World nærmer sig 100 centre, og planen er, at det tal skal nå 150 og en halv million medlemmer i 2015 mod 300.000 i dag, skriver Børsen.",
        "metadata": {
            "source": "https://www.berlingske.dk/virksomheder/fitness-world-spiller-med-musklerne",
            "image_url": "https://berlingske.bmcdn.dk/media/cache/resolve/image_x_large/image/31/317092/4710788-pix-fitness.jpg",
            "publication_time": "Torsdag d. 01. december 2011, kl. 09.42",
            "author": "Nikolai Steensgaard",
            "related_links": [],
            "attachments": []
        }
    }
}