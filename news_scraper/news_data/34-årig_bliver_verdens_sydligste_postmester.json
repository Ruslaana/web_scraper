{
    "version": "1.0",
    "document": {
        "id": 4853,
        "title": "34-årig bliver verdens sydligste postmester",
        "content": "Der kan næppe være længere mellem kunderne. Til gengæld er man omgivet af pingviner. Det, der med britisk humor beskrives som »the coolest job on Earth« (og hvor ordspillet i »coolest« går tabt på dansk), er nu blevet besat. Og det er den 34-årige George Clarke fra Bristol, der rykker ind – eller snarere ned – som den nye postmester på ... Antarktis. Her ligger nemlig verdens sydligste posthus. Til november rejser han sammen med fire andre til den lille Goudier Island, som ligger ud for Antarktis og er på størrelse med en fodboldbane. Han, der hidtil har arbejdet med at sætte telte op på musikfestivaler, er blevet ansat af det britiske Antarctic Heritage Trust, som varetager bevarelsen af de britiske baser på det dybfrosne kontinent, skriver The Guardian. I fem måneder med isnende temperaturer, men i dagslys næsten døgnet rundt, skal de foretage nødvendige reparationer på Base A Port Lockroy, som basen hedder, holde øje med dyrelivet og tage imod besøgende fra krydstogtskibe i området. »Jeg tænkte, at det skulle være noget nyt, noget spændende – og at jeg ikke havde noget at miste ved at søge. Så hvorfor ikke give det et forsøg?« fortæller han til avisen, hvor han havde læst, at der var en ledig stilling. Sådan ser det kongelige, britiske postskilt ud på det, der er posthuset på Goudier Island på Antarktis.Fold sammenLæs mereFoto: Allan Scullard/AP/Ritzau Scanpix. Hans særlige opgave på holdet er at være postmester. Han skal tage hånd om de mange breve og postkort, som de, der gør stop ved den lille museumsbygning af træ, sender hjem, fordi det er noget ganske særligt. Trods den fjerne placering kommer der op til to krydstogtskibe om dagen. Der skal derfor stemples, inden breve og postkort bringes videre med samme krydstogtskibes hjælp. Museumsbygningen rummer også en lille butik. Bygningen blev tidligere brugt af britiske videnskabsfolk. Klimaændringerne påvirker træbygningen, som derfor skal istandsættes. Når der ikke er post at håndtere, skal George Clarke være med til at holde styr på og tælle de flere end 1.000 pingviner, deres reder, æg og unger. De skal også ud til reservatet Blaiklock Island Refuge, som er basens mindste og mest utilgængelige del. Der er hverken vand eller toilet med skyl på basen. De fem må kun medbringe en lille kasse med personlige ting som deres favoritspil, bøger, billeder og lækkerier. ",
        "metadata": {
            "source": "https://www.berlingske.dk/virksomheder/34-aarig-bliver-verdens-sydligste-postmester",
            "image_url": "https://berlingske.bmcdn.dk/media/cache/resolve/image_x_large_vertical/image/184/1845205/24810159-pingvinerne-flokkes-omkring-det-omrde-hvor-den-b.jpg",
            "publication_time": "Torsdag d. 10. oktober 2024, kl. 17.42",
            "author": "Thomas Breinstrup",
            "related_links": [],
            "attachments": []
        }
    }
}