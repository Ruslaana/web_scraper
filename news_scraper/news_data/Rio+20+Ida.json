{
    "version": "1.0",
    "document": {
        "id": 17451,
        "title": "Rio+20+Ida",
        "content": "Lignende skrækscener vil vi ikke opleve på Rio+20, fordi arrangørerne har sørget for, at afslutningsdokumentet lå fikst og færdigt, inden konferencen begyndte. Indholdet består igen i år af mange fine ord og går stadig på melodien, at alle er enige om at gøre det rigtige, bare man slipper for at love hvornår, og hvor mange penge man vil betale. Mange vil så spørge, hvad de 50.000 mennesker på konferencen egentlig skal lave. Men her bør man ikke undervurdere værdien af at bevare optimismen om miljøsagen. Og det er jo stimulerende for arbejdsmiljøet at mødes eksotiske steder med folk fra alle verdens lande med alt betalt. Desuden har mange af deltagerne formentlig slet ikke opdaget, at dokumentet allerede er færdigt. Således skriver miljøminister Ida Auken ifølge Berlingske i går på sin blog: »Forhandlingerne om en aftale er meget hårde, og det er langtfra sikkert, at vi kommer i mål«. Selv et færdigt slutdokument forhindrer altså ikke Ida i at forhandle på liv og død om verdens redning.",
        "metadata": {
            "source": "https://www.berlingske.dk/groft-sagt/rio20ida",
            "image_url": "https://berlingske.bmcdn.dk/media/cache/resolve/image_x_large/image/21/215311/3814361-klaus-kjller.jpg",
            "publication_time": "Torsdag d. 21. juni 2012, kl. 22.30",
            "author": null,
            "related_links": [],
            "attachments": []
        }
    }
}