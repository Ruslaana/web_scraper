{
    "version": "1.0",
    "document": {
        "id": 3396,
        "title": "Han er en af kunstens superstjerner. Nu går han amok med en gigantisk bunke LEGO-klodser",
        "content": "Det er mareridtet for enhver forælder med børn i LEGO-alderen. 650.000 LEGO-klodser – »enere« og »toere« i 22 forskellige farver. Hvem kan overskue det? Men det var præcis det, den kinesiske billedkunstner og dissident Ai Weiwei og hans 10 hjælpere skulle bruge for at skabe en 15 meter lang »legofortolkning« af impressionisten Claude Monets store åkande triptychon, som til dagligt hænger på MoMa i New York. Det gigantiske værk, der er overvældende bare ved sin størrelse, kan ses på Ordrupgaard for tiden og helt frem til den 19. januar 2025. Præsentationen af Ai Weiweis åkander er en del af Ordrupgaards fejring af impressionisternes 150 års jubilæum, og det er en virkelig god idé. At festligholde jubelåret med en blanding af klassikere fra Ordrupgaards egen samling og helt nye værker, der på den ene eller den anden måde bearbejder impressionismens ideer og resultater, gør både museet og kunsten i det mere interessant, end de begge er helt af sig selv. Ai Weiwei var i København i anledning af CPH-DOX i 2019.Fold sammenLæs mereFoto: Niels Ahlmann Olesen. Kinesiske Ai Weiwei er en af samtidskunstens superstjerner, så alene det, at det lille museum i Ordrup nord for København har kunnet få fat i værket, er noget af en præstation, (der i øvrigt i høj grad skyldes hjælp fra galleristen Jens Faurschou). Ai Weiwei, der blandt meget andet har stået for for formkonceptet til Beijings olympiske stadion »Fuglereden«, brød for alvor igennem til verdenskunstens elite med sit projekt til Tate Modern i 2010. Her havde han spredt 100 millioner keramiske solsikkefrø ud over gulvet i den enorme turbinehal. Året før havde han påkaldt sig kommuniststyrets vrede hjemme i Kina med et projekt, der mindedes de tusindvis af børn, der omkom i det store jordskælv i Sichuan provinsen i 2008. Ai Weiwei, \"Water Lilies #1\". Tæt på ser man kun de små LEGO-klodser.Fold sammenLæs mereFoto: Ela Bialkoskwa og Okno Studio. Grunden til, at så mange skolebørn døde, var, at skolerne på grund af korruption og bedrageri var blevet bygget med dårlige materialer og derfor styrtede sammen ved den mindste rystelse. Myndighederne forsøgte at dysse skandalen ned, og Ai Weiweis mange research- og mindeprojekter var en konstant sten i skoen for Kinas herskende klasse. Ai Weiwei blev efterhånden mere kendt som aktivist og dissident end som billedkunstner, men han udnyttede sin globale opmærksomhed til at kritisere kommuniststyret på enhver tænkelig måde. I 2011 blev han arresteret i Beijings lufthavn og blev derefter tilbageholdt på et hemmeligt sted i 81 dage uden på noget tidspunkt at få at vide, hvad han var anklaget for. Lige da han var blevet arresteret og med en sort stofsæk over hovedet blev fragtet rundt i Beijings udkant, besluttede han sig for at skrive sin familiehistorie ned, og det er i høj grad den historie, der er hele baggrunden og klangbunden for det overvældende åkandeværk. Det, Ai Weiwei indså der på bagsædet af politibilen, var nemlig, at historien kører i ring, og at de undertrykkende strukturer bare gentager sig selv, hvis ingen gør noget for at bekæmpe dem. Indgangen til hulen er cirka midt i billedet – lidt til højre.Ai Weiwei, »Water Lilies #1«, 2022Fold sammenLæs mereFoto: Anders Sune Berg. Ai Weiweis far Ai Qing (udtales »Ai Ching«) var en berømt digter i 1930ernes Kina. Han tilsluttede sig kommunistpartiet i 1941 og drog til Yan’an, hvor Mao Zedong havde sin base. Ai Qing blev Maos fortrolige og drømte om at være med til at bygge det nye Kina efter revolutionen. Desværre kom han i 1957 i klemme i en af Maos evindelige kampagner mod »højredrejning« og tilbragte derfor de næste tyve år i forskellige arbejdslejre i øde udkantsområder i Kina. Den historie om eksil, tavshed og undertrykkelse bygger Ai Weiwei ind i sit åkandebillede ved midt i al skønheden at placere en stor, sort døråbning, der hentyder til den jordhule i ørkenprovinsen Xinjiang som Ai Qing boede i, og som Ai Weiwei derfor tilbragte det meste af sin barndom i. I sin selvbiografi »1000 års glæder og sorger« fortæller Ai Weiwei detaljeret om det surrealistiske vanvid, hans far blev udsat for under kulturrevolutionen, der startede i 1966, og det er altså de erfaringer, der runger under åkandeprojektet, som også på andre måder peger på faderens liv. Da Ai Qing var en ung mand tilbragte han i årene omkring 1930 tre år i Paris, hvor han studerede maleri. Han blev meget optaget af impressionismen, og i den mørke tid i jordhulen, da han ikke måtte skrive digte, fortalte Ai Qing sin søn historier fra Paris i stedet for. Historier om impressionisterne og om Monets åkander. Det er altså derfor, at det er det kanoniserede åkandebillede, hans søn bruger som udgangspunkt for sit værk. »Det er en historie om skønhed, men også om ytringsfrihed« siger Ai Weiwei i den forklarende video på udstillingen. Efter den lange forklaring kan man indvende, at det er megen information, man skal have, for bare overfladisk at forstå, hvad det er »Water Lilies #1«, som værket hedder, går ud på, og det er sandt nok. Normalt er jeg da heller ikke begejstret for den slags »brugsanvisningskunst«, men lige her synes jeg, det fungerer. Der er efter min mening ofte en afkobling mellem Ai Weiweis aktivistiske ideer og det »værk«, han skaber for at illustrere dem. Med »Water Lilies #1« forholder det sig anderledes, fordi værket i sig selv er så stærkt og rummer så mange lag af kompleksitet, at man helt naturligt bliver nysgerrig efter at forstå det, der er under overfladen: Der er naturligvis modstillingen mellem den lille masseproducerede legoklods og det universelt anerkendte, næsten hellige kunstværk, Ai Weiwei bygger i LEGO, men i den tankerække er der så også hentydningen til impressionisternes arbejde med vibrerende sammenstillinger af rene farver, små konkrete elementer, der sammen skaber stor kompleksitet. Så er der tanken om det banale i Monets åkandebilleder, der bliver brugt på alt fra kiksedåser til bogmærker og paraplyer, der er modstillingen mellem den klassiske europæiske modernisme og kinesisk kultur, der er den diskrete henvisning til pop art i projektet – og så er der hele den personlige fortælling, der er det samlede værks forudsætning. Det er meget, ja, men det holder. »Water Lilies #1« er en virkelig stor, næsten meditativ oplevelse, og på Ordrupgaard er kæmpeværket iscenesat på smukkeste vis med en fin siddetrappe, grundige forklaringer og en lille seks minutter lang video, hvor Ai Weiwei selv forklarer nogle af sine pointer. Der er altså ikke meget at betænke sig på. Skoven er grøn, og der er endnu en gang stor kunst at se i Ordrup. Ai WEIWEI – WATER LILIES #1 Til 19. januar 2025 Ordrupgaard Vilvordevej 110 2920 Charlottenlund",
        "metadata": {
            "source": "https://www.berlingske.dk/kunst/han-er-en-af-kunstens-superstjerner-nu-gaar-han-amok-med-en-gigantisk-bunke",
            "image_url": null,
            "publication_time": "Søndag d. 02. juni 2024, kl. 16.43",
            "author": "Holger Dahl",
            "related_links": [],
            "attachments": []
        }
    }
}