{
    "version": "1.0",
    "document": {
        "id": 8654,
        "title": "Støvsugerkonge vil erobre markedet for elbiler",
        "content": "James Dyson - manden bag støvsugervirksomheden, der bærer stifterens efternavn - sætter to milliarder pund i spil. Pengene skal gå til at udvikle eldrevne køretøjer fra bunden - en milliard til at udvikle batterier og en milliard til foretagendet i sig selv. Det britiske firma vil satse på sin opfindsomhed, tekniske færdigheder og teknologi for at sikre, at milliardprojektet, der skal sikre Dyson en plads på elbilmarkedet, ikke bliver en fiasko, skriverFinancial Times. »En bil er en stor udfordring,« konstarer James Dyson over for Financial Times.  Han ved, at milliardprojektet enten kan sikre Dyson en plads som et firma, der leverer mere end støvsugere, håndtørrere og varmeblæsere. Men det kan også dræne Dyson for ressourcer. Og derfor må virksomheden være innovativ. Financial Times har været i kontakt med flere end 20 personer, der har informationer om eventyret med elbiler, og det internationale finansmedie har på den måde opnået viden om, hvor langt processen er, og hvilke materialer der anvendes. Men det er ikke alle informationerne, Dyson vil bekræfte. Ifølge to personer, som Financial Times har talt med, planlægger Dyson at udvikle tre elbiler, og den første bil vil blive brugt til bl.a. at sikre en forsyningskæde og tæmme en potentiel kundebase. Ifølge tre personer vil denne bil blive produceret i et begrænset antal, mens den anden og tredje bil vil blive produceret i et større omfang.  Dyson arbejder fokuseret med letvægtsmaterialer, og det har givet anledning til, at flere personer spekulerer i, om den første af de tre biler kommer til at bestå af plastic frem for metal. Det ville gøre bilerne lettere, hvilket er ideelt på grund af batteriets vægt. Og samtidig vil det fordre et mere innovativt design. James Dyson sagde da også i september, da projektet første gang blev annonceret, at virksomhedernes elbiler vil se »noget anderledes« ud end dem, der allerede findes på markedet. Der spekuleres ligeledes i, hvilke batterier Dyson vil anvende. Tre personer hævder, at den første bil kommer til at køre på lithium-ion-batterier, men firmaet har endnu ikke bekræftet deres valg. Men ender det med lithium-ion-batterier, tyder det på, at Dyson skruer ned for de tekniske ambitioner på den første bil.  Det andet alternativ, solid-state batterier, som Dyson har udviklet gennem en årrække, giver nemlig mulighed for at køre længere og oplade hurtigere. Kun Toyota har planlagt køretøjer med denne slags batterier, men de er sat til at udkomme i 2025. Og det betyder, at Dyson har mulighed for at sætte sig på det batteri, der spås til at være elbilens fremtid. James Dyson siger til Financial Times, at firmaet »har investeret meget i ny batteriteknologi, solid-state batterier, men det kan tage tid at nå i mål med den slags teknologi.« Ifølge enartikel, som Berlingske Business bragte i september, at han har udviklet teknologierne løbende, fordi han vidste, at han og firmaet en dag ville kunne lave en bil.  »Batteriteknologi er meget vigtigt for Dyson, elektriske motorer er meget vigtige for Dyson, og miljøkontrol er meget vigtigt for Dyson,« siger James Dyson: »Det her har været min ambition siden 1998, hvor jeg blev afvist af bilindustrien, som med glæde har fortsat forureningen via dieselmotorer,« siger James Dyson i september. Det vides endnu ikke, hvor bilerne skal produceres, men ifølge Financial Times er Dyson i gang med at rekruttere talenter og tale med kyndige biludviklere og leverandører. Men han afviser at samarbejde med eksisterende bilkoncerner. Dyson forventer at have den første af bilerne klar i 2020 eller 2021, og beslutningen om, hvor produktionen skal foregå, bliver taget inden sommeren.",
        "metadata": {
            "source": "https://www.berlingske.dk/virksomheder/stoevsugerkonge-vil-erobre-markedet-for-elbiler",
            "image_url": "https://berlingske.bmcdn.dk/media/cache/resolve/image_x_large/image/7/78024/20056311-file-germany-britain-dyson-electric-car.jpg",
            "publication_time": "Torsdag d. 15. februar 2018, kl. 09.35",
            "author": "Mads Bager Ganderup",
            "related_links": [],
            "attachments": []
        }
    }
}