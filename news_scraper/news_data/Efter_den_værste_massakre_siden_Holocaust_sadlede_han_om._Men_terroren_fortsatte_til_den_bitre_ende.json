{
    "version": "1.0",
    "document": {
        "id": 4174,
        "title": "Efter den værste massakre siden Holocaust sadlede han om. Men terroren fortsatte til den bitre ende",
        "content": "Det dumpe drøn kunne høres over hele den centrale del af Buenos Aires. En enorm bilbombe var eksploderet udenfor forsikringsselskabet Asociación Mutual Israelita Argentina, og i ruinerne af bygningen fandt man bagefter 85 døde. Cirka 300 blev såret. Attentatet var den – på det tidspunkt – største massakre begået mod jøder siden Holocaust. Det blev også Hassan Nasrallahs »svendestykke« som terrorbagmand og chef for den frygtede Hizbollah-milits. Nasrallah havde ganske vist netop overtaget lederposten, da et angreb mod den israelske ambassade, ligeledes i Argentina, to år forinden dræbte 29. Hassan Nasrallah taler via en tv-forbindelse ved begravelsen af en fremtrædende Hizbollah-officer, der blev dræbt af Israel 30. juli. I fredags blev det hans egen tur.Fold sammenLæs mereFoto: Wael Hamzeh/EPA/Ritzau Scanpix. Men angrebet mod AMIA 18. juli 1994 var helt og holdent hans eget værk. Og det blev startkapitalen til såvel hans ubestridte lederposition i egne rækker som nøglerollen i Mellemøstens mange konflikter gennem de følgende 30 år. Lige indtil en ny dommedagseksplosion, denne gang i Beirut, fredag aftensmadrede Nasrallahs skjulested i en bunkerog dræbte såvel Hizbollah-lederen som omkring 300 af hans naboer. Efterforskningen af attentatet i Buenos Aires er aldrig blevet afsluttet. En undersøgelse ledet af anklageren Alberto Nisman og offentliggjort i 2006 nåede ganske vist frem til, at Hizbollah havde udført terrorhandlingen. Men der blev aldrig fulgt op på anklagerne, ogNisman døde i øvrigt nogle år senereunder mystiske omstændigheder. Når de efterladte til ofrene for massakren 30 år senere fortsat venter på retfærdighed, handler det i høj grad om argentinsk ineffektivitet. Efterladte til ofrene for terrorangrebet i Buenos Aires holder billeder af deres kære op under en højtidelighed i forbindelse med 30-året for massakren.Fold sammenLæs mereFoto: Irina Dambrauskas/Reuters/Ritzau Scanpix. Men det tvetydige forløb var samtidig karakteristisk for Nasrallahs modus operandi. Da Hizbollah op gennem 1980erne skrev sit navn ind i Mellemøstens historie med flammeskrift, skete det via spektakulære og – om man vil – klassiske terroraktioner. De ekstremt blodige selvmordsbomber i 1983 mod først den amerikanske ambassade i Beirut og senere fredsbevarende styrker fra Frankrig og USA er de mest berømte. Angrebene kostede i alt 362 menneskeliv. Samtidig stod Hizbollah-kommandoer bag en række flykapringer og mindre bombeattentater. Nasrallah var med hele vejen som højtstående medlem af militsen, men efter angrebene i Buenos Aires vurderede han, at blodbadet havde banet vej for en ny fase. I 1992 stillede Hizbollah for første gang op til parlamentsvalget i Libanon som politisk parti. Siden har organisationen siddet med i skiftende regeringer i Beirut og såmænd også deltaget i forhandlinger med Israel om blandt andet grænsedragning til havs. En dobbeltrolle, som EU – modsat USA – anerkender ved at skelne mellem en »stueren« politisk gren og den væbnede del af organisationen, der regnes som en terrorgruppe. Med sine – i hvert fald forud for de seneste ugers israelske angreb – cirka 100.000 kamptrænede soldater har Hizbollah desuden haft status som verdens største ikkestatslige hær. Hizbollah-tilhængere deltager i en religiøs procession i 2022.Fold sammenLæs mereFoto: Mahmoud Zayyat/AFP/Ritzau Scanpix. Hvilket alt sammen imidlertid ikke forhindrede organisationen i også under Nasrallah at bruge terror som våben. Det skete blot i forbindelse med mindre, nålestiksagtige operationer, som Hizbollah sjældent tog ansvaret for. Samtidig undlod organisationen trods sit islamistiske udgangspunkt at kæde aktionerne sammen med en diskurs om global jihad på linje med Islamisk Stat eller al-Qaeda. For Nasrallah handlede terror om realpolitik. Ifølge det jødisk-amerikanske medie Tablet Magazine har Hizbollah siden 1994 stået bag mindst 18 betydelige attentater, og andre kilder opregner endnu flere. Ikke kun Israel, men også organisationens fjender i den arabiske verden, har fået »kærligheden« at føle – især Saudi-Arabien. Blandt de alvorligste terrorhandlinger, som tilskrives Hizbollah, er vejsidebomben mod den tidligere libanesiske premierminister, Rafiq al-Hariri, i 2005. Mordet satte gang i en folkelig opstand, der blev kendt som cedertræsrevolutionen. Angrebet, der fredag dræbte Hassan Nasrallah, fik ikke blot ram på bunkeren, hvor han gemte sig. Et stort område i den sydlige del af Libanons hovedstad, Beirut, blev jævnet med jorden.Fold sammenLæs mereFoto: Stringer/Reuters/Ritzau Scanpix. Året efter dræbte Hizbollah otte israelske soldater på patrulje nær grænsen til Libanon og kidnappede to andre. Episoden udløste en invasion, men efter 34 dages krig valgte de israelske styrker at trække sig tilbage igen med uforrettet sag. Man kan ikke sige, at de havde tabt, men de havde heller ikke vundet. Under alle omstændigheder gav krigen Nasrallah heltestatus som den eneste, der havde besejret den jødiske stats magtfulde militær. Lige indtil de seneste ugers israelske offensiv mod Hizbollah fredag aften kulminerede med lederens død. De 83 ton bomber kastet ud fra luften sprængte ikke blot Hassan Nasrallah selv men også myten om ham i stumper og stykker. Sammen med forestillingen om Hizbollah som en uomgængelig og nærmest uovervindelig aktør i magtspillet om Mellemøsten. Martin Tønner er Berlingskes korrespondent i Sydeuropa",
        "metadata": {
            "source": "https://www.berlingske.dk/internationalt/efter-den-vaerste-massakre-siden-holocaust-sadlede-han-om-men",
            "image_url": "https://berlingske.bmcdn.dk/media/cache/resolve/image_x_large_vertical/image/184/1841197/24802739-file-a-man-walks-over-the-rubble-left-after-a-bo.jpg",
            "publication_time": "Mandag d. 30. september 2024, kl. 17.49",
            "author": "Martin Tønner",
            "related_links": [],
            "attachments": []
        }
    }
}