{
    "version": "1.0",
    "document": {
        "id": 20203,
        "title": "Lene E skal på besøg hos Hillary Clinton",
        "content": "Der rejste sig et sandt politisk stormvejr omkring udenrigsminister Lene Espersen (K), da hun i marts aflyste et arktisk møde med blandt andet sin amerikanske kollega, Hillary Clinton, og i stedet tog på ferie til Mallorca. Men nu får Espersen en ny mulighed for at drøfte en række udenrigspolitiske emner med Clinton. Udenrigsministeriet oplyser således, at Espersen drager på officielt besøg til Washington den 17. og 18. juni. Her skal hun først og fremmest mødes med Clinton, men også andre centrale personer i den amerikanske administration. Ifølge Udenrigsministeriet skal de to ministre både drøfte situationen i Afghanistan og arbejdet i FN og EU for at styrke sanktionerne mod Irans atomprogram. Desuden skal den højspændte situation i Mellemøsten vendes efter konfrontationerne ud for Gaza. Endelig skal Espersen og Clinton diskutere udfordringerne i Arktis, som de altså ikke fik lejlighed til under det arktiske møde i Canada i marts. Mens udenrigsministeren er i Washington, vil hun også stå i spidsen for et erhvervsarrangement. Formålet er at fremme de danske virksomheders muligheder for at udnytte det store potentiale, der er i USA, for vedvarende energi og energieffektivitet. /ritzau/",
        "metadata": {
            "source": "https://www.berlingske.dk/politik/lene-e-skal-paa-besoeg-hos-hillary-clinton",
            "image_url": "https://berlingske.bmcdn.dk/media/cache/resolve/image_x_large/image/97/977890/2682361-germany-denmark-politics-diplomacy-espersen.jpg",
            "publication_time": "Søndag d. 06. juni 2010, kl. 07.55",
            "author": null,
            "related_links": [],
            "attachments": []
        }
    }
}