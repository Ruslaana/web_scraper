{
    "version": "1.0",
    "document": {
        "id": 510,
        "title": "Berlingske mener: Det næste bliver vel kurophold for vragede statsministre – det er tudetosset, Søren Gade",
        "content": "Folketingets formand Søren Gade (V) har stillet et hjertegribende forslag. Vragede politikere, som ikke opnår genvalg, skalifølge DRtilbydes psykologhjælp for at overvinde traumet over at blive forkastet af vælgerne. »Det er jo hjertegribende, at man vil det så meget, og så får man det ikke,« siger Søren Gade. Det er jo noget, vi alle kan forstå. Vi har alle prøvet i vores liv at ønske os noget, vi ikke fik. Det kan være den tur til Himmelbjerget, som gik i vasken eller at en anden landede drømmejobbet for næsen af os. Søren Gade taler lige ind i vores hjertekule, når han fortæller om politikere, som rammes af depression eller en depressionslignende tilstand over at ryge ud af Folketinget. Derfor skal de have adgang til eksempelvis otte timers psykologhjælp eller en time med en headhunter. Hvis man skal tage forslaget alvorligt, og det skal man åbenbart, er det selvsagt slet ikke fintmasket nok til at hjælpe vores politikere med at håndtere livet som folkevalgte. Der er brug for en koloni af psykologer til at holde vores politikere i hånden. En leder i Ekstra Bladet, hvor man bliver kaldt idiot, burde udløse en time hos psykologen, så man kan bearbejde smerten. En leder i Berlingske og Politiken burde naturligvis, da kritikken i disse medier kan være mere gennemarbejdet, udløse tre timers psykologhjælp. En times psykologhjælp til folketingsformænd, som presses til at afgive lukrative ben, bør være obligatorisk.  Kan man få psykologhjælp for at have læst denne artikel?https://t.co/lc71Ol6TE0 Og en gigantisk shitstorm, hvis man eksempelvis har forbrudt sig mod den offentlige moral i sit privatliv og er blevet kylet ud af sin folketingsgruppe, burde i Gades logik udløse et terapiforløb, så man kan komme til hægterne igen. Vor herre bevares. Direkte traumatisk er det, hvis man som partileder har tabt en tæt valgkamp og ikke bliver landets statsminister. Her ser vi Gades ord om, at »man vil så meget, og så får man det ikke« foldet ud i sin mest brutale logik. Her kunne et hold af krisepsykologer og et længere kurophold på Skodsborg være svaret. Vragede statsministerkandidater bør tilbydes kurhotellets udvidede»Energizing Detox Treatment«, for der kan i tilgift til intens psykologbistand være behov for politisk afgiftning. Hjerteløst blev Uffe Ellemann-Jensen (V) og Mogens Lykketoft (S) af Folketinget overladt til dem selv og deres nære efter deres bitre valgnederlag. Gade begår med sit forslag en fejl, som er dybt beskæmmende for dem, der skal beskytte og forvalte folkestyret.  Selvfølgelig skal vi tage mental sundhed alvorligt – også hos politikere. Men helt ærligt: Hvis man synes, det er synd for os, når vi ikke bliver genvalgt, så har man misforstået noget.Vi er blandt de mest privilegerede mennesker i samfundet. Vi har høj løn, lange sommerferier…pic.twitter.com/UAFRGQ19aQ Politikere er ikke lønmodtagere. De er det fineste, som findes i et demokratisk samfund. Intet er mere ærefuldt end at være folkevalgt. Derfor kalder vi det borgerligt ombud – ikke arbejde. Det er en præmis for demokratiet, at man kan blive valgt og vraget. Det kan – og det skal være – brutalt at blive fravalgt af vælgerne, fordi det udtrykker folkets vilje. Det er misforstået at ville formilde folkets vilje ved at tilbyde psykologhjælp for at få nederlaget til at glide lettere ned. På de sociale medier lyder forargelse over at gøre politikernes nederlag værre end almindelige menneskers hverdagstragedier. Også en berettiget kritik. Alligevel skal man trods alt være konstruktiv. I stedet for Gades tossede forslag bør Folketinget indføre, at alle nyvalgte folketingsmedlemmer modtager en belæring fra Folketingets formand om, at de skal huske, at de kan blive vraget. I et demokrati er det lige så fint at blive vraget som at blive valgt. Det var der måske nogen, som skulle lære. THOMAS BERNT HENRIKSEN ",
        "metadata": {
            "source": "https://www.berlingske.dk/ledere/berlingske-mener-det-naeste-bliver-vel-kurophold-for-vragede-statsministre",
            "image_url": "https://berlingske.bmcdn.dk/media/cache/resolve/image_x_large_vertical/image/191/1911932/24932292-mf-for-venstre-folketingets-formand-og-tidligere.jpg",
            "publication_time": "Mandag d. 14. april 2025, kl. 17.50",
            "author": null,
            "related_links": [],
            "attachments": []
        }
    }
}