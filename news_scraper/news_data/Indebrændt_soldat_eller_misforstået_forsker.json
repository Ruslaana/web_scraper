{
    "version": "1.0",
    "document": {
        "id": 17841,
        "title": "Indebrændt soldat eller misforstået forsker",
        "content": "Claus Kold vælger at bringe operative militære eksempler på at forsvare sin militære ekspertise omkring sin forskning. Beklageligvis synes Claus Kold at retfærdiggøre, at en 7 års ansættelse i forsvaret med fine lederkurser berettiger til, at man kan kalde sig ekspert inden for daglig ledelse af forsvaret og organisering af soldater. Det kan man godt ud fra en politisk synsvinkel – der kan man alt, men med de eksempler, der gives, svækkes Claus Kolds betragtninger, fordi de udstiller en manglende viden om militære operative færdigheder og indsigt i situationen i Kosovo. Når man udtaler sig om soldatens uddannelse, skal man kende til de operative vilkår for indsættelsen, hvor den vigtigste er at uddanne soldaten til at overleve, så han/hun fortsat kan løse sin opgave. Claus Kold påstår, at danske soldater havde manglende uddannelse i mægling mellem parterne, i modsætning til tyske færdigheder. Eksemplet er helt misforstået/ubrugeligt, og derfor svækkes den forskningsmæssige værdi. Fra en militær operativ vinkel forudsættes en indsigt i demografi og regionale geografiske forhold. Efter Kolds forståelse etableredes skillelinjer i dansk ansvarsområde. Forkert. Der er eksisterende geografisk adskillelse mellem to befolkningsgrupper. Det tyske ansvarsområde af Kosovo lå længst væk fra Serbien, og der var kun få og små serbiske enklaver omkranset af kosovo-albanere. Grundlaget for konflikter var begrænset i modsætning til det danske ansvarsområde, som lå på grænsen til en serbisk befolket provins nord for Mitrovic i sammenhæng med Serbien. Her var konfrontationer i 2004, 2008 og i år. Eksempler på mægling og konflikthåndtering fremgår af rapportering, som man med fordel kan sætte sig ind i, inden man udtaler sig. De indgik bl.a. i det situationsbillede, jeg som en del af den militære ledelse dagligt fik præsenteret af staben i 2008. I øvrigt var FNs grænsepoliti bl.a. under tysk ledelse. Mit ansvar var også at koordinere grænsebevogtningen omkring Kosovo uden for de formelle grænseovergange. På den baggrund kan jeg konstatere, at man i praksis var mindre mæglingsfleksibel i FN-regi end fra NATO-side. Det kan jeg naturligvis give eksempler på. Hvis man som ekspert og forsker gerne vil understøtte sin forskning med praktiske operative eksempler, så går det jo galt, når man bevæger sig ud uden kendskab til de reelle forhold. Jeg kan heller ikke forestille mig, at Institut for Militære Studier ved Københavns Universitet vil gå ind og drøfte militære operationer, uden at instituttet besad en operativ militær ekspertise. Det ville jo kunne undergrave den forskningsmæssige redelighed. Under Kosovos erklærede selvstændighed i 2008 var danske soldater med til at sikre, at konfrontationerne ikke udviklede sig. Fordi parterne ikke var i tvivl om enhedernes styrke og vilje til at opfylde deres mandat, var upartiske og lokalkendte gennem daglig kontakt (læs: kulturel forståelse og mægling). FN var jo netop ikke synlig – FN var handlingslammet.",
        "metadata": {
            "source": "https://www.berlingske.dk/kommentatorer/indebraendt-soldat-eller-misforstaaet-forsker",
            "image_url": "https://berlingske.bmcdn.dk/media/cache/resolve/image_x_large/image/59/593705/5797122-karsten.jpg",
            "publication_time": "Torsdag d. 08. november 2012, kl. 22.30",
            "author": null,
            "related_links": [],
            "attachments": []
        }
    }
}