{
    "version": "1.0",
    "document": {
        "id": 18021,
        "title": "Konkurrenceevne er også kultur og moral",
        "content": "Vi kan være »på« mange steder på én gang, hvilket mange også vælger at være. Vigtigt er det, at vi også er bevidste om, at når vi vælger til, vælger vi noget andet fra. Alle skal være opmærksomme på, at når man påtager sig en opgave privat eller professionelt, skylder man sine omgivelser og sig selv at levere den opgave efter bedste evne. Og det kræver som minimum, at vi er til stede i nuet, når vi skal levere. Når vi taler om, at Danmarks konkurrenceevne er blevet dårlig, er det også med det udgangspunkt, at Danmark har samme mulighed for at forbedre sig i forhold til de lande, vi sammenligner os med. Politikerne kan muligvis skabe bedre rammer for erhvervsliv og uddannelse, men hvis vi ikke alle yder efter bedste evne, vil vi aldrig udnytte vores potentiale fuldt ud, og de politiske tiltag vil ikke have den effekt, som vi alle fortjener. Alle bør have moral til at yde på samme niveau, som de ønsker at nyde. Ingen kan forvente, at man automatisk skal have lønniveau X, mad i kantinen, telefon, bil etc. stillet til rådighed, hvis man ikke også yder på tilsvarende høje niveau. Oftere og oftere møder jeg mennesker, som i løbet af en arbejdsdag kommer med opdateringer på Facebook som »Nu er jeg kommet for sent på job - trafikken var slem«; hertil kommer ti kommentarer: »Jeg var også først på arbejde kl. « Andre kommentarer er: »Ja, og jeg skal hente børn tidligt i dag« eller »Vi trænger også til en kop formiddagskaffe nu«. Til trods for at mødetidspunktet er senere end forventet, man skal gå tidligt eller har brug for en kop kaffe i kantinen, er det første, der bruges tid og ressourcer på på arbejdspladsen, at dele med alle andre, hvor lidt tid man har. Om vi er på arbejde, hjemme i en forældrerolle eller udfører opgaver for andre end os selv, bør vi alle yde efter bedste evne og være til stede i nuet. Det er, hvad der forventes af vore børn, kollegaer, familie og arbejdsgivere. Alternativt må man acceptere at blive valgt fra til fordel for andre, der muligvis har lavere kompetence til den enkelte situation, men som leverer! En mail uden for arbejdstid giver ikke ret til at gå tidligere næste dag. Det giver den enkelte person mulighed for at forbedre sin personlige konkurrenceevne at vise, at man er i stand til at levere bedre end forventet - over for arbejdsgiver, børn, familie, dig selv og dine mål. Kina er ikke blevet rigt på kompetence, men på at kopiere ved hjælp af høj ydeevne til lav pris. Danmark har en unik mulighed for at levere på høj kompetence, men spørgsmålet er, om vi vitterlig kan se os selv i spejlet og sige: »Vi yder efter bedste evne« og »Vi yder på samme niveau, som vi nyder«. Akkordarbejde sikrer denne balance, men vi burde alle i Danmark være vort ansvar bevidst - som vi siger det: »Frihed under ansvar«. Skal vi ikke alle stræbe efter at leve op til det?",
        "metadata": {
            "source": "https://www.berlingske.dk/kommentatorer/konkurrenceevne-er-ogsaa-kultur-og-moral",
            "image_url": "https://berlingske.bmcdn.dk/media/cache/resolve/image_x_large/image/60/606813/5573487-casper-vase.jpg",
            "publication_time": "Mandag d. 10. september 2012, kl. 22.30",
            "author": null,
            "related_links": [],
            "attachments": []
        }
    }
}