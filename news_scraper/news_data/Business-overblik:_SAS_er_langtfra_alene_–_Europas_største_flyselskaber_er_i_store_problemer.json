{
    "version": "1.0",
    "document": {
        "id": 6877,
        "title": "Business-overblik: SAS er langtfra alene – Europas største flyselskaber er i store problemer",
        "content": "Godmorgen, kære Business-læser. Det er blevet fredag og dermed tid til ugens sidste udgave af Berlingskes Business-overblik. I dag skal vi forbi den europæiske luftfartsindustri, hvor SAS langtfra er alene om at være i problemer. Vi skal også forbi en »konges« »kup« i den danske taxabranche, en bombe under robotindustrien i EU og manglende kendskab til det kinesiske marked i de danske C25-bestyrelser. Berlingske ønsker dig god læselyst – og god weekend, når du når dertil. SAS mener grundlæggende, at selskabet rent konkurrencemæssigt står dårligt i forhold til konkurrenterne i Europa. Det kan der være noget om, men det betyder langtfra, at luften under de øvrige luftfartsselskabers vinger glider let og problemfrit forbi. Flere af Europas største luftfartsselskaber er også i en krise, der er værre end tiden efter 11. september 2001. Værre end finanskrisen. Og værre end den islandske askesky i 2010 og coronanedlukningerne i 2020. Det skriverBørsen. Således er egenkapitalen væk i International Consolidated Airlines, der er moderselskab for blandt andre British Airways, Irlands Aer Lingus og Spaniens Iberia. Det samme kan siges om Air France-KLM, for hvem aktiekursen er på sit laveste siden 1992, og hos en lang række af selskaberne har 2022 budt på en negativ kursudvikling, skriver avisen. Selv i tyske Lufthansa har årets første tre måneder budt på en halv milliard euro i underskud. »Den særligt dårlige udvikling for luftfartsselskaber kan forklares med markedets frygt for en recession og det deraf følgende efterspørgselschok, hvilket sker samtidig med stigende priser på flybrændstof,« lyder det i en analyse fra Deutsche Bank ifølge Børsen.  Det er før lykkedes Muhammad Aslam at sætte sig på magtfulde poster. Det har for mere end et årti siden givet ham titlen som »Kongen af Mjølnerparken«. Nu gør han det igen. Denne gang er turen kommet til Københavns største taxiselskab, Taxa 4x35, hvor Aslam, Mjølnerparkens mangeårige beboerformand, har overtaget formandsposten og efterfølgende smidt direktøren på porten, skriverBerlingske. Et gedigent oprør er brudt ud. Over 90 procent af de kontoransatte har klaget over formanden gennem firmaets whistleblowerordning. Berlingske har talt med over 15 kilder med dybt kendskab til de dramatiske begivenheder. De mener, at »Kongen« har »kuppet« sig til magten i det over 100 år gamle taxaselskab med 1.000 vogne og en omsætning på over en milliard kroner. Muhammad Aslam og et andet bestyrelsesmedlem troppede op på administrerende direktør Stefan Sommers kontor i hovedsædet i Vanløse 23. juni og eskorterede ham i bogstaveligste forstand ud af bygningen. Det dramatiske forløbkan du læse her. Tusindvis af danske arbejdspladser i robotindustrien er i fare, skriverFinans. Et nyt direktiv fra EU kan få katastrofale konsekvenser for den industri, der har skabt i tusindvis af arbejdspladser og milliarder i omsætning. Udspillet fra EU-Kommissionen vil betyde, at en stor gruppe robotter altid skal godkendes af en ekstern tredjepart. Robotindustrien frygter, at det vil gøre brugen af robotterne så dyr og besværlig, at det ikke kan betale sig. Universal Robots – en af de største robotvirksomheder i Danmark – finder konsekvenserne grænsende til det uoverskuelige. »Det vil være en katastrofe for os. Europa er et af vores vigtigste markeder,« siger David Brandt, teknisk direktør for Universal Robots, til Finans. Han er bekymret for både omkostningerne, der ifølge ham nemt kan løbe op i 100.000 kroner for en godkendelse, ligesom han frygter ventetiden på godkendelserne. Mens det kinesiske marked får stadig større betydning for danske virksomheder, er kendskabet til samme marked endnu ikke fulgt med i bestyrelserne. Det skriver Børsen på forsiden af dagens papiravis. En undersøgelse af de danske C25-selskabers bestyrelser foretaget af tænketanken Axcelfuture indikerer, at der mangler Kina-kompetencer. Det er kun høreapparatvirksomheden GN Store Nord, der i sin årsrapport for 2021 specifikt nævner et bestyrelsesmedlem, Ronica Wang, som havende omfattende viden om Kina. Efter årsrapporternes offentliggørelse har flere selskaber, eksempelvis Novo Nordisk og Carlsberg, oprustet på den front. Men cheføkonomen indikerer, at markedernes orientering mod Kina stadig går hurtigere end de danske selskaber tilsyneladende forstår – eller formår at tilpasse sig. Her er, hvad investeringsøkonom Per Hansen fra Nordnet holder øje med fredag: Aktier – indeks og udvikling i procent USA – lukkekurser torsdag: Asien – indeks fredag kl. 06.30: Tak, fordi du læste med!",
        "metadata": {
            "source": "https://www.berlingske.dk/business/business-overblik-sas-er-langtfra-alene-europas-stoerste-flyselskaber-er",
            "image_url": "https://berlingske.bmcdn.dk/media/cache/resolve/image_x_large_vertical/image/156/1569207/24145262-.jpg",
            "publication_time": "Fredag d. 08. juli 2022, kl. 06.43",
            "author": "Emil Bo Rask",
            "related_links": [],
            "attachments": []
        }
    }
}