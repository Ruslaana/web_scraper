{
    "version": "1.0",
    "document": {
        "id": 18300,
        "title": "Hobro holder fast i Superliga-pladsen",
        "content": "Hobro er tilbage på sporet efter deres nederlag til Silkeborg i sidste uge. Det kom efter en sejr på 3-0 over Fredericia på udebane. Det lignede ellers længe en tæt kamp, hvor det kunne ligne endnu et pointtab for Hobro, der har ligget på førstepladsen i den næstbedste række i det meste af sæsonen. Hobro var spilstyrende i størstedelen af kampen, men topholdet havde svært ved at komme til åbne chancer. Derfor var det ganske symptomatisk, at der skulle et langskud til fra Hobros højreback, Jesper Bøge, til for at åbne kampen efter 64 minutter. Et skud som en bedre målmand end Jakob Køhler formentlig havde stoppet. Ni minutter senere blev kampen definitivt afgjort. Fredericia-spilleren Marc Pedersen faldt uheldigt ned på en Hobro-spiller i feltet efter et hjørnespark. Det takserede dommeren til et direkte rødt kort og straffespark. Det omsatte Hobros Martin Thomsen til endnu et mål med et fladt skud, som Fredericia-keeperen havde hænderne på uden, at han kunne stoppe det. Til sidst blev Sebastian Andersen noteret for endnu et mål til gæsterne fra distancen. Resultatet betyder, at Fredericia i det mindste midlertidigt er tilbage på førstepladsen i 1. division, inden Silkeborg senere fredag er på besøg i Hvidovre. Hobro har fem points afstand ned til Lyngby på tredjepladsen, i hvert fald indtil søndag hvor forstadskøbenhavnerne tager imod AB.",
        "metadata": {
            "source": "https://www.berlingske.dk/sport/hobro-holder-fast-i-superliga-pladsen",
            "image_url": "https://berlingske.bmcdn.dk/media/cache/resolve/image_x_large_vertical/image/85/855184/7377770-superliga.jpeg",
            "publication_time": "Fredag d. 16. maj 2014, kl. 16.08",
            "author": null,
            "related_links": [],
            "attachments": []
        }
    }
}