{
    "version": "1.0",
    "document": {
        "id": 19780,
        "title": "Aktivering der virker",
        "content": "Da jeg efter et halvt års ledighed blev tilbudt at komme på kursus hos en ekstern underviser via anden aktør, var jeg mere end skeptisk. Jeg havde ikke lyst til at spilde tiden på selvfølgeligheder omkring jobsøgning – tid, som jeg hellere ville bruge på at skrive ansøgninger, kontakte virksomheder og få et job. Min skepsis blev dog gjort alvorligt til skamme, efter blot en enkelt dag på Lise B. Christensens kursus hos Bartell + Co. Kurset var alt andet end at bygge pastatårne med skumfiduser eller noget med at finde sin egen fugl, som det med gru gik op for os, at nogle ledige havde været udsat for, da vi så Magasinet Penge på DR1 for nylig. Hos Bartell + Co. får de arbejdsledige kursister konkrete og brugbare værktøjer, som klæder dem på til at blive godt modtaget af virksomheder og organisationer. De lærer bl.a. at: få gennemslagskraft, holde en elevatortale, hvor de præsenterer sig selv klart og præcist på 30 sekunder, brænde igennem/finde ud af, hvor de er bedst, »brande« sig selv, bruge »storytelling« til fx en jobsamtale, arbejde med personlige succeshistorier, bl.a. gennem billedværktøjer, og bruge dem strategisk. Samtidig bliver de arbejdsledige kursister bevidste om, hvordan de virker på andre – både når de kommunikerer med ord og med deres kropssprog. For mit vedkommende resulterede kurset i en virksomhedspraktik hos Bartell + Co. med udsigt til en snarlig fastansættelse. Her har jeg fået mulighed for at gøre det karriereskift, som jeg længe har ønsket. For første gang i min jobkarriere bruger jeg det meste af tiden på det, jeg er bedst til og ti procent på det, der nu en gang skal gøres, eller fordi vi løfter i flok, når det gælder større opgaver – frem for omvendt. Det gør jeg, fordi jeg har en chef, der ved, at man kun får det optimale ud af sine medarbejdere ved at lade dem udnytte deres fulde potentiale. Bartell + Co. er en succes – både som aktivering, virksomhed og arbejdsplads; med højt til loftet, plads til nytænkning og samfundsansvar i stor stil. Mon ikke tiden er inde for stat og kommuner til at skifte de virkningsløse aktiveringer ud med dem, der virker og gør en forskel?",
        "metadata": {
            "source": "https://www.berlingske.dk/kommentatorer/aktivering-der-virker",
            "image_url": "https://berlingske.bmcdn.dk/media/cache/resolve/image_x_large/image/81/819745/3255003-iu.jpg",
            "publication_time": "Tirsdag d. 02. november 2010, kl. 22.30",
            "author": null,
            "related_links": [],
            "attachments": []
        }
    }
}