{
    "version": "1.0",
    "document": {
        "id": 20061,
        "title": "Cykellegende forundret over Quintanas Tour de France-fravær",
        "content": "Colombianeren Nairo Quintana vandt Giro d'Italia i overlegen stil, men alligevel har hans hold, Movistar, valgt at holde ham ude af årets Tour de France. En beslutning, som ikke giver mening for cykellegenden Greg Lemond. Op gennem 1980'erne var amerikaneren Greg Lemond en af de helt store cykelryttere på den internationale cykelscene. Over 30 år senere taler cykelfans om Chris Froome, Contador og Quintana, og sidstnævnte har været rigtig godt kørende på det seneste. Derfor forstår den tredobbelte Tour de France-vinder Greg Lemond ikke, hvorfor Movistar vælger at satse på den spanske veteran Alejandro Valverde til årets Tour de France. - Det er vanvittigt. Jeg forstår ikke, hvordan ledelsen på hans hold tænker. Quintana er blandt de allerstørste stjerner i cykelsporten, vinderen af Giro d'Italia og nummer to i Tour de France. Jeg havde set mig om efter et andet hold, siger Greg Lemond til Eurosport. Ifølge amerikaneren er Nairo Quintana den mest talentfulde rytter på holdet, og han mener, at colombianeren i øjeblikket er den næst- eller tredjebedste cykelrytter i verden. For tiden køres der cykelløb et andet sted i Frankrig. Criterium du Dauphine regnes af mange for generalprøven til Tour de France, og løbet føres efter tredje etape af den forsvarende Tour-vinder Chris Froome (Sky). Han har 12 sekunder ned til Tinkoff Saxos Alberto Contador på andenpladsen. Danske Jakob Fuglsang fra Astana ligger på en samlet ottendeplads - et minut og 22 sekunder efter Froome. Tour de France køres fra 5. juli til 27. juli.",
        "metadata": {
            "source": "https://www.berlingske.dk/sport/cykellegende-forundret-over-quintanas-tour-de-france-fravaer",
            "image_url": "https://berlingske.bmcdn.dk/media/cache/resolve/image_x_large/image/84/845811/7433571-cycling-uci-usa-lemond.jpeg",
            "publication_time": "Tirsdag d. 10. juni 2014, kl. 21.23",
            "author": null,
            "related_links": [],
            "attachments": []
        }
    }
}