{
    "version": "1.0",
    "document": {
        "id": 2929,
        "title": "OVERBLIK: Fire blodige sager i Tyskland på en uge",
        "content": "København. Hele fire gange i sidste uge blev Tyskland ramme for blodige episoder. Senest sprængte en mand en bombe i byen Ansbach søndag aften. Læs her kort om sagerne fra sidste uge: * 18. juli: En 17-årig dreng angriber togpassagerer med en økse og en kniv. Fem bliver såret, heraf fire alvorligt. Det sker i byen Würzburg, der ligger i det sydlige Tyskland. * 22. juli: En 18-årig tysk-iraner skyder og dræber ni mennesker i München, inden han tilsyneladende retter våbnet mod sig selv og tager sit eget liv. Den 18-årige havde planlagt angrebet i et år og var muligvis inspireret af den norske massemorder Anders Breivik. Politiet afviser dog, at angrebet var politisk motiveret. * 24. juli: En 21-årig syrisk flygtning bliver anholdt i den sydtyske by Reutlingen, som ligger cirka 35 kilometer syd for Stuttgart, efter han med en machete har slået en tilsyneladende bekendt kvinde ihjel og såret fem andre. Politiet udelukker terror. * 24. juli: En syrisk mand, der har fået afvist sin ansøgning om asyl, detonerer en bombe ved en musikfestival i Ansbach i det sydlige Tyskland. 12 personer kommer til skade, og syreren dør selv. Manden havde tilsyneladende psykiske problemer, og det er ikke slået fast, om der var tale om et angreb. Men indenrigsministeren i Bayern mener, at det ligner et \"islamistisk selvmordsangreb\". Kilder: Reuters, dpa /ritzau/",
        "metadata": {
            "source": "https://www.berlingske.dk/internationalt/overblik-fire-blodige-sager-i-tyskland-paa-en-uge",
            "image_url": "https://berlingske.bmcdn.dk/media/cache/resolve/image_x_large/image/1/10984/14129572-police-secure-area-after-explo.jpeg",
            "publication_time": "Mandag d. 25. juli 2016, kl. 07.13",
            "author": null,
            "related_links": [],
            "attachments": []
        }
    }
}