{
    "version": "1.0",
    "document": {
        "id": 20230,
        "title": "Museumskup var ren barnemad for tyv",
        "content": "Det har måske været en lidt for nem leg for den tyv, der torsdag stjal malerier fra det franske kunstmuseum Musée d'Art Moderne i Paris for 3,7 milliarder kroner. I hvert fald viser det sig nu, at museets alarm var i stykker, da indbruddet skete. Ifølge Paris' borgmester, Bertrand Delanoë, har museets alarm været ramt af \"delvis funktionssvigt\" siden slutningen af marts. På simpel bjørnebandemanér lykkedes det tyven at komme ubemærket gennem museets tykke mure blot ved at bryde gennem et vindue. Ansatte på museet har senere fundet en baldret rude og låse, der er brudt op. Læs også:Et af de største kunsttyverier nogensindeBilledserie:Se de stjålne værker De stjålne malerier er værker af Pablo Picasso, Henri Matisse, George Braque, Amedeo Modigliani og Fernand Leger. På Statens Museum for Kunst i København vurderer man, at specielt værkerne af Picasso og Matisse har stor kunsthistorisk betydning. Læs også:Se listen over verdens dyreste malerierLæs også:Tidernes mest spektakulære kunstkup Bertrand Delanoë er dybt chokeret over tyveriet, som han kalder \"et uacceptabelt angreb på den universelle kulturarv i Paris\". - Dette ligner en operation af en professionel bande, som organiserer kriminelle, siger borgmesteren. Frankrig har oplevet et stigende antal kunsttyveriet de seneste måneder. I januar blev omkring 30 malerier - heriblandt nogle af Picasso og Henri Rousseau - stjålet fra en privat villa i Cote d'Azur. Malerierne havde tilsammen en værdi af en million euro. I juni sidste år stjal en tyv en bog fuld af Picassotegninger fra Picasso-museet i Paris. Aktuelt er tre mænd stillet for en domstol i Frankrig for tyveriet af tre Picasso-værker i 2007. Malerierne, der er vurderet til 50 millioner euro (372 millioner kroner), blev stjålet fra Picassos barnebarn Diana Widmaier-Picasso. /ritzau/AFP",
        "metadata": {
            "source": "https://www.berlingske.dk/internationalt/museumskup-var-ren-barnemad-tyv",
            "image_url": "https://berlingske.bmcdn.dk/media/cache/resolve/image_x_large/image/86/864085/2583738-lolivier-prs-de-lestaque.jpg",
            "publication_time": "Fredag d. 21. maj 2010, kl. 09.14",
            "author": null,
            "related_links": [],
            "attachments": []
        }
    }
}