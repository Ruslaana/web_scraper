{
    "version": "1.0",
    "document": {
        "id": 21759,
        "title": "Christina fik fjernet sin livmoder som 25-årig, fordi lægen »begik en fejl«. Hun blev »en smule harm«, da hun så Mette Frederiksen på tv",
        "content": "Christina Thomsen troede, hun skulle have et simpelt indgreb. Men lægerne havde fundet mere end ventet. De havde fundet en kræftsvulst, der var aggressiv, så de blev nødt til at fjerne hele livmoderen. »Så, der er ingen børn,« lød beskeden fra overlægen, da Christina vågnede fra narkosen på Herlev Hospital, husker hun. Christina er en af de ufrivilligt barnløse, som statsministeren i sin nytårstale udtrykte sympati for, og som blev lovet styrket fertilitetsbehandling. Ingen mængde af fertilitetsbehandling kan dog hjælpe Christina til at få børn, selvom hun har sunde og raske æg. Hvis hun skal have sit eget biologiske barn, kræver det sundhedsfaglig hjælp til at få taget sine egne æg ud, hvorefter de skal insemineres, og en eventuel rugemor skal have lagt æggene op. Christina Thomsen kunne formentlig – ifølge patienterstatningen – have undgået at få sin livmoder fjernet, hvis lægen havde reageret i tide.Fold sammenLæs mereFoto: Asger Ladefoged. I dag er det lovligt i Danmark at benytte en altruistisk rugemor – det vil sige en rugemor, som ikke bliver betalt for at bære barnet. Men mankan ikke få sundhedsfaglig hjælp til det, ligesom det ikke er tilladt at få hjælp til at finde en rugemor. Heller ikke gennem sit netværk. Regeringen har netop besluttetat gøre det nemmere at benytte en rugemor i udlandet. Det kan koste op mod en million kroner, og det har Christina og hendes kæreste ikke råd til. Der er altså ingen hjælp at hente for Christina, der i dag er 35 år. »Jeg drømmer så inderligt om at blive nogens mor. Men jeg må også indse, at det snart er for sent. I hvert fald for mig. Så nu drømmer jeg om, at der fremover vil være hjælp at hente for andre, som står i samme situation,« siger hun. Christina Thomsen opsøgte første gang sin læge i december 2013. Hun havde i en længere periode oplevet uregelmæssige pletblødninger, og det bekymrede hende, fortalte hun. Lægen mente dog ikke, at der var noget at være bekymret for. Det var med al sandsynlighed p-piller, der forårsagede pletblødningerne, og hun sendte således Christina hjem uden nærmere undersøgelse. Pletblødningerne fortsatte, og Christina besøgte gentagne gange sin læge. Hver gang blev hun sendt hjem med samme besked om, at hun var sund og rask. Knap et halvt år efter insisterede Christina på at blive henvist til en gynækolog. Og en uge senere bekræftede prøverne, at det var kræft. Christina Thomsen spurgte flere gange sin læge, om hun ikke ville tage en celleprøve. Men det var ikke nødvendigt, mente lægen.Fold sammenLæs mereFoto: Asger Ladefoged. Gynækologen beroligede med, at det formentlig kunne klares med et keglesnit, og at Christina stadig kunne føde børn. »Jeg var bare glad for, at jeg stadig kunne få børn. Kræften skulle jeg nok overvinde, tænkte jeg,« siger Christina Thomsen, som ikke vidste, at hun tre uger senere ville vågne på Herlev Hospital uden en livmoder. Det er ti år, siden Christina Thomsen blev ufrivilligt barnløs. Lige siden har hun håbet, at emnet kom på den politiske dagsorden, så vejen kan blive banet for, at hun kan få den hjælp, hun drømmer om. Derfor var det med blandede følelser, da hun på årets første dag så statsministerens nytårstale. Talen var stort set blottet for politik på grund af Dronningens chokmelding dagen forinden. Men én ting fremhævede statsministeren. »Ufrivillig barnløshed rammer alt for mange. Er det ikke os selv. Så er det nogle, vi kender. Der er stadig tabuer, vi skal have brudt. For hvor er det i grunden smukt, at så mange mennesker drømmer om at skabe nyt liv,« sagde Mette Frederiksen (S). Hun fortsatte: »Til jer, der sidder derude og venter på et barn. Alle jer kommende mødre og fædre. I får nu mere hjælp.«  Derefter annoncerede Mette Frederiksen, at regeringen indfører dobbelt så mange behandlingsforsøg til par i fertilitetsbehandling og gratis hjælp til barn nummer to. »Jeg er lykkelig for dem, der kæmper med barn nummer to. De fortjener at få den hjælp,« siger Christina Thomsen. »Men jeg blev også en smule harm. For det passer jo ikke, det, Mette siger. At hun vil hjælpe alle, der kæmper mod barnløshed. Den gruppe, jeg er en del af, som bliver usynliggjort, er stadig overladt til sig selv.« Christina Thomsen har afsøgt alle muligheder for at blive mor de seneste ti år. Hendes eneste mulighed for at blive biologisk mor, som det ser ud nu, er at finde en kommerciel – det vil sige en betalt – rugemor i udlandet. Kommercielt rugemoderskab er ulovligt i langt de fleste lande i verden. Også i Danmark. Alligevel kommer op mod 100 børn hvert år til Danmark som følge af de såkaldt kommercielle surrogataftaler i udlandet, og derfor har regeringen netopændret reglerne herfor. Med en ny aftale vil et bredt politisk flertal dermed sikre børnene en langt hurtigere juridisk tilknytning til deres forældre – selvom Pernille Rosenkrantz-Theil (S), der er ministeren bag aftalen, synes, det er en dårlig idé at betale en kvinde for at bære et barn. Det synes Christina Thomsen også. Der er ofte mange juridiske og etiske dilemmaer forbundet med kommercielle rugemødre. Blandt andet kan ressourcesvage kvinder risikere at blive udnyttet, ligesom bureauer af mellemmænd har mulighed for at tjene en masse penge på, at kvinder bærer andres børn. I mange år kunne Christina ikke se skyggen af børn uden at blive ked af det. Når hun skulle se sine veninder, der var gravide eller netop havde fået børn, skulle der findes et ekstra overskud frem, fortæller hun.Fold sammenLæs mereFoto: Asger Ladefoged. »Jeg vil gerne kunne se mig selv i øjnene. Det skal være et godt forløb for alle parter, og derfor ville jeg selvfølgelig foretrække, hvis det foregik under ordnede og kontrollerede forhold i Danmark,« siger Christina Thomsen, der mener, at politikerne i stedet burde rette fokus mod de altruistiske rugemødre i Danmark, somEtisk Råd anbefalede i januar 2023. Etisk Råds anbefaling lød, at det skulle være muligt for altruistiske rugemødre at få hjælp til fertilitetsbehandling på danske hospitaler. Christina Thomsen erkender, at hun – trods etiske dilemmaer – har overvejet at afsøge det internationale marked for kommercielle rugemødre, der oftest er at finde i lande som Colombia, USA og Georgien. Men hun har uanset hvad ikke råd, siger hun. Ville du bevæge dig ud på det internationale marked for rugemødre, hvis du havde en million kroner? Er det ikke at udnytte mindrebemidlede kvinder? »Der er mange overvejelser, der skal vendes og drejes først. Men hvis jeg havde en million kroner, og en kommerciel rugemor var min eneste mulighed for at blive mor, så havde jeg nok gjort det,« siger hun og uddyber: »Jeg vil allerhelst, at det foregår på dansk jord. Hvis jeg havde alle muligheder, ville jeg selvfølgelig få sundhedsfaglig hjælp og benytte en altruistisk rugemor, hvor jeg var sikker på, at hun gjorde det af andre årsager end penge.« Kunne du ikke adoptere i stedet for? »Den mulighed har jeg også undersøgt. Men vi har ganske enkelt ikke råd. Og så er der også alle mulige regler, som spænder ben. Blandt andet at jeg har haft en kræftdiagnose.« Hun tilføjer, at Danish International Adoption (DIA), der som den eneste organisation i Danmark formidler internationale adoptioner, desudenstopper med at formidle adoptioner fra udlandet til Danmark. Det betyder, at det i praksis ikke længere er muligt at adoptere fra udlandet. Nogle vil nok sige, at det ikke er en menneskeret at få børn. Mener du, at det er det? »Jeg synes i hvert fald, at jeg skal have lov til at få valget. Jeg synes ikke, det er andre, der skal fratage mig muligheden for at blive mor,« siger hun. »Lige nu er det sådan, at dem, der har pengene til det, kan få hjælp. Der synes jeg måske, at jeg, og andre som jeg, burde have mulighed for at stifte familie på lige vilkår som andre«. Christina Thomsen bor med sin kæreste i Rødovre. Hun er uddannet frisør, og han er snedker.Fold sammenLæs mereFoto: Asger Ladefoged. Christina Thomsen fik 120.000 kroner tildelt af patienterstatningen, efter hun havde fået medhold i, at hendes læge ikke havde reageret i tide. Hvis lægen havde reageret hurtigere, ville den aggressive kræftsvulst ikke have nået at vokse sig så stor, og dermed ville kræften i stedet kunne have været fjernet ved et keglesnit. »Lægen har begået en fejl. Det står sort på hvidt,« siger hun og tilføjer: »Jeg vil ikke lyde utaknemmelig. Men et stykke papir og 120.000 kroner kan ikke rigtig opveje den skade, som det har forvoldt mig.« Christina Thomsen blev allerede to uger efter, at hun havde fået fjernet sin livmoder, erklæret kræftfri. Kræften er ikke vendt tilbage, og det er hun meget lettet over. Men forløbet har ikke været uden omkostninger. Hun har ad flere omgange været sygemeldt, fordi »hun psykisk har været nedbrudt,« siger hun. »Jeg følte, at jeg mistede en del af min kvindelighed, da jeg mistede min livmoder. Jeg mistede mit selvværd. Vi er jo biologisk sat i verden for at føde børn. Så da jeg pludselig ikke kunne det, skulle jeg finde et nyt formål.« I øjeblikket overvejer hun, om hun og hendes kæreste skal blive plejeforældre. Hun har stadig et »spinkelt håb« om, at hun og andre som hende en dag kan få den rette hjælp til at blive mødre. Berlingske har tidligere skrevet omThea Skjærbæk Pedersen, der er født uden livmoder, og som efterspørger samme hjælp som Christina Thomsen. Her medgav social- og boligminister Pernille Rosenkrantz-Theil (S), at den nye politiske aftale, som et bredt flertal i Folketinget er nået til enighed om, ikke hjælper folk som Thea Skjærbæk Pedersen. »Det her er en aftale, der ikke afhjælper for eksempel Theas problem,« udtalte ministeren og tilføjede, at hun ikke har planer om at lempe reglerne på et senere tidspunkt.",
        "metadata": {
            "source": "https://www.berlingske.dk/indland/christina-fik-fjernet-sin-livmoder-som-25-aarig-fordi-laegen-begik-en-fejl",
            "image_url": "https://berlingske.bmcdn.dk/media/cache/resolve/image_x_large/image/176/1765171/24639129-.jpg",
            "publication_time": "Søndag d. 18. februar 2024, kl. 12.13",
            "author": "Sidsel Lyhne Jensen",
            "related_links": [],
            "attachments": []
        }
    }
}