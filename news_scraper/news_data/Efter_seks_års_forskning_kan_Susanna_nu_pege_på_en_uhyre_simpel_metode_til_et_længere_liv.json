{
    "version": "1.0",
    "document": {
        "id": 10585,
        "title": "Efter seks års forskning kan Susanna nu pege på en uhyre simpel metode til et længere liv",
        "content": "Det startede egentlig som en undren, mens hun tog sig af patienter på Rigshospitalet. Det store fokus lå på at medicinere, når folk først var blevet syge. Hvilket absolut var nødvendigt. Men hvorfor ikke se på, hvad der kunne gøres, så færrest muligt endte forpinte i hospitalssenge med behov for medicin? Den undren førte til et længere forskningsforløb, en ph.d. og et videnskabeligt funderet, helt firkantet svar på, hvordan de fleste mennesker kan få længere liv med mindre stress – og måske endda færre rynker. »Jeg elskede at være sygeplejerske, men mit problem var, at jeg ofte følte, at jeg kom for sent,« siger Susanna Søberg, der er ph.d. i stofskifte og stress og stifter af Soeberginstitute.com, og så har hun netop udgivet bogen »Thermalist. Kulde, varme og åndedrættet – Den livsforlængende antistress-kur«. Hun startede sit arbejdsliv på Karkirurgisk Afdeling på Rigshospitalet, hvor problemer med hjerte og kredsløb bliver behandlet. Det var et arbejde med patienter, hvor mange havde det rigtig dårligt. »Folk havde inflammation og forhøjet blodtryk. Nogle kom for at få amputeret deres ben, fordi de havde fået en blodprop, og der var gået koldbrand i benet.« Mødet med patienterne fik Susanna Søberg til at blive nysgerrig på, om hun kunne gøre en forskel, før de blev syge. »Derfor søgte jeg ind på universitetet igen. Jeg havde kun været sygeplejerske i kort tid, men det gav mig inspiration og motivation til at ville se på, hvad der kunne gøres for, at de ikke blev syge.« Susanna Søberg kastede sig overforebyggende medicin. Hun skulle først senere finde ud af, at det var vanskeligt at finde økonomisk opbakning til forskning i forebyggelse. Susanna Søberg har en oplevelse af, at det er svært at få midler til forskning i forebyggende medicin.Fold sammenLæs mereFoto: Asger Ladefoged. Men til at begynde med ville hun undersøge, om det var muligt for det enkelte menneske at gøre noget for at forebygge inflammation, nedsætte blodtrykket, modvirke overvægt og dermed også type 2-diabetes. »Samtidig støtter masser af forskning efterhånden op om, at der er en association mellem at have betændelse i kroppen og en øget risiko for depression. Så ved at forebygge fysiologisk ville man også kunne forebygge depression og andre neurologiske sygdomme.« Susanna Søberg endte med at blive tilknyttet Center for Aktiv Sundhed på Rigshospitalet, hvor hun i 2016 tog hul på arbejdet med sin ph.d. i stofskifte og stress. Bagved lå store tanker og ulmede. For Susanna Søberg ønsker sig en ændring på samfundsniveau. Et paradigmeskift – hvor usexet et ord det end måtte være. »Især efter covid har vi set, at antallet af syge mennesker stiger og stiger. Flere får depression, angst og kardiovaskulære sygdomme. Hvis vi skal have vendt den vestlige verdens kurve med mange års sygdom i et længere og længere liv, skal vi have gjort noget ved, hvad der sker, inden vi bliver syge,« siger Susanna Søberg og tilføjer: »Vi er nødt til at lære os selv, vores børn og børnebørn, hvordan man holder sig sund. Det skal vi gøre i stedet for at fokusere på, hvad vi gør, når vi først er blevet syge.« Mellemregninger er der mange af, men lad os springe frem til dét, der havde fanget Susanna Søbergs interesse: Det brune fedt. Navnet overlader ikke meget til fantasien. Men fedt er ikke bare fedt. Og fedtets farve er af afgørende betydning. Det brune fedt er – i modsætning til hvidt fedt – sundt fedt, der kan producere varme og forbrænde energi. Men da Susanna Søberg i 2016 gik i gang med at se nærmere på det, var der begrænset viden om det. »Vi vidste, at det brune fedt kan vokse, at overvægtige har mindre af det. Og hvis du aktiverer det, så bruger det fedt og sukker fra blodbanen.« Susanna Søberg læste samtlige studier om brunt fedt, og begyndte at se nogle sammenhænge. En kombination af vinterbadning, sauna og styr på åndedrættet kan give længere liv med mindre stress.Fold sammenLæs mereFoto: Asger Ladefoged. »Det så ud til, at det brune fedt øger vores stofskifte, når det bliver aktiveret. Og så tænkte jeg »yes«, for så fjerner det inflammation. Og hvis det kan fjerne inflammation, så sænker det også blodtrykket. Og hvis det sænker blodtrykket, så bliver hjerterytmen også langsommere. Og hvis vi lægger alle de ting sammen, så nedsætter det samlet set risikoen for blodpropper, hjertekarsygdomme, depression og alt andet, der har inflammation som bagvedliggende årsag.« Susanna Søberg kom frem til, at nøglen måtte være, at få aktiveret det brune fedt og få det til at vokse. Her blev et særligt studie skelsættende for hendes videre forskning. Det viste, at en række forsøgspersoner havde fået større depoter af brunt fedt ved bare i en måned at sove ved 19 grader. Dertil kom, at de havde fået en større insulinfølsomhed, som var meget positivt. »19 grader er jo ikke helt vildt koldt. Så jeg tænkte, hvad sker der, hvis man bliver endnu koldere? Eller hvad sker der, hvis man bliver varmere?« Susanna Søberg var hele vejen rundt i faglitteraturen, men hun kunne ikke finde svaret på det. Derfor satte hun sig helt konkret for at undersøge, hvad der sker, når man vinterbader eller går i sauna. Vi kan vist godt allerede nu afsløre, at det slet ikke er en skidt idé. Når kroppen i kortere tid ad gangen bliver udsat for kulde og varme, sker der noget helt ned på celleniveau. »Hvis vi kort udsætter os for stress, vækker vi cellerne igen. Det betyder, at stressproteinerne i cellerne bliver aktiveret, og de er med til at reparere cellerne og gøre dem stærkere,« siger Susanna Søberg. Kulden fra koldt vand eller varmen fra en sauna medfører det, som Susanna Søberg kalder »mikrostress«. Det er sund stress, der sker i et afgrænset tidsrum. »Der sker det samme, som hvis man går ned og træner. Det stresser kroppen, hvorefter den gør sig stærkere til næste gang, den bliver udsat for noget lignende.« Den korte svækkelse, der derefter fører til øget styrke, bliver også kaldt »hormese«. Og den er uhyre vigtig for vores sundhed. »Vi jager komfort, og vi er blevet utrolig dygtige til at skabe komfort i vores liv. Men komforten dræber os.« Susanna Søberg har tidligere skrevet bogen »Hop i havet« om vinterbadning. Den er i dag oversat til 13 sprog.Fold sammenLæs mereFoto: Asger Ladefoged. Menneskekroppen er skabt til kortvarigt at være i ekstreme temperaturforskelle og under belastning. Men i dag er der varme i gulvet, tøjet kan tåle regn og vind, og vi sidder lange dage ved skriveborde i tempererede kontorer uden at bevæge os særlig meget. Til gengæld er rigtig mange mentalt stressede. »Vi har de her stillesiddende liv, hvor stressen foregår oppe i hovedet og ikke i kroppen. Men hvis vi skal gøre noget ved den mentale stress, så skal vi ind gennem kroppen og den vej igennem påvirke hjernen,« siger Susanna Søberg. Hun kalder en tur ned i koldt vand for en »control-alt-delete-effekt«, som der er en fysiologisk forklaring på. »Når du sænker dig ned i koldt vand, er det umuligt at tænke på andet.« Hun forklarer, hvordan kroppen frigiver en potent cocktail af hormoner og signalstoffer – (meget) kort fortalt medfører det i første omgang glæde og motivation, og øget energi og fokus. På langt sigt bliver der dertil mere af det brune fedt. Og hvis du nærlæste det om det brune fedt tidligere i artiklen, så ved du, at det i høj grad er ønskeligt for dem, der ønsker at forbrænde mere fedt, blive varmere og undgå hjertekarsygdomme og depression – og i sidste ende leve længere. Susanna Søberg er blevet inviteret i Folketinget for at fortælle om sin forskning. Hun håber, det kan være med til på politisk niveau at skabe opmærksomhed om fordelene ved at forebygge.Fold sammenLæs mereFoto: Asger Ladefoged. Ligesom kulde er en mikrostresser, er varme det også. Dermed er en tur i en sauna også en måde atøge cellernes levetid, sænke inflammation i kroppen og aktivere mængden af brunt fedt – og dermed øge kalorieforbrændingen. Nå ja, og så viser forskningen også, at varmen via infrarødt lys sandsynligvis har en positiv effekt på huden ved at give huden en bedre tekstur og reducere rynker. Og meget tydede på, at en kombination af en begrænset mængde kulde og varme gav de bedste resultater. I oktober 2021 – efter seks års forskning – udkom Susanna Søbergsfagfællebedømte videnskabelige artikel, om det hun kalder kontrastterapi. Og her kommer formlen på den optimale mængde varme og kulde for at få et sundere og længere liv: 11 minutters koldt vand og 57 minutters sauna om ugen. Gerne fordelt over to-tre dage om ugen – og afslut med kulden, så kroppen bliver tvunget til at varme op naturligt. Dertil kommer åndedrættet. »Åndedrættet er nøglen til nervesystemet. Ved at få styr på åndedrættet og trække vejret gennem næsen, så kan du kontrollere, hvornår du er stresset, og hvornår du ikke er det. Det gælder selv i meget stressende situationer,« forklarer Susanna Søberg. Særligt dyppet i koldt vand og det mikrostress, det medfører, er et godt sted at træne åndedrættet. Når der er styr på det, kan det hjælpe med at give kontrol i de stressede situationer, livet ellers måtte byde på. Forskningen og dens resultater har på helt personligt niveau også haft betydning for Susanna Søberg. »I starten var jeg ikke vinterbader, men det er jeg nu. Jeg går også i sauna, og så har jeg også virkelig fået styr på mit åndedræt. Jeg kunne ikke finde en undskyldning for at lade være, for ligesom andre mennesker vil jeg også gerne holde mig sund og stærk og rask, og jeg vil gerne være et forbillede for mine børn.« Susanna Søberg var tidligere en selverklæret »frossenpind«. Det ændrede sig stille og roligt, efter hun for en håndfuld år siden selv begyndte at vinterbade og gå i sauna regelmæssigt.Fold sammenLæs mereFoto: Asger Ladefoged. Forskningen i forebyggelse ville Susanna Søberg gerne have fortsat. »Jeg har en skuffe fuld af ideer til ting, jeg kan forske i,« siger hun og tilføjer: »Det er selvfølgelig min analyse, men min oplevelse er, at det er svært at få fondsmidler til forskning i forebyggelse.« Susanna Søberg arbejder lige nu med at formidle og undervise blandt andet via sociale medier og Soeberginstitute.com i, hvordan kulde, varme og åndedræt korrekt doseret kan være en vej til at være mindre stresset og leve længere. »Thermalist. Kulde, varme og åndedrættet – den livsforlængende antistress-kur« er netop udkommet på forlaget Grønningen 1. FAKTAOpskrift på et længere livSusanna Søberg anbefaler 11 minutters kulde og 57 minutters varme om ugen. Minutterne skal gerne fordeles over to-tre dage om ugen.Hun understreger, at der er en øvre grænse for, hvor meget kulde og varme, der er godt.En til to minutter i koldt vand ad tre omgange pr. dag er udmærket, når vandet er koldt. 10-15 minutter i sauna over et par omgange lige så.Det er vigtigt at slutte af med det kolde, så kroppen selv skal varme sig op igen.Sidstnævnte er af professor og hjerneforsker, Andrew Huberman fra Stanford University, navngivet »Soeberg Principle« efter Susanna Søberg.FOLD UD Susanna Søberg anbefaler 11 minutters kulde og 57 minutters varme om ugen. Minutterne skal gerne fordeles over to-tre dage om ugen. Hun understreger, at der er en øvre grænse for, hvor meget kulde og varme, der er godt. En til to minutter i koldt vand ad tre omgange pr. dag er udmærket, når vandet er koldt. 10-15 minutter i sauna over et par omgange lige så. Det er vigtigt at slutte af med det kolde, så kroppen selv skal varme sig op igen. Sidstnævnte er af professor og hjerneforsker, Andrew Huberman fra Stanford University, navngivet »Soeberg Principle« efter Susanna Søberg.",
        "metadata": {
            "source": "https://www.berlingske.dk/boeger/efter-seks-aars-forskning-kan-susanna-nu-pege-paa-en-uhyre-simpel-metode",
            "image_url": "https://berlingske.bmcdn.dk/media/cache/resolve/image_x_large/image/165/1651955/24360901-.jpg",
            "publication_time": "Lørdag d. 04. marts 2023, kl. 13.02",
            "author": "Christina Hilstrøm",
            "related_links": [],
            "attachments": []
        }
    }
}