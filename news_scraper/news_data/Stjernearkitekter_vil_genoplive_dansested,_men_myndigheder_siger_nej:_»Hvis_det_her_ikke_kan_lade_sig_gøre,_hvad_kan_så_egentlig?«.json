{
    "version": "1.0",
    "document": {
        "id": 8028,
        "title": "Stjernearkitekter vil genoplive dansested, men myndigheder siger nej: »Hvis det her ikke kan lade sig gøre, hvad kan så egentlig?«",
        "content": "Hvis man nævner ordet »Sommerlyst« for Ærøs beboere, vil de uden tvivl kunne fortælle spandevis af historier om stedet. Det har været samlingssted for øens unge, har huset kunstnere som Kim Larsen, Shu-bi-dua og Bamses Venner, og her har mange mødt deres udkårne. Da stjernearkitekterne Louis Becker og Dorte Mandrup cyklede forbi for to år siden, kunne de ikke undgå at bemærke stedets charme. Coronapandemien havde tvunget dem til at finde glæden ved en sommer i det danske. »Der er noget med Ærø – vi blev helt forelskede. Da vi cyklede forbi Sommerlyst, blev vi betaget af stedet og historien,« siger Louis Becker smilende og spejder ud over omgivelserne. Sommerlyst ligger i udkanten af Marstal, Ærøs største by, med lidt over 2.000 indbyggere og blev indviet som dansested tilbage i 1896. Det har gennem årene huset grundlovsfester, foreningsarrangementer, fugleskydning, private fester og bryllupper og ikke mindst danseaftener. Men det sluttede i 1984, og seks år efter blev stedet købt og omdannet til rideskole. Det blev enden på en epoke på knap et århundrede. Efterfølgende har to andre ejere forsøgt at genoplive stedet, efter at rideskolen lukkede efter 15 år – men uden held. I starten af 80erne sang Kim Larsen iført korte bukser og seler for den varme sal, som var så stopfyldt, at folk var nødsaget til at stå på bordene.Fold sammenLæs mereFoto: Marstal Søfartsmuseum. Da stedet igen blev sat til salg i efteråret 2020, blev arkitektparret enige om, at nu skulle det være. Louis Becker er partner hos Henning Larsen, mens Dorte Mandrup ejer sin egen tegnestue, og de kender i den grad til det med at designe bygninger. De kunne se det hele for sig. De gamle facader skulle huse et eksklusivt sommerhotel med omkring 12 værelser. De hvidmalede ydermure skulle renses, så de oprindelige, røde mure kom til syne igen. Den tunge betonveranda, der pryder indgangspartiet, skulle skiftes ud med et lignende af træ, som det engang har set ud. De gik straks i gang med at planlægge, hvad der skulle ske. De er i fuld sving med at skifte dør- og vinduespartier ud med nogle, der minder mere om de originale med sprossede partier. Og når man træder ind af hoveddøren, vil man træde ind i den nye lounge og reception. Der skal være to nye pejse, som folk kan samle sig omkring i de kolde vinterdage. Et moderne køkken skal servere mad for de logerende og besøgende gæster, mens en parkeringsplads vil blive anlagt op mod vejen, så gæster kan komme gående ned til hotellets 858 kvadratmeter. Der vil også blive holdt aktiviteter for ærøboerne og besøgende – ting som restaurant, søndagsbrunch og eftermiddagste, folkekøkken, små koncerter, danseaftener og foredrag var oppe at vende. Men vigtigst af alt, så vil de kaste kærlighed og penge i at redde Sommerlyst og stedets tidligere kvaliteter. Louis Becker og Dorte Mandrup er gået i gang med renoveringen.Fold sammenLæs mereFoto: Mathias Eis. Fortidens Sommerlyst skulle bringes ind i fremtiden. Louis Becker og Dorte Mandrup skrev under på købsaftalen og gik i gang med planlægningen – og en renovering har været mere end tiltrængt. »Da vi overtog det, havde vi ikke set stedet indefra. Men det var lige så faldefærdigt, som vi havde regnet med. Jeg kan huske, at den lokale mægler rystede på hovedet over, at vi købte det – sådan nogle tovlige københavnere.« Da stedet i sin tid var rideskole, blev gulvet revet op, og der var ikke meget tilbage til at holde den store sal oppe. »Ingeniøren blev meget fast i blikket. Det kunne ligeså godt være faldet sammen.« Straks gik de i gang med det formelle. Først skulle der gives dispensation til projektet. Miljøstyrelsen skulle tage stilling til, om der kunne gives dispensation til det fredede skovområde, som ligger i forlængelse af bygningen. Det kunne der godt. Derudover skulle Kystdirektoratet give tilladelse til en ændring i benyttelsen, fordi stedet siden 1990 har været registreret som bolig i BBR-registret, da det blev omdannet til rideskole. Og fordi det ligger 136 meter fra kysten – indenfor kystbeskyttelseslinjen på 300 meter. I februar kom svaret fra Kystdirektoratet. Sort på hvidt stod det klart: Afslag. De fik ikke tilladelse til at ændre driften fra bolig til erhverv, og derfor kan de ikke drive hotel. Begrundelsen er, at da stedet har været anført som bolig, vil en ændring medføre en øget belastning for kysten. »Vi synes, at afgørelsen er pisseirriterende og mærkelig, og frustrerende er det også. Argumentet er, at det har været bolig, men der er ikke ét barn på øen, der ikke har lært at ride herude,« siger Louis Becker. Få dage inden afslaget kom, havde Ærøs borgmester, Peter Hansted (S), sendt et støttebrev til Louis Becker og Dorte Mandrup. Han skrev, at hele Ærø bakker op om deres planer, og han glæder sig til at se, hvad de får udrettet. Derudover skrev han, at hvis han kunne være behjælpelig med noget, så skulle de endelig sige til. »Det er ikke til at have med at gøre, det er efter min mening en omgang skrankepaveri,« siger borgmesteren om afvisningen. For ham betyder det meget for et sted som Ærø, når sådanne tiltag bliver afvist. »Jeg kan stadig blive lidt rasende over det, fordi så bliver det tungt at være udkantsområde. Ærø er inde i en fantastisk udvikling, og der er folk som Dorthe og Louis, som gerne vil investere.« Begrundelsen fra Kystdirektoratet er, at udgangspunktet er en forbudsbestemmelse, når en sag skal vurderes. »Det vil sige, at når man søger, så skal man forvente at få et afslag. Udgangspunktet er, at man ikke må noget som helst,« siger Hans Erik Cutoi-Toft, områdechef for Kystzoneforvaltning. Konceptet med en strandbeskyttelseslinje har været gældende siden 1937 og har til formål at sikre de danske kyster. Særligt var det store hoteller, der gjorde, at beslutningen blev taget i sin tid. »Det er en diskussion, der har været i mange år, men der er en vis berøringsangst. Vi vil jo nødigt se vores kyster blive plastret til,« siger borgmester Peter Hansted. Det er ikke en vurdering af, om noget er en god eller dårlig idé, da Kystdirektoratet ikke er sat i verden for at tage højde for kulturen og det menneskelige. Det kan dog være, at naturen er blevet ændret så meget, at det alligevel kan lade sig gøre – hvis stedet for eksempel ligger ved en havn. »Men vi kigger alligevel på det, fordi det er ikke sådan, at vi bare spytter afslag ud for sjov. Så vi kigger på sagerne og ser, om man kan justere noget, så det alligevel kan lade sig gøre.« I sager, der omhandler ændret anvendelse, bliver der givet meget få dispensationer. At Sommerlyst engang har været brugt til lignende forhold, tæller ikke med i vurderingen. »Tilstandsændring skal ses i forhold til, hvad der er nu, og ikke hvad der har været engang,« siger Hans Erik Cutoi-Toft. Derudover kan der i nogle tilfælde gives dispensation, hvis det vurderes, at det vil komme mange til gavn. »Jo flere noget kommer til glæde og gavn, jo tungere vejer det, men det gør enkeltstående hensyn til en enkelt adresse ikke,« siger Hans Erik Cutoi-Toft. Derudover begrunder Kystdirektoratet afgørelsen med, at det kan danne præcedens for lignende sager. »Det er rigtig, rigtig godt, at man holder fast i, at man ikke kan gøre hvad som helst. Men jeg synes ikke, at det kan skabe præcedens, fordi man kan nok tælle på én hånd, hvor mange lignende steder, der findes i landet,« siger Louis Becker. Men Kystdirektoratet vurderer det ikke ud fra den slags tilfælde, men ser på det i en bredere forstand. »Det, man ikke kan tælle på én hånd, er de beboelser, der ligger indenfor strandbeskyttelseslinjen, som man kan omdanne,« siger Hans Erik Cutio-Toft og uddyber: »Jeg anerkender, at der ikke er ret mange lignende tilfælde – og slet ikke på Ærø. Men når man kigger på det ganske land, så er der flere nedlagte landbrugsejendom, der kunne omdannes.« Da parret skrev ud i lokale Facebook-grupper for at høre, om folk lå inde med nogle billeder af stedet, havde de regnet med at få et par stykker. I stedet fik de tilsendt hundredevis af billeder og spandevis af positive beskeder.Fold sammenLæs mereFoto: Mathias Eis. Rune Hyllested er advokat, partner og direktør hos STORM Advokatfirma. Han repræsenterer Louis Becker og Dorte Mandrup og har indsendt en klage over afgørelsen til Kystdirektoratet, som han har fået afslag på. Nu har han indgivet en klage til Miljø- og Fødevareklagenævnet, som de håber vil ændre afgørelsen. Han mener, at der er flere mangler i Kystdirektoratets afgørelse. »Projektet kan ikke sidestilles med et landbrug eller andet, det er at strække præcedensvirkningen for langt. Når vi taler præcedens, så skal det være noget, som er relativt sammenligneligt, hvor én situation ikke kan bæres over i en anden.« Han mener, at der i virkeligheden måske slet ikke skal gives dispensation, fordi der ikke er tale om en ændret anvendelse. »Der er ikke en ændret anvendelse eller ændret naturpåvirkning, og det er sagens kerne. Der har først været et tryk, der har været meget sammenligneligt, og rideskole belaster mere.« I 2016 indførte den daværende VLAK-regering i samarbejde med Socialdemokraterne, Dansk Folkeparti og De Konservative planen »Et Danmark i bedre balance«, som blandt andet skulle sikre nye initiativer for turisme samt udviklingsmuligheder med fortsat bevarelse af kyst og strand. »Der skrev man nemlig, at man gerne vil sikre vækst, beskæftigelse og bosætning, og det kan man godt kigge på i den her konkrete sag. Hvad er det egentlig, lovgiverne gerne vil have, og er det egentlig det, der skinner igennem i afgørelsen,« siger Rune Hyllested. Det mener han ikke, det er. »Det virker, som om man bare søger det her nej, fordi man er vant til at sige nej til det hele.« Rune Hyllested mener, at når Kystdirektoratet har mulighed for at dispensere, så burde det også gøre brug af muligheden. »Ellers kunne man ligeså godt lade være med at have en dispensationsmulighed. Det er svært at finde sager, der er mere egnede til at give en dispensation.« Enhver ærøbo med ungdomsminder derfra lyser op, når Sommerlyst bliver nævnt. Bare tanken giver dem lys i øjnene og et smil på læberne. »Vi er bare arkitekter, som synes, det kunne være fantastisk at bevare den kulturarv, og så rammer vi en vanvittig bureaukratisk mur, som er svær at forstå. Man må jo sige, når noget er rimeligt, og når noget ikke er rimeligt. Det er jo den linje, vi gerne vil diskutere,« siger Louis Becker. De har begge beskæftiget sig med store projekter i ind- og udland. Det tæller steder som New York, Sydney og Grønland. »Det her er bare noget helt andet. For os handler det om arkitekturen og muligheden for at vække noget til live, som har været været engang. Det handler ikke om Dorte og jeg, det handler om det her sted.« Da de købte Sommerlyst, kunne de godt se, at stedet var opgjort som bolig. Mere specifikt var det opgjort som et enfamiliehus på 189 kvadratmeter, en garage på 89 kvadratmeter og hele fire udhuse på henholdsvis 23, 33, 51 og 177 kvadratmeter. »Vi var godt klar over risikoen, men vi forventede, at der vil være en rimelighed et sted,« siger Louis Becker. Peter Hansted udtrykker det samme: »Jeg havde slet ikke fantasi til, at de ville få et nej,« siger borgmesteren. Men på trods af bump på vejen, slår Louis Becker fast: »Vi har ikke fortrudt, vi havde nok gjort det alligevel.« Louis Becker har tegnet en række bygninger i ind- og udland. Men for Dorte Mandrup og ham er Sommerlyst noget for sig selv.Fold sammenLæs mereFoto: Mathias Eis. Indtil videre har parret kun mødt positiv opbakning fra lokalbefolkningen. »De jubler bare, de kan se fornuften i det, når Dorthe og Louis kommer og kaster penge i det og vil skabe arbejdspladser,« siger borgmester Peter Hansted. For parret har det også været essentielt at mødes med de lokale og høre, hvad de tænker, ligesom det har været vigtigt at prioritere Ærø. »Ærø fylder meget i vores hensyntagen. Det er os, der kommer på besøg, så vi må prøve at finde melodien i det,« siger Louis Becker. Planen er også, at der stadig skal være mulighed for at bruge grunden på samme måde som tidligere. »De, der bor i nærheden, var meget nysgerrige på, om vi vil spærre adgangen til stranden, fordi de er gået ned til stranden den vej – selvfølgelig vil vi ikke det, hvorfor skulle vi være dem, der jordede det,« siger Louis Becker. Og hvor ærøboerne i længere tid har opgivet Sommerlyst, så er optimisten til at spore nu. »De har et slogan herovre, som jeg har hørt mange gange: 'Argh, det blir' aldrig til noe'. Men nu kommer de forbi og siger: ‘hvad skete der?’« siger Louis Becker. Han peger på, at Sommerlyst kun har ligget så længe og er blevet til en ruin, fordi det er voldsomt svært at starte noget i udkantsområderne. »Den kulturarv, som vi er helt vildt opmærksom på i alle andre sammenhænge, er man ude og udviske nu, fordi det ligger ikke i Aarhus eller København,« siger han og fortsætter: »Så bliver det til, at ude på landet skal de være fattige og holde deres kæft, og egnsudvikling er noget, vi skriver om i aviserne, men i byerne sker det hele.« En gruppe folketingspolitikere har besøgt stedet i februar. En af dem var Erling Bonnesen (V), som har været imponeret over projektet. Han er medlem af Udvalget for Landdistrikter og Øer. »Det er et godt eksempel på, at gode, lokale ildsjæle tager et godt initiativ, som de efter min opfattelse skal have tilladelse til,« siger han. Derfor har han indsendt en række spørgsmål til daværende indenrigs- og boligminister, Kaare Dybvad (S). »Det er en god aktivitet, som kan være med til at styrke turismeaktiviteterne. Indtil nu har jeg mødt positiv velvilje på det, og derfor har jeg en tro på, at det vil lykkes at få sagen igennem på den ene eller anden måde,« siger Erling Bonnesen. En mulig løsning er at ændre planloven, så reglerne bliver mere tilgivende. »Men jeg er ikke stødt ind i en minister, der siger ‘Peter, det gør vi da bare’, de ser lidt kvarte ud i hovedet,« siger Peter Hansted. Fra Erling Bonnesen lyder forslaget, at Ærø skal lægge godt mærke til et initiativ, som den daværende VLAK-regering indførte. »Da vi havde blå regering, igangsatte vi en pulje med ti forsøgsprojekter, som den nuværende regering videreførte,« siger han. Der blev fordelt ti lodder, som gav dispensation til diverse byggeprojekter, hvor nogle af dem stadig ligger ubrugte hen. Derfor kan de ubenyttede tilladelser blive søgt på ny. »Der har jeg opfordret til, at Ærø kommune med borgmesteren i spidsen får søgt. Jeg håber, regeringen vil give tilladelse på det grundlag.« Folketinget har netop afsluttet planlovsforhandlinger i denne uge. Også her har Erling Bonnesen bragt eksemplet med Sommerlyst op. »Jeg har en forventning om, at ministeren og regeringen ser positivt på det her, fordi det skal bare godkendes – jo før, jo bedre.« Af de nye planlovsforhandlinger fremgår det, at de vil genudbyde de lodder, som ikke er blevet benyttet, og tilføje flere, så der i alt kan uddeles tre til syv lodder. »Med den netop indgåede planaftale, har vi i forligskredsen aftalt at genudbyde de forsøgstilladelser fra 2015, der ikke udnyttes. I den forbindelse vil Ærø Kommune, på lige fod med andre interesserede kommuner, kunne søge om en forsøgstilladelse til for eksempel et projekt med et hotel ved Marstal,« skriver boligminister Christian Rabjerg Madsen (S) i en e-mail. Ejerne har også mulighed for at udleje stedet som sommerhus 43 uger om året. »Selvom det sikkert havde givet en bedre indtjening, så har vi ikke lyst til det. Og naturbelastningen bliver nok den samme,« siger Louis Becker. Alternativt kan de selv bruge det som privat bolig. »Vi havde aldrig fået den kæmpe lokale opbakning, hvis vi havde sagt ‘vi vil gerne lave et kæmpesommerhus til os selv’,« siger Louis Becker, da han står på øverste etage og peger ned ad trapperne. »I kan også se, hvor stort huset er. Forestil jer, at Dorte og jeg skulle sidde to mennesker i den store stue og kigge ud over vandet, det kan godt blive en lille smule mærkeligt,« siger han og griner. Nu har renoveringen stået på i et år. Dorte Mandrup og Louis Becker er gået forsigtigt frem. »Det handler om at afstemme, hvor meget man tør gå i gang med. Ellers havde vi været meget længere,« siger Louis Becker. Efter planen skulle Sommerlyst åbne for de første gæster til næste år. »Vores forhåbning er stadig at få det godkendt på et tidspunkt, og hvis de ikke drøvtygger den for hårdt, kan vi nok nå det i 2024.« Sommerlyst ligger for tæt på kysten og i et Natura 2000-område, som er betegnelsen for beskyttede naturområder i EU.Fold sammenLæs mereFoto: Mathias Eis. Louis Becker mener, at selvom der er mange hensyn at tage, så bliver det svært for steder som Ærø, når beslutninger som denne bliver truffet langt væk. »Både Dorthe og jeg har det meget dobbelt med det her, fordi det er godt, at der er myndigheder, der beskytter vores natur,« siger han og fortsætter: »Men i det her tilfælde er det et paradoks, at man gerne vil udvikle udkantsområder i Danmark, og når man så går i gang med et projekt som det her, får man nej af mange andre årsager.« Han peger på, at Sommerlyst vil skabe minimum to til fire fuldtidsstillinger i henholdsvis vinter- og sommerhalvåret. »Har det slet ingen betydning, at herude, hvor der ikke er så mange job, er der nye job i det her?« spørger Louis Becker undrende. For dem handler det ikke om at indlede en krig med Kystdirektoratet. »Måske er missionen i stedet at sige, at hvis det her ikke kan lade sig gøre, hvad kan så lade sig gøre?«",
        "metadata": {
            "source": "https://www.berlingske.dk/ejendomme/stjernearkitekter-vil-genoplive-dansested-men-myndigheder-siger-nej-hvis",
            "image_url": "https://berlingske.bmcdn.dk/media/cache/resolve/image_x_large/image/156/1560491/24124489-sommerlyst-p-r.jpg",
            "publication_time": "Søndag d. 19. juni 2022, kl. 20.45",
            "author": "Nina Schaumann",
            "related_links": [],
            "attachments": []
        }
    }
}