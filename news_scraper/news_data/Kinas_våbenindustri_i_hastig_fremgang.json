{
    "version": "1.0",
    "document": {
        "id": 5998,
        "title": "Kinas våbenindustri i hastig fremgang",
        "content": "Højdepunktet ved årets flyshow i Zhuhai varede et minut, og fik bilalarmerne på den nærliggende parkeringsplads til at bimle. To lavtflyvende kinesiske kampfly drønede hen over tilskuerne, foretog et par manøvrer, og så var de væk. Flyene var af typen J-20, der har været omgærdet af hemmelighedskræmmeri og rygtedannelse i årevis. De er Kinas første bud på en generation af fly med indbygget stealth-teknologi designet til at gøre dem mindre synlige på fjendens radar og hidtil har de været holdt skjult for offentligheden.  Efter sigende skulle J-20-modellen minde om det amerikanske kampfly af typen F-22 Raptor fremstillet af Lockheed Martin Corp. Men hvorvidt kineserne har halet ind på amerikanernes teknologiske stealth-forspring, gav den korte overflyvning ikke et klart svar på. Flyene blev efter opvisningen sendt direkte i hangaren og var derfor ikke at finde i udstillingsområdet. I stedet kunne de besøgende bl.a. nærstudere en ny kinesisk kampdrone bevæbnet med 24 missiler samt et nyt transportfly. Zhuhai Air Show bliver afholdt hvert andet år i den sydkinesiske by og er blevet noget af et tilløbsstykke for flyentusiaster, branchefolk og selvfølgelig potentielle købere.  Siden den første messe åbnede i 1996, er der sket ikke så lidt med det militære vareudbud. Kina har i mellemtiden investeret enorme beløb på at opbygge en hjemlig våbenindustri, hvilket de seneste år har ført til en stadig stigende interesse fra udlandet. Ifølge Stockholm International Peace Research Institute, der monitorerer våbensalg på verdensplan, steg den kinesiske våbeneksport med 143% fra 2011 til 2015. På globalt plan er Kina nu den tredjestørste eksportør kun overgået af Rusland og USA. Traditionelt har lande som Pakistan og Myanmar købt kinesiske våben, men i dag kommer ordrerne fra en væsentligt større gruppe af lande. Samme dag som flymessen i Zhuhai åbnede, besøgte Malaysias præsident Beijing, hvor han satte sin underskrift på en aftale om køb af fire kinesiske skibe til den malaysiske kystvagt. Tidligere på året bestilte Thailand både kampvogne og ubåde fra Kina, mens også Filippinerne, der ellers i årtier har været USAs nærmeste allierede i Sydøstasien, overvejer at se mod Kina.  Udover at være en voksende indtægtskilde, er eksporten set med kinesiske øjne også værdifuld på anden vis. Kina har ikke været i krig i årtier. Og selv om kinesiske soldater er med blandt FNs fredsbevarende styrker, bliver kinesiske våben ikke for alvor testet i den sammenhæng. Det er derimod tilfældet, når Kina for eksempel sælger våbenteknologi til krigs-og konfliktramte lande i Mellemøsten.",
        "metadata": {
            "source": "https://www.berlingske.dk/internationalt/kinas-vaabenindustri-i-hastig-fremgang",
            "image_url": "https://berlingske.bmcdn.dk/media/cache/resolve/image_x_large/image/3/38078/15325847-china.jpg",
            "publication_time": "Fredag d. 04. november 2016, kl. 07.00",
            "author": "Lasse Karner",
            "related_links": [],
            "attachments": []
        }
    }
}