{
    "version": "1.0",
    "document": {
        "id": 15026,
        "title": "Sjælden kartoffelsygdom kan være spredt",
        "content": "Det tilfælde af svampesygdommen kartoffelbrok, som man fandt på en mark nær Ikast i september, kan have bredt sig. Det oplyser NaturErhvervstyrelsen, der ser på sagen med stor alvor, da der er tale om første fund af kartoffelbrok i Danmark i 33 år. »Vi står med et udbrud af kartoffelbrok, som tydeligvis ikke er opstået i år, og vi ser på sagen med største alvor. Når vi samtidig ved, at den midtjyske avler allerede havde leveret en femtedel af årets avl til fabrikken, inden styrelsen blev alarmeret, så må vi konkludere, at der er en vis risiko for, at eventuel smitte kan være blevet spredt,« siger Kristine Riskær, enhedschef i NaturErhvervstyrelsen, i en pressemeddelelse.  Hun giver branchen en opsang på baggrund af sagen: »Vi kommer til at tage nogle seriøse drøftelser med erhvervet omkring godt landmandsskab inden for kartoffelavl. Situationen kalder på ansvarlighed hele vejen rundt, og det handler blandt andet om avlernes udskiftning, egenkontrol og et ordentligt sædskifte,« siger Kristine Riskær.  NaturErhvervstyrelsen vil i den kommende tid lave yderligere undersøgelser på marker med smitterisiko samt tage konkret stilling til den fremtidige avl på marker, hvor der er konstateret brok. Resultatet af undersøgelserne vil blive afgørende for de mere langsigtede konsekvenser, fortæller enhedschefen. Det nuværende fund handler udelukkende om kartofler, der forvandles til kartoffelmel. Svampesygdommen er ikke skadelig for mennesker.",
        "metadata": {
            "source": "https://www.berlingske.dk/samfund/sjaelden-kartoffelsygdom-kan-vaere-spredt",
            "image_url": "https://berlingske.bmcdn.dk/media/cache/resolve/image_x_large/image/79/791785/7739026-gst-hos-nanna-kartoffel-mand.jpg",
            "publication_time": "Mandag d. 06. oktober 2014, kl. 12.24",
            "author": null,
            "related_links": [],
            "attachments": []
        }
    }
}