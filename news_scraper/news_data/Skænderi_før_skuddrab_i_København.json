{
    "version": "1.0",
    "document": {
        "id": 19374,
        "title": "Skænderi før skuddrab i København",
        "content": "Der var et højlydt skænderi forud for drabet på en 19-årig mand i Folehaven i Valby i København tidligt søndag morgen. Politiet har endnu ikke frigivet identiteten på den dræbte mand. Han var af anden etnisk herkomst og i forvejen kendt af politiet. Han døde af to skud i brystet. Manden deltog i en privat fest på adressen Folehaven 35, da de to mænd trængte ind i opgangen tidligt søndag morgen. Gadedøren var ellers låst. - Vi ved ikke, om de er smuttet ind sammen med andre, der måske har været ude at ryge, eller om de har mast sig med ind eller noget tredje, siger efterforskningsleder Tommy Keil fra Københavns Politi. Den 19-årige kom tilsyneladende samtidigt ud i opgangen fra festen på anden sal. Der udspandt sig et højlydt skænderi mellem den 19-årige og de to indtrængende, hvorefter den unge mand blev beskudt nedefra, oplyser vicepolitiinspektøren. - Han blev ramt af mindst to skud i kroppen, siger Tommy Keil. Straks efter drabet forsvandt de to gerningsmænd. Andre festdeltagere har fortalt, at de løb til højre fra opgangen og ned mod Gl. Køge Landevej. Dødeligt såret søgte den 19-årige ind i lejligheden, hvor han faldt om. Da lægen kom til, var manden død. - Vi har bragt seks-syv vidner ind til afhøring. Det besværliggøres af, at det var tidligt på morgenen, og at vidnerne var mere eller mindre berusede, siger efterforskningsleder Tommy Keil. /ritzau/",
        "metadata": {
            "source": "https://www.berlingske.dk/samfund/skaenderi-foer-skuddrab-i-koebenhavn",
            "image_url": "https://berlingske.bmcdn.dk/media/cache/resolve/image_x_large/image/75/753751/3962542-valby-drab.jpg",
            "publication_time": "Søndag d. 03. april 2011, kl. 16.51",
            "author": null,
            "related_links": [],
            "attachments": []
        }
    }
}