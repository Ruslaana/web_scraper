{
    "version": "1.0",
    "document": {
        "id": 20250,
        "title": "Jørgen Poulsen digtede sig til helt",
        "content": "Historien om den danske journalists glorværdige redning af en amputeret vietnamesisk dreng under Vietnam-krigen var løgn. Altsammen. Kogt sammen af en digterjournalist, der opfandt talrige dramatiske detaljer og gjorde sig selv til helten i en historie som en anden havde æren for. Digterjournalisten var den daværende unge reporter, Jørgen Poulsen, senere DR-journalist, generalsekretær for Røde Kors og senest folketingsmedlem for Det Radikale Venstre, og historien om den falske historie fortælles af manden, der i den virkelige verden sørgede for den vietnamesiske dreng, nemlig piloten Axel V. Duch. I en ny erindingsbog på forlaget Radius, »Flyver - en pilots erindringer« fortæller den nu 79-årige eventyrlystne pilot om sit møde med Jørgen Poulsen i Vietnam i 1969. Den unge Poulsen var i Vietnam blandt andet for at forsøge at finde drengen Xe, der havde mistet en arm under et Viet Cong-angreb, og som en lægefamilie i Danmark havde haft i pleje. Poulsen medbragte et foto af drengen og navnet på hans landsby. Axel V. Duch, der var ansat som pilot hos Air Vietnam og ejede en motorcykel, tilbød at hjælpe Poulsen til landsbyen 60 kilometer nordøst for Saigon. Først sagde Poulsen nej, men efter nogen tid mente han alligevel, at en udflugt kunne blive til en god historie. Axel Duch og Poulsen fandt landsbyen og drengen. Derpå sluttede Poulsens andel af historien, mens Axel Duch sørgede for tilladelserne til, at drengen måtte komme til Danmark. Axel Duch hentede drengen og fulgte ham til Danmark og tilbage til landsbyen i Vietnam et år senere. Efterfølgende hjalp Duch til med adoptionen, og sørgede under dramatiske omstændigheder for, at drengen igen kom til Danmark, hvor han i dag lever som voksen mand. Efter vel udført gerning skrev Duch et referat som Jørgen Poulsen ville bruge i forbindelse med en artikel. Sammen med referatet fik Jørgen Poulsen Duchs filmruller. Stor var Duchs forbavselse, da han nogen senere så artikler i BT og bladet Samvirke, skrevet af Jørgen Poulsen med ham selv i hovedrollen og tilført en lang række opdigtede dramatiske tildragelser. »Han huskede alt, selv ting der ikke var sket. Hans foretagsomhed, gåpåmod og digteriske evner var imponerende. Han opdigter et helikopterangreb på den første tur til drengens landsby, opdigter en kuglesværm over deres hoveder, bjæffende automatgeværer, lysbomber, brune afsvedne områder med tusindvis af kratere fra tonsvis af bomber, forladte landsbyer der nu kun er en samling murbrokker og ruiner, der ikke findes. »Så må vi stoppe, da 12 lavtflyvende kæmpefly sprøjter kemikalier ud over junglen. Der var overhovedet ingen jungle, kun det åbne, uberørte land«, beretter Axel Duch. Heller ikke artiklens frit opfundne præst, der ved nøjagtig hvor den amputerede dreng befinder sig og kan vise et askebæger med et Danmarkskort i bunden fandtes i den virkelige verden. Jørgen Poulsen medgiver overfor Berlingske Tidende, at forløbet omkring adoptionen af den vietnamesiske dreng foregik som beskrevet af Axel Duch. Men det var ikke Jørgen Poulsen, der opdigtede en historie med sig selv i hovedrollen. Ansvaret lå hos en kvindelig journalist på det daværende Søndags BT, som tog fejl og troede, at Axel Duchs referat var skrevet af Jørgen Poulsen. »Det var en helt idiotisk ting. Hun forbyttede os«, siger Jørgen Poulsen. Søndags BTs sammenskrivning af historien så han først, da den var blevet trykt. »Jeg ved ikke om det blev rettet, de var meget uvillige til det«, tilføjer han. Historien om blandt andet den unge Poulsens digteriske frihed under Vietnam-krigen har tidligere været beskrevet af blandt andre journalisten Jesper Strudsholm i portrætbogen »Storyteller« i 1997, men ifølge forlaget Radius slet ikke i samme detaljere grad som i Axel Duchs erindringer.",
        "metadata": {
            "source": "https://www.berlingske.dk/samfund/joergen-poulsen-digtede-sig-til-helt",
            "image_url": "https://berlingske.bmcdn.dk/media/cache/resolve/image_x_large/image/86/866121/2562295-jrgen-poulsen.jpg",
            "publication_time": "Fredag d. 14. maj 2010, kl. 15.15",
            "author": "Christian Brøndum",
            "related_links": [],
            "attachments": []
        }
    }
}