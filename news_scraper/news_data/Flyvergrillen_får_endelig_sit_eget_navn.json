{
    "version": "1.0",
    "document": {
        "id": 3948,
        "title": "Flyvergrillen får endelig sit eget navn",
        "content": "Den navnkundige Flyvergrillen ved lufthavnen i Kastrup har efter et slagsmål med en tysk netpirat sikret sig retten til at kunne bruge sit eget navn på nettet. Flyvergrillen, som for enden af Amager Landevej er udsigtspunkt for det særligt interesserede flyspottere, har med hjælp fra Klagenævnet for Domænenavne fået fat i netadressen flyvergrillen.dk. Den havde en tysk netpirat fra München købt i januar 2012 for at sælge den videre, men den bliver nu snarest overført til Flyvergrillen, der i forvejen ejer adressen flyver-grillen.dk (med bindestreg), hvor både billeder af begejstrede flyentusiaster og menukortet til de sultne sjæle kan besøges. Klagenævnet for Domænenavne, der har dommer Kaspar Linkis fra Østre Landsret som formand, har frataget det tyske selskab Atop Capital i München retten til flyvergrillen.dk (uden bindestreg), som straks skal overføres til Flyvergrillen. Man må nemlig ikke lukrere på andres virksomheds- og produktnavne, sådan som netpirater gør. De opkøber netadresser med virksomheds- og produktnavne eller stavemåde, der ligner utroligt meget, og forsøger så at sælge dem til højstbydende. Atop Capital havde sat flyvergrillen.dk til salt til 1.088 dollars (7.600 kroner). Det koster 45 kroner om året at købe rettigheden til en bestemt internetadresse - også kaldet domænenavn. Derefter betaler man hos en internetudbyder for, at netadressen faktisk tages i brug. Mange vælger dog at købe netadresserne uden at bruge dem for at forhindre, at andre slår kløerne i dem. Klagenævnet afgjorde i 2016 i alt 133 stridigheder om netadresser. Flyvergrillen begyndte som et flytbart ishus i 1972 men blev i 1980erne udvidet. Den ligger, så man fra første parket kan se alle starter og landinger i Københavns Lufthavn.",
        "metadata": {
            "source": "https://www.berlingske.dk/virksomheder/flyvergrillen-faar-endelig-sit-eget-navn",
            "image_url": "https://berlingske.bmcdn.dk/media/cache/resolve/image_x_large/image/5/53205/16442913-aok.jpg",
            "publication_time": "Torsdag d. 23. februar 2017, kl. 11.50",
            "author": "Thomas Breinstrup",
            "related_links": [],
            "attachments": []
        }
    }
}