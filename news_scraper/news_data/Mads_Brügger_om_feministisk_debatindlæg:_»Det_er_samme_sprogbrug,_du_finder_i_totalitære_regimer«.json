{
    "version": "1.0",
    "document": {
        "id": 8320,
        "title": "Mads Brügger om feministisk debatindlæg: »Det er samme sprogbrug, du finder i totalitære regimer«",
        "content": "»Og så vender vi tilbage til Mads Brügger. Hvad er det, der virkelig provokerer ham?« Oprindelig kom spørgsmålet fra professor Peter Lauritsen islutningen af Berlingskes interviewmed ham om et feministisk opgør med en mandsdomineret kultur, og de tilråb hans 14-årige datter lægger øre til. Så spørgsmålet ikke bare flyver i vinden, har Berlingske interviewet Mads Brügger, som på Twitter har sammenlignet Peter Lauritsens udtalelser i et debatindlæg med Pol Pot, Hitler og Stalin. Du sammenligner Peter Lauritsen med Pol Pot, Hitler og Stalin, fordi han mener, at radikal feminisme er svar på eksempelvis problemer med mænd, der råber efter teenagepiger, der bare går på gaden. Kan du uddybe den sammenligning? »Jeg kritiserer hans totalitære tankegang, hvor målet helliger midlet. Det skriver han jo dybest set. Han skriver i Politiken, at »en radikal feminisme vil ganske givet efterlade sig et slæbespor af sårede mænd, men sådan må det være«. Det er jo det samme som at sige, at man ikke kan lave en omelet uden at slå æg i stykker. Han skriver også »at samfundsordenen skal vakle«, og han skriver, at »nogle af de grundlæggende strukturer skal rives op ved roden«. Det gør ham i mine øjne til en fanatiker. Det er samme sprogbrug, du finder i totalitære regimer som Mussolinis Italien, Pol Pots Cambodja eller Stalins Rusland. Altså ideen om, at der skal chokterapi til, før vi kan nå frem til det Utopia, som vi allesammen er interesserede i.«  At arbejde med kollaterale ofre i forsøget på at realisere et utopisk samfund er klassisk Pol Pot. Eller Stalin. Eller Hitler. Klasssisk målet helliger midlet. Det eneste jeg er krænket over er at så skør en person som dig kan blive professor i dagens Danmark. God søndag! Som jeg læser det, hentyder han med »sårede mænd« til mænd, der bliver vrede over, at han bruger feminismen eller kalder noget for radikal feminisme. »Han uddyber jo ikke, om disse mænd er fysisk eller følelsesmæssigt sårede. Altså, er de blevet traumatiseret eller blot stødt lidt på manchetterne? Hvad går det her ud på, hvor sårede skal de blive?« Peter Lauritsen skriver på Twitter, at det ikke har noget med Pol Pot at gøre, men at »pointen er, at når man nævner ligestilling og feminisme, mødes man altid af et kor af krænkede mænd. Men det skal man ikke lade sig stoppe af«. Til det har du svaret, »at arbejde med kollaterale ofre i forsøget på at realisere et utopisk samfund er klassisk Pol Pot. Eller Stalin. Eller Hitler«. »Det er det også. Altså den ligger jo lige for. Pol Pot har jo sagt, at hvis man vil græsset til livs, skal man trække det op med rode. Peter Lauritsen skriver at »nogle af de grundlæggende strukturer skal trækkes op ved rode«. Hvad betyder det, at trække noget op ved roden? Hvad betyder det, at samfundsordenen skal vakle?« »Det er ret rabiat feminisme. Det synes jeg er vildt. Han sidder jo i Radikale Venstres bestyrelse. Det er jo et sprogbrug, som man ville finde på de ekstreme politiske yderfløje. At det lige pludselig dukker op en tilfældig weekend i Politiken, uden at folk rigtig tager notits af det, det synes jeg er ret vildt.« »På et tidspunkt, da jeg arbejdede i Danmarks Radio, var der en skytteforening nede i kælderen. Et af medlemmerne havde identificeret den diskurs, der gjorde det muligt for ham at give udtryk for en trang til at skyde andre mennesker. Han havde fundet ud af, at vi allesammen kan blive enige om, at vi ikke kan lide racister. Så han gik og sagde, »jeg hader racister, de skal bare skydes«. På samme måde kan man sige, at man ikke kan have noget imod det feministiske projekt, at mænd og kvinder skal ligestilles. Når det drejer sig om det emnefelt, som meget få debattører har mod til at bevæge sig ind på, er der mindre tilbøjelighed til at spørge feminister om, hvad det dog er, de siger.« Man kunne jo så spørge, hvor mange mennesker feminister har slået ihjel sammenlignet med Pol Pot, Hitler og Stalin? »Haha. Jamen i talende stund kan det selvfølgelig slet ikke sammenlignes. Jeg siger bare, at det er jo det samme sprogbrug.« »Jeg synes bare, man skal råbe vagt i gevær, når folk taler på den måde. Når Peter Lauritzen siger »at det skal trække et slæbespor af sårede mænd efter sig«, er det så den sædvanlige trope med, at de krænkede mænd er vi ligeglade med? Eller er det mere bogstaveligt sårede mænd, de snakker om?« Peter Lauritsens debatindlægs omdrejningspunkt er, at mænd råber efter hans 14-årige datter, når hun går på gaden. Og det er Mads Brügger også enig i, er utilladelig opførsel: »Selvfølgelig kan man kun tage afstand fra mænd, dercat caller(seksualiserende tilråb,red.) kvinder på gaden. Det siger sig selv. Fædre såvel som mødre skal lære deres drengebørn, at det skal de ikke gøre. Det siger også sig selv.« Og dog. Fordi man må man leve med, at verden er et ubehageligt sted, hvor både mænd og kvinder ikke kan regne med at kunne være i fred: »Virkeligheden er jo et farligt sted. Man kan blive krænket, fornærmet, såret og snydt, når man færdes ude i virkeligheden. Virkeligheden er ikke et kæmpesafe space. Alle mennesker, der færdes ude i virkeligheden, vil på et tidspunkt opleve noget, der sårer dem eller gør dem kede af det. Det er et grundvilkår ved at være menneske. Man skal passe meget på med at slutte fra sin egen virkelighed og sine egne opfattelser, til hvordan hele samfundet skal indrettes.« Taler du om Peter Lauritsen eller dig selv nu? »Alle skal passe på. Men i talende stund er det ham, jeg taler om og til.«  Eller som Pol Pot sagde det: “Hellere dræbe en uskyldig end skån en fjende.”  Professor: »En radikal feminisme vil ganske givet efterlade sig et slæbespor af sårede mænd, men sådan må det være«https://t.co/7UpWVrDZ8t Men kan du se, hvad nogle feminister mener, når de siger, at det er mænd med magt, der bliver provokeret af… »Altså, det er ikke fordi, det her er noget, der holder mig vågen om natten. Det skal vi lige have på plads.« Ok, men Peter Lauritsen spørger i interviewet med Berlingske, hvad det er, der provokerer dig ved feminismen, og at han ikke forstår, at nogen »tænder fuldstændig af«, når man tager diskussionen op. »Altså det er jo ham, der tænder fuldstændig af. Han har jo skrevet det her indlæg i en rus. Jeg tror uforvarende, han har skrevet for vredt. Det, jeg reagerer på, er hans sprogbrug. At han træder i karakter som en fanatiker.« »Alle former for fanatisme bør og skal man lægge afstand til. Som Helmut Schmidt (vesttysk kansler 1974-82,red.) sagde: »Hvis man har visioner, skal man søge læge«. Det citat synes jeg Peter Lauritzen skal tænke over. Hvis man vil have, at samfundsordenen skal vakle, og nogle af samfundets strukturer skal trækkes op ved rode, så er man ude på et overdrev.« »Jeg er sådan set bare etreality check, der siger, at det, han skriver, er meget ekstremt. Jeg siger ikke, at feminister er massemordere. Jeg kunne aldrig finde på at sammenligne feminismen som projekt med Stalin og Pol Pot. Det er meget vigtigt for mig at sige, at det ikke er mit ærinde.« »Jeg synes bare, at det sprogbrug, han bruger, og det Utopia, han længes mod, det lyder som noget, man kunne finde hos Pol Pot. Det er det, jeg advarer om. Jeg ville faktisk forvente, at allehånde feminister ville sige til Peter Lauritzen: »Tak for indlægget, men det er simpelthen for ekstremt, det du er ude i der.« Men det er der jo mærkeligt nok ikke nogen der gør.« Kan en samfundsomvæltning da ikke ske uden vold? »Der findes meget få eksempler på samfund, hvis orden vakler, og hvis strukturer er blevet trukket op ved rode, uden der er blevet udøvet vold. Det plejer gerne at gå hånd i hånd.«",
        "metadata": {
            "source": "https://www.berlingske.dk/kultur/mads-brugger-om-feministisk-debatindlaeg-det-er-samme-sprogbrug-du-finder-i",
            "image_url": "https://berlingske.bmcdn.dk/media/cache/resolve/image_x_large/image/132/1325872/23501656-mads-brgger.jpg",
            "publication_time": "Søndag d. 23. august 2020, kl. 21.15",
            "author": "Joachim Talbro Paulsen",
            "related_links": [],
            "attachments": []
        }
    }
}