{
    "version": "1.0",
    "document": {
        "id": 10076,
        "title": "Dansk topchef forlader international brillegigant",
        "content": "Den danske topchef for brillegiganten Rodenstock forlader om få uger sin post. 1. februar overtager Marcus Desimoni chefstolen i München efter Anders Hedegaard, som i tre år har beklædt den øverste post i virksomheden, som producerer medicinsk udstyr, brilleglas og brillestel. Den dengang 57-årige Anders Hedegaard kom i januar 2019 til Rodenstock fra posten som administrerende direktør for den danske høreapparatvirksomhed GN Resound. Han kom til GN-koncernen, som også står bag Jabra-mærket med hovedtelefoner og ørepropper, i august 2014 fra medicinalselskabet Bavarian Nordic, hvor han siden 2007 havde været administrerende direktør. Marcus Desimoni er i dag Rodenstocks koncernfinansdirektør og har været det siden 2020. Ifølge en meddelelse fra Rodenstock fortsætter Anders Hedegaard som medlem af brillegigantens rådgivende komité og vil ydermere fungere som deltidskonsulent fremover. »Det har været en stor glæde at arbejde for Rodenstock og omforme virksomheden til det sundhedsteknologiske selskab, som den er i dag. Rodenstock har en meget klar strategi for de kommende år, og jeg er glad for, at jeg fortsat vil kunne støtte selskabet,« siger den civilingeniøruddannede Anders Hedegaard i en kommentar. Rodenstock er grundlagt i 1877 og har hovedkontor i den sydtyske storby München. Selskabet har omkring 5.100 ansatte og arbejder i flere end 85 lande. Produktionen foregår på 14 fabrikker i 13 lande. I 2021 købte kapitalfonden Apax Fonds det tyske selskab. Rodenstock forventer at ansætte en ny koncernfinansdirektør i løbet af 1. kvartal 2023.",
        "metadata": {
            "source": "https://www.berlingske.dk/virksomheder/dansk-topchef-forlader-international-brillegigant",
            "image_url": "https://berlingske.bmcdn.dk/media/cache/resolve/image_x_large/image/163/1637021/24320777-pix-anders-hedegaard.jpg",
            "publication_time": "Onsdag d. 18. januar 2023, kl. 12.25",
            "author": "Thomas Breinstrup",
            "related_links": [],
            "attachments": []
        }
    }
}