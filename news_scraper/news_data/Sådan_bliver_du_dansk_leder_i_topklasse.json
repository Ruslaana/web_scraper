{
    "version": "1.0",
    "document": {
        "id": 10289,
        "title": "Sådan bliver du dansk leder i topklasse",
        "content": "I det daglige ser du ikke behovet for at rose dine medarbejdere – »de ved jo godt, når det går godt«. I det daglige prioriterer du højt at være til rådighed for medarbejderne. Halvsur smiley til det første udsagn. Glad smiley til det sidste. Sådan lyder et af budskaberne i fem nye dogmer for god dansk ledelse. Det er DI Rådgiverne og Managementrådgiverne, der sammen med en bred vifte af topchefer fra både det offentlige og private har sat sig ned for at finde ud af, hvad der er god dansk ledelse.  Hovedformålet har været at udstikke nogle rammer for, hvad der er god dansk ledelse. Derudover skal arbejdet med dogmerne gerne vise, at der reelt ikke er den store ­forskel på at drive ledelse i det private og i det offentlige. »Verdensklasseledere er afgørende for, at både den offentlige og private sektor kan udvikle sig i den fart og med den innovationskraft, som er nødvendig for at sikre en effektiv offentlig sektor og et konkurrence­dygtigt erhvervsliv. Vi har brug for større erfaringsudveksling og videndeling på tværs af den offentlige og private sektor,« siger branchedirektør for DI Rådgiverne ­Henriette Søltoft.  »Dogmerne for dansk ledelse rummer en ambition om at få ledere til hyppigere at skifte mellem det offentlige og private ved at sætte spot på ligheder frem for forskelle ­mellem ledelse i det offentlige og private,« siger hun. De fem dogmer er som udgangspunkt lavet, så de er så enkle som muligt. Et af dem hedder »Vi forventer ordentlighed og bringer os selv i spil«. Et andet hedder »Vi delegerer og træffer transparente beslutninger«. Efter hvert punkt er beskrevet nogle konkrete situationer, hvor man henholdsvis gør det med besvær, hvor man gør det godt, og hvor man gør det fremragende. FAKTA5 dogmer om dansk ledelseDI Videnrådgiverne har sammen med en række topchefer fra det offentlige udviklet fem dogmer for god dansk ledelse.Vi forventer ordentlighed og bringer os selv i spil.Vi delegerer og træffer trans­parente beslutninger.Vi tænker helhedsorienteret med afsæt i kunden.Vi skaber værdi og et højere formål.Vi udfordrer status quo og skaber en innovationskultur.Hvert dogme er fulgt op af en række punkter for, hvornår man gør det med besvær, hvornår man gør det godt, og hvornår man gør det fremragende. Punkterne gælder både i det daglige og på langt sigt.FOLD UD DI Videnrådgiverne har sammen med en række topchefer fra det offentlige udviklet fem dogmer for god dansk ledelse. Vi forventer ordentlighed og bringer os selv i spil. Vi delegerer og træffer trans­parente beslutninger. Vi tænker helhedsorienteret med afsæt i kunden. Vi skaber værdi og et højere formål. Vi udfordrer status quo og skaber en innovationskultur. Hvert dogme er fulgt op af en række punkter for, hvornår man gør det med besvær, hvornår man gør det godt, og hvornår man gør det fremragende. Punkterne gælder både i det daglige og på langt sigt. Arbejdet med dogmerne har stået på et stykke tid, og betegnelsen dogmer er ikke tilfældig. Den er inspireret af dogmebrødrenes film som »Festen« og »Idioterne«, der fejrede stor succes i biografer for over 20 år siden. »Vi er dybt inspireret af det, man har lavet med dogmeregler for film og nordisk mad. Det har været med til at differentiere, hvad der er dansk. Dogmer er princippet om, at man ved enkle regler kan finde en kerne og dyrke danske styrkepositioner,« lød det fra Henriette Søltoft, da hun første gang ­præsenterede ideen om dogmerne for ledelse i Berlingske Business. Arbejdsmiljøchef hos organisationen Lederne Lars Andersen mener, at initiativet med dogmerne er godt. Lederne har mange tusinde af lederne i dansk erhvervsliv som medlemmer. »Min umiddelbare tanke er, at det er en god idé. Vi er en hund efter god ledelse, og det er et godt initiativ at finde ud af, hvad god ledelse er. Det er et værktøj i forhold til den enkelte leder. Hvordan er mine egne evner og kompetencer, og hvad skal jeg sætte fokus på i fremtiden? Det er nogle af de spørgsmål, man kan bruge dogmerne til,« siger Lars Andersen, der dog også har et enkelt forbehold.  »Man skal være opmærksom på betegnelsen dogmer. Inden for filmområdet var ­dogmer helt faste regler og snævre bånd. Det skal man passe på, når det gælder ledelse. Hvis du kan dem, er du en god leder, men hvis du ikke kan dem, er du en dårlig leder. Den indgangsvinkel duer ikke, når man arbejder med ledelse,« siger Lars Andersen. Han fremhæver, at ledelsesopgaven på nogle områder er meget forskellig afhængigt af, om man sidder som topchef eller som mellemleder. »Hvis du sidder i et lederjob, er det én ting, hvad du selv indeholder. Men der er også noget, som hedder rammer for ledelse. Der er mange, som sidder i et job som leder, hvor de også har nogle ledere over sig. Det skal der også fokuseres på,« siger Lars Andersen fra Lederne. ",
        "metadata": {
            "source": "https://www.berlingske.dk/karriere/saadan-bliver-du-dansk-leder-i-topklasse",
            "image_url": "https://berlingske.bmcdn.dk/media/cache/resolve/image_x_large/image/11/112706/14000097-leder.jpg",
            "publication_time": "Onsdag d. 13. juli 2016, kl. 07.55",
            "author": "Frederik M. Juel",
            "related_links": [],
            "attachments": []
        }
    }
}