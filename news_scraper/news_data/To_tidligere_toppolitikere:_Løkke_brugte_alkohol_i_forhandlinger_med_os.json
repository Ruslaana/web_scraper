{
    "version": "1.0",
    "document": {
        "id": 117,
        "title": "To tidligere toppolitikere: Løkke brugte alkohol i forhandlinger med os",
        "content": "Programmets vært, Jarl Friis-Mikkelsen, var egentlig på vej til at forlade Lars Løkke Rasmussens kontor på Christiansborg. På falderebet forsøgte den garvede entertainer og interviewer sig dog med et drilsk afsluttende spørgsmål til den daværende statsminister. Med et smil på læben spurgte han således Løkke, hvor mon han kunne få sig en »fadbamse på vej ud« af Folketinget. For dem, der i 2017 så Jarl Friis-Mikkelsens nu hedengangne portrætserie»Min store dag«, var svaret fra den daværende Venstre-formand måske en smule overraskende. »Det aner jeg simpelthen ikke,« erklærede Løkke smilende og føjede så til: »Der er ingen, der tror på det, men jeg drikker næsten aldrig øl.« Siden den såkaldtebilagssag i 00ernehar den nuværende udenrigsminister modvilligt slæbt rundt på et ry som én, der godt kunne lide den humlede drik, og historier om Løkke og alkohol generelt har flere gange siden set dagens lys. Nu sker det igen. I en ny bog – »Politiske promiller – beretninger om alkohol i magtens centrum« – har journalist og kandidat i statskundskab Jacob Pedersen interviewet en række nuværende og tidligere toppolitikere om alkoholkulturen på Slotsholmen. Og som forfatteren beretter i bogen, er Løkke »den nutidige politiker, som går igen flest steder« i de interview, han har gennemført i sit arbejde forud for udgivelsen. Det er tilfældet, selvom Løkke ikke selv har ønsket at bidrage til bogen eller forholde sig til de historier, der bringes til torvs. Til gengæld hævder to tidligere toppolitikere i bogen, at Løkke har brugt alkohol aktivt i forhandlinger med dem. Dansk Folkepartis tidligere formand Kristian Thulesen Dahl fortæller, at han aldrig tog bilen til Marienborg, når han skulle mødes med Løkke i statsministerboligen. Han havde således en forventning om, at han ikke selv kunne køre derfra igen, forklarer han: »Jeg vil ikke gå så langt som at sige, at det var en bevidst strategi fra ham, men det var en kultur. Der var ingen tvivl om, at uanset om jeg kom til frokost eller til aften, ville der typisk være alkohol på bordet. Og det ville simpelthen gøre, at jeg ville være nervøs for, om jeg var i stand til forsvarligt at køre hjem.« I bogen spørger forfatteren, om alkoholen også var på bordet til konkrete politiske forhandlinger. »Når jeg skulle på Marienborg, handlede det kun om politik. Jeg har aldrig været på Marienborg med Løkke, hvor det ikke var i en politisk kontekst,« svarer Thulesen Dahl. Den tidligere DF-formand bliver også spurgt, om han synes, det ligefrem var for meget, at han måtte indrette sin transportform efter Løkke. »Ja, det var det, det var for meget,« siger han. Lars Løkke Rasmussen og Kristian Thulesen Dahl får sig en snak under Folketingets åbningsdebat i 2018.Fold sammenLæs mereFoto: Asger Ladefoged. Den anden tidligere toppolitiker er Simon Emil Ammitzbøll-Bille, der alleredei bogen »Insider« fra i fjorhævdede, at Løkke havde en bagtanke ved under regeringsforhandlingerne i 2015 at skænke velvilligt op i Liberal Alliance-forhandlernes vinglas. »På den måde er det et trick, at Løkke kan sørge for, at vi hurtigere mister koncentrationen og overblikket, hvis vi indtager samme mængde,« siger Simon Emil Ammitzbøll-Bille nu også i Jacob Pedersens bog. »Så ja, jeg vil sige, at han bruger alkohol som middel, men han bruger også meget, at han ikke på samme måde som os andre dødelige bliver træt om aftenen, også efter man har fået et glas vin eller to.« I bogen forklarer Simon Emil Ammitzbøll-Bille, at han og Anders Samuelsen lagde en plan: »Når der var middage for de blå oppositionspartier, blev det for Anders og mig også nogle gange til: Hej, jeg er det festlige element i aften, og så holder du dig tilbage. Så kan partiet både levere festivitas, men også vide, hvad der egentlig foregår.«Fold sammenLæs mereFoto: Linda Kastrup. Simon Emil Ammitzbøll-Bille er blot én blandt flere tidligere toppolitikere, som i Jacob Pedersens bog fremhæver, at Løkke synes at besidde en vis stamina. Tidligere justitsminister Nick Hækkerup – i dag direktør for Bryggeriforeningen – siger, at Løkke »åbenbart (har,red.) en meget, meget stor alkoholtolerance.« Tidligere folketingsmedlem for De Konservative Naser Khader erklærer, at hvis der er to, der »virkelig kan holde til meget og bare drikke, drikke og drikke og være frisk dagen efter, er det Lars og Inger Støjberg«. Den mangeårige Venstre-politiker Søren Pind bliver i bogen spurgt, hvorvidt Løkke ligefrem kan beskrives som »alkoholhungrende«. »Det er også en side af Lars,« siger Søren Pind og uddyber: »Min oplevelse er, at han modsat andre i mange af livets forhold har en enorm stamina og enorm appetit. Og jeg ser ikke den appetit, som han har for det ene, adskille sig fra appetitten for det andet. Han har bare en generel livsappetit, det er min oplevelse.« I bogen leverer Søren Pind flere historier fra sin og Lars Løkke Rasmussens fælles fortid. Her ses de to sammen med den tidligere K-profil Brian Mikkelsen i Folketingssalen.Fold sammenLæs mereFoto: Thomas Lekfeldt. Lars Løkke Rasmussen har som beskrevet ikke ønsket at medvirke i bogen. Han har ligeledes afstået fra at kommentere artiklen her. I forbindelse med Simon Emil Ammitzbøll-Billes føromtalte erindringsbog efterspurgte Berlingske dengang en kommentar fra Løkke. I en e-mail skrev han: »Jeg konstaterer, at bogen er et udtryk for Simon Emil Ammitzbøll-Billes egne erindringer fra blandt andet lukkede møder.« »Jeg husker det anderledes,«tilføjede han. FAKTABag om bogenJacob Pedersens bog består af interview med i alt 16 primært tidligere Christiansborg-politikere, der alle sætter ord på, hvilken betydning alkohol har eller har haft i toppen af dansk politik.De interviewede politikere er:Karl HjortnæsBertel HaarderMogens LykketoftPia KjærsgaardHenriette KjærClaus Hjort FrederiksenNick HækkerupNaser KhaderCarsten HansenSøren PindKristian Pihl LorentzenPernille SkipperSimon Emil Ammitzbøll-BilleKim ChristiansenKristian Thulesen DahlPernille VermundJacob Pedersen (f. 1995), har en kandidat i statskundskab fra Københavns Universitet og har skrevet om både dansk og international politik for blandt andre Altinget, Weekendavisen, Politiken og Kristeligt Dagblad.FOLD UD Jacob Pedersens bog består af interview med i alt 16 primært tidligere Christiansborg-politikere, der alle sætter ord på, hvilken betydning alkohol har eller har haft i toppen af dansk politik. De interviewede politikere er: Jacob Pedersen (f. 1995), har en kandidat i statskundskab fra Københavns Universitet og har skrevet om både dansk og international politik for blandt andre Altinget, Weekendavisen, Politiken og Kristeligt Dagblad.",
        "metadata": {
            "source": "https://www.berlingske.dk/politik/to-tidligere-toppolitikere-loekke-brugte-alkohol-i-forhandlinger-med-os",
            "image_url": "https://berlingske.bmcdn.dk/media/cache/resolve/image_x_large/image/178/1787099/24686074-udenrigsminister-lars-lkke-rasmussen-p-officielt.jpg",
            "publication_time": "Lørdag d. 20. april 2024, kl. 17.23",
            "author": "Thomas Søgaard Rohde",
            "related_links": [],
            "attachments": []
        }
    }
}