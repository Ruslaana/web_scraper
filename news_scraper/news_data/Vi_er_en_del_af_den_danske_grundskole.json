{
    "version": "1.0",
    "document": {
        "id": 17907,
        "title": "Vi er en del af den danske grundskole",
        "content": "Hun argumenterer med, at nogle folkeskoler ville få flere penge til rådighed, hvis de var private. Problemet er, at Anne Vangs præmis er forkert. Hun tager udgangspunkt i, at alle landets kommuner har den samme udgiftsmodel for folkeskoler som Københavns Kommune. Det er langtfra virkeligheden! Og mon alle landets kommuner vil lægge sig fladt ned for en børne- og ungeborgmesters frustration over sin egen folkeskole og indrette sig præcis, som hun foreslår? Næppe. Angrebet på frie grundskoler har to formål. Det ene er at finde finansieringen til den to-lærer-ordning, hun har stillet i udsigt, men ikke har fundet midler til. Det andet er at gøre de frie grundskoler så dyre, at de fleste forældre ikke har råd til at vælge denne skoleform. Se, dét er asocialt. Anne Vangs embedsmænd har i juni regnet på den befolkningstilvækst, København skal ruste sig til de kommende ti år. Der skal findes plads til yderligere 11.500 skolesøgende børn, hvilket vil kræve 29 klassespor mere. Det indgår i kalkulationerne, at 2.900 af disse børn vil finde vej til de frie grundskoler. Hvordan vil Anne Vang rumme alle disse elever i den københavnske folkeskole samtidig med, at hun gerne ser endnu flere vende tilbage fra de frie grundskoler i samme periode? Det ligner et sammenbrud af den københavnske folkeskole. Se de frie grundskoler som en del af løsningen. Vi fortsætter gerne den konstruktive dialog, vi allerede har med skoleaktører i Københavns Kommune. Anne Vang må meget gerne bidrage. At en københavnsk folkeskole ville få 8,8 mio. kr. mere at holde skole for, hvis den var fri grundskole, er et regnestykke behæftet med både fejl, mangler og forkerte forudsætninger, og vi stiller gerne med dokumentationen herfor. Folkeskolen er fritaget for moms modsat de frie grundskoler. Elevudgiften i regnestykket er langt under officielle nøgletal. Folkeskolen har ikke anlægsudgifter på skoleniveau modsat de frie grundskoler. Folkeskolen er fritaget for ejendomsskat modsat de frie grundskoler. Af Københavns Kommunes budget fremgår det desuden, at der er afsat 900 mio. kr. til renoveringer og nybyggeri af folkeskolen. Hvor figurerer disse midler i regnestykket? Og nu til det værste. Anne Vang indregner forældrebetalingen på de frie grundskoler i hele regnestykket og foreslår disse penge inddraget i beregningen af den nye fordeling mellem folkeskoler og frie grundskoler. Hvordan kan man tage frivillige forældrebidrag og putte dem i kommunens lomme? I øvrigt er tallet forkert. Med påvisningen af disse unøjagtigheder er det svært at have tillid til Anne Vangs regnestykke, der er hele grundlaget for den argumentation, hun spænder for sin politiske agenda. Og i øvrigt. Finansieringen af de frie grundskoler er et statsligt og ikke kommunalt anliggende. Så, hold fokus på folkeskolen, Anne Vang, og sæt alt ind på at styrke den uden at ødelægge et supplement, du hverken økonomisk eller værdimæssigt har råd til at undvære.",
        "metadata": {
            "source": "https://www.berlingske.dk/kommentatorer/vi-er-en-del-af-den-danske-grundskole",
            "image_url": "https://berlingske.bmcdn.dk/media/cache/resolve/image_x_large/image/59/598688/5708395-ebbe-lilliendal-og-kurt-ernst.jpg",
            "publication_time": "Lørdag d. 13. oktober 2012, kl. 22.30",
            "author": null,
            "related_links": [],
            "attachments": []
        }
    }
}