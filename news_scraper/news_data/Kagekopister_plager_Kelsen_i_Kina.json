{
    "version": "1.0",
    "document": {
        "id": 16254,
        "title": "Kagekopister plager Kelsen i Kina",
        "content": "Udsigterne er langt lysere for Kelsen efter selskabet for alvor er brudt igennem på det kinesiske marked. Men der er masser af udfordringer i det store land, hvor især de mange kopister volder kvaler for den danske virksomhed. »Det er en udfordring, som vi tager meget alvorligt. Vi kigger på, hvordan vi kan tackle det, men det kinesiske retssystem kan være lidt vanskeligt at have med at gøre i denne sammenhæng,« siger adm. direktør Brian Rønsholdt, der indtil videre ikke har planer om at gå rettens vej. Især det indonesiske mærke Danisa er et problem for Kelsen. Indoneserne pryder deres kagedåse med både kongekrone og Dannebrog og pakker dem ind i rødt gavebånd. »Der findes forskellige typer af kopister. Der er nogen, som går meget tæt på, og der er dem, der laver en kopi af selve konceptet, og det at komme fra Danmark. Der er nogen, som har lykkes med at overbevise mange kinesiske forbrugere om, at det er den ægte vare,« siger Brian Rønsholdt. »Dem som bider os mest i haserne er fra Indonesien. De har registreret et selskab i Danmark, som bare er et tomt selskab,« siger Brian Rønsholdt. Danisa skriver, at selskabets produkter er importerede, og forbrugerne kan misforstå det som om, kagerne kommer fra Danmark, selv om Danisas kager bliver fremstillet i Indonesien. Danisa får også hjælp fra en kinesisk-indonesisk frihandelsaftale, der blandt andet betyder, at indoneserne modsat Kelsen er friholdt fra at betale importafgift. Det er især i det syd- og østlige Kina, den danske kagekoncern har slået sit navn fast. Her har også flere mindre kinesiske småkageproducenter forsøgt at efterligne Kelsens produkter. Kelsens mest kendte brand i Kina er Kjeldsen, mens den danske virksomhed i USA er mest kendt under navnet Royal Dansk. Indtil 2011 var Bisca også en del af Kelsen. Men her blev Bisca med brands som Karen Volf og Bisca Digestive solgt til norske Scandza.",
        "metadata": {
            "source": "https://www.berlingske.dk/oekonomi/kagekopister-plager-kelsen-i-kina",
            "image_url": "https://berlingske.bmcdn.dk/media/cache/resolve/image_x_large/image/37/371141/6406869-11buskjeldsensjpg.jpeg",
            "publication_time": "Fredag d. 10. maj 2013, kl. 22.30",
            "author": "Lasse Friis",
            "related_links": [],
            "attachments": []
        }
    }
}