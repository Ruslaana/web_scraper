{
    "version": "1.0",
    "document": {
        "id": 14902,
        "title": "Skisportssted i Trysil i Norge rammes af to laviner",
        "content": "To laviner blev mandag formiddag udløst i området Bygderkanken ved Trysil i Norge. Det rapporterer NRK, der er den norske pendant til DR. I første omgang ville politiet ikke udelukke, at personer var revet med af skredet. Men efter en gennemsøgning af området er der ikke fundet nogen. Og personer, der befandt sig i området, er der gjort rede for. Det lykkedes tilsyneladende en person at redde sig ud af snemasserne på egen hånd. Derfor er eftersøgningen stoppet. Trysil er et af Norges største skisportssteder. Politiet oplyste, at alt tilgængeligt mandskab var kaldt ind for at deltage i eftersøgningen mandag formiddag. Politiet fik meldingen om den første lavine klokken 10.11. /ritzau/",
        "metadata": {
            "source": "https://www.berlingske.dk/internationalt/skisportssted-i-trysil-i-norge-rammes-af-to-laviner",
            "image_url": "https://berlingske.bmcdn.dk/media/cache/resolve/image_x_large_vertical/image/163/1636228/24318595-skiskole.jpg",
            "publication_time": "Mandag d. 16. januar 2023, kl. 11.41",
            "author": null,
            "related_links": [],
            "attachments": []
        }
    }
}