{
    "version": "1.0",
    "document": {
        "id": 7364,
        "title": "Telenor får ny butiksdirektør",
        "content": "Danmarks næststørste teleselskab, norskejede Telenor, skifter direktør for sine 67 butikker. 37-årige Thomas Krogh Skou afløser Claus Skovfoged, som efter otte år i Telenor har fået job uden for telebranchen. Thomas Krogh Skou overtager ansvaret for de 500 medarbejdere i Telenors egne 67 butikker samt i 18 Bilka-varehuse. Thomas Krogh Skou kom til det daværende Sonofon i 2004  og blev chef for Sonofons erhvervsbutikker. Siden blev han distrikts- og efterfølgende kædechef for mange af Telenors butikker. I 2012 blev han afdelingschef i Telenors kundeservice i Aalborg, inden han i 2015 som underdirektør overtog Telenors callcenter samt telemarketing og partnersalg. Telenor rundede ved udgangen af september to millioner mobilkunder og har desuden 81.000 fastnetkunder og 164.000 internetkunder. Telenor købte i juni 2000 GN Store Nord ud af mobilselskabet Sonofon og overtog i 2003 hele Sonofon. I maj 2005 blev også internetleverandøren Cybercity købt, og de tog begge i juni 2009 koncernens navn. Telenor i Danmark ejer også lavprisselskaberne Bibob og CBB, som 22. februar bliver slået sammen under CBB-navnet, samt TV-udbyderen Canal Digital. ",
        "metadata": {
            "source": "https://www.berlingske.dk/virksomheder/telenor-faar-ny-butiksdirektoer",
            "image_url": "https://berlingske.bmcdn.dk/media/cache/resolve/image_x_large/image/6/66393/12272068-pix-butikker.jpg",
            "publication_time": "Tirsdag d. 09. februar 2016, kl. 08.25",
            "author": "Thomas Breinstrup",
            "related_links": [],
            "attachments": []
        }
    }
}