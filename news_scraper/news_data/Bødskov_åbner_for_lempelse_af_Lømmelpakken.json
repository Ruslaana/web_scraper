{
    "version": "1.0",
    "document": {
        "id": 18625,
        "title": "Bødskov åbner for lempelse af Lømmelpakken",
        "content": "De ulovlige masseanholdelser under klimatopmødet har fået De Radikale og Enhedslisten på banen med krav om at lempe den omstridte Lømmelpakke, som blandt andet giver politiet mulighed for at tilbageholde demonstranter, inden demonstranterne har brudt loven. Og onsdag kom justitsminister Morten Bødskov (S) de to partier et skridt i møde, da han i Folketingssalen åbnede for at ændre Lømmelpakken fra 2009. - Det er rigtigt, at den såkaldte Lømmelpakke er noget af det, vi vil overveje at gøre noget ved, sagde han i et svar til Dansk Folkepartis retsordfører Peter Skaarup.  I sidste uge fastslog Østre Landsret, at politiets masseanholdelser af fredelige demonstranter under klimatopmødet COP15 i 2009 var ulovlige og endda i strid med menneskerettighederne. På baggrund af Ø og Rs krav om lempelser forlangte Peter Skaarup derfor et klart svar fra regeringen om Lømmelpakkens fremtid: - Når nu Det Radikale Venstre og Enhedslisten siger, at der skal ske ændringer i Lømmelpakken. Hvad mener regeringen så om det? spurgte han. Morten Bødskov svarede blandt andet, at han ikke ville forholde sig til Østre Landsrets dom, men at det står helt klart, at politiet skal have både ordentlige og tilstrækkelige muligheder for at opfylde sine mål. Morten Bødskov afviste ved samme lejlighed at ændre den såkaldte politilov fra 2004. - Politiet skal have muligheder for at gribe ind i demonstrationer, og min vurdering er, at politiloven på den ene side forebygger uroligheder og på den anden side sikrer borgernes retssikkerhed, sagde han. Politiloven giver politiet mulighed for at frihedsberøve folk, »der giver anledning til fare for forstyrrelse af den offentlige orden samt fare for enkeltpersoners og den offentlige sikkerhed« i op til seks timer, hvor Lømmelpakken hævede det tal til 12 timer.  Peter Skaarup anklager regeringen for at forvirre vælgerne ved ikke at sige helt klart, hvad den mener om Lømmelpakkens fremtid. - Jeg synes ikke, regeringen melder klart ud, hvad den mener om denne sag. Det er vel ikke for meget forlangt, at man giver politiet den opbakning, der er nødvendig for at håndtere demonstrationer, som kan udvikle sig voldeligt, lød hans kritik.",
        "metadata": {
            "source": "https://www.berlingske.dk/politik/boedskov-aabner-for-lempelse-af-loemmelpakken",
            "image_url": "https://berlingske.bmcdn.dk/media/cache/resolve/image_x_large/image/68/681344/4864655-morten-bdskov-efter-samrdet-i-retsudvalget.jpg",
            "publication_time": "Onsdag d. 01. februar 2012, kl. 16.06",
            "author": null,
            "related_links": [],
            "attachments": []
        }
    }
}