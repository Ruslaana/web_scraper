{
    "version": "1.0",
    "document": {
        "id": 14602,
        "title": "En funky fætter fylder rundt",
        "content": "Øjeblikket hvor Erann David Drori stod stærkest i danskernes bevidsthed var lige efter årtusindskiftet, hvor han solgte 125.000 eksemplarer af pladen »Still Believing«. Det kaldte man for dobbelt-platin dengang, og musikeren og sangskriveren var i kølvandet på den brede folkelige succes nomineret til hele fem Danish Music Awards, og vandt i sidste ende prisen som »Best Newcomer«. Det kan synes temmelig paradoksalt, når han allerede på det tidspunkt var en særdeles rutineret og populær musiker.  Eran DD, hans aktuelle kunstnernavn, er født i Danmark af jødiske forældre fra Yemen og gik senere på musikskolen Sankt Annæ Gymnasium. Som en udløber af sin fascination for funkmusik blev det rytmisk skarpe og feststemte funkband Zapp Zapp skabt, og bandet udgav to plader i begyndelsen af 1990’erne, og det jeg husker bedst, er de der »du-du, du-du« nyn-med-lyde på »You Better Believe«, der kunne få selv generte danseben til at rykke. Og det er værd at bemærke, at bandet netop har spillet igen for første gang i mange år i Århus og gør det 28. december i DRs Koncerthus i København. Senere gjorde Erann Drori sig bemærket med projektet Drori/Hansen Furniture, hvor musikken blev mere tilbagelænet. Denne konstellation tilhørte midten af 1990’erne og kastede også to samlinger af sange af sig. Erann virkede stadig som et frisk eksotisk pust i den danske musikverden, men også med så tilpas slebne kanter, at det gav muligheden for en bredere succes. FAKTADet vidste du ikke om Erann DDHan gik på klosterskole i Israel i tre år fra han var 12 til han var 15 år gammel.Erann DD har spillet hovedrollen som hippieleder i musicalforestillingen »Hair«.Pladen »That’s The Way For Me« fra 2003 er optaget udendørs i Venezuela, fordi Erann DD synes, han spiller og synger bedre ude.Blandt musikalske idoler kan tælles legender som Ray Charles, Tower of Power og Sly and the Family Stone.FOLD UD Han gik på klosterskole i Israel i tre år fra han var 12 til han var 15 år gammel. Erann DD har spillet hovedrollen som hippieleder i musicalforestillingen »Hair«. Pladen »That’s The Way For Me« fra 2003 er optaget udendørs i Venezuela, fordi Erann DD synes, han spiller og synger bedre ude. Blandt musikalske idoler kan tælles legender som Ray Charles, Tower of Power og Sly and the Family Stone. Den omtalte store succes »Still Believing« indeholdt både ballader som »I Wanna Wake Up With You« og titelmelodien, der blev det største hit, men også en fin fortolkning af Hall & Oates’ »I Can’t Go For That (No Can Do)«. Bedst som man gik og troede, at originalen var definitionen på den blødeste slags popnougat, der fandtes, nydefinerede Erann DD standarden og lagde tilmed et frækt discobeat under. Den ellers lange biografi på Erann Droris egen hjemmeside – erann.com – stoppede i 2003. Sidste gang jeg selv så ham i levende live, var da heller ikke på en scene, men på en strand i Miami, hvor han i afslappet tilstand kastede med frisbee og badede med de tre børn, Samuel, Ella og Lea, han har med sin hustru, designer Lizette Mikkelsen.  Man skal dog ikke lade sig snyde af hjemmesiden eller ferieturen, for inden for de seneste godt og vel ti år har musikeren udgivet sin både tredje, fjerde og femte solo-plade. Senest »Rockin’ in My Life« for to år siden. Fødselaren slipper nok ikke musikken foreløbig, for som Erann DD tidligere selv har sagt til Berlingske: »Jeg har altid ledt efter mine rødder. Musikken blev min religion, og der følte jeg mig tilpas og kunne kommunikere med det hele. Alle kunne forstå, når jeg spillede på klaveret«. Det kunne alle næsten også, da Erann DD blev bestilt til at komponere en sang til kronprins Frederik og prinsesse Marys bryllup 14. maj 2004. »When You Hold Me« gik ind som nummer et på singlehitlisten, og solgte 24.000 eksemplarer den første uge i handlen.",
        "metadata": {
            "source": "https://www.berlingske.dk/navne/en-funky-faetter-fylder-rundt",
            "image_url": "https://berlingske.bmcdn.dk/media/cache/resolve/image_x_large/image/25/252132/18403885-saxo-photo.jpeg",
            "publication_time": "Tirsdag d. 05. september 2017, kl. 20.00",
            "author": "Jacob Wendt Jensen",
            "related_links": [],
            "attachments": []
        }
    }
}