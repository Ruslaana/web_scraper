{
    "version": "1.0",
    "document": {
        "id": 19934,
        "title": "Tre danske ishockeytalenter klar til nordamerikansk karriere",
        "content": "Tre danske ishockeytalenter er draftet i Canadian Hockey League og tager et seriøst skridt mod en professionel nordamerikansk karriere. Den 18-årige forward Mikkel Aagaard, Frederikahavn White Hawks, blev i den årlige import draft i Canada valgt af Niagara IceDogs som nummer 16, den snart 17-årige forward Alexander True, Rungsted Ishockey, af Seattle Thunderbirds som nummer 48 og den 19-årige back Sonny Hertzberg, Frölunda, af Oshawa Generals som nummer 106. Nikolaj Ehlers, 18, Halifax Mooseheads, kom for et år siden fra Schweiz til Canada og er den seneste, der har vist vejen for fremtidens folk. Han blev i år kåret som Rookie of the Year i CHL og valgt som nummer 9 i NHL-draften af Winnipeg Jets, så der er noget for trioen Aagaard, True og Hertzberg at leve op til. Nikolaj Ehlers og Alexander True er i øvrigt fætre. Canadian Hockey League er paraplyorganisation for de tre største juniorligaer i canadisk ishockey, Quebec Major Junior Hockey League, Ontario Hockey League og Western Hockey League. Hvert hold må kun bruge to europæiske spillere, så det sætter valget af de tre unge danskere i relief. De 71 draftede europæiske spillere (50 angribere og 21 forsvarsspillere) kommer fra 12 nationer. Rusland er repræsenteret med 25, Tjekkiet med 13 og Sverige med 12. Ellers er det kun Slovakiet og Schweiz med hver fire, der fik flere spillere valgt end Danmark. Endnu et eksempel på den anerkendelse og respekt, der står om dansk talentudvikling.",
        "metadata": {
            "source": "https://www.berlingske.dk/sport/tre-danske-ishockeytalenter-klar-til-nordamerikansk-karriere",
            "image_url": "https://berlingske.bmcdn.dk/media/cache/resolve/image_x_large_vertical/image/83/834806/7485268-spo-hko-hkn-2014-nhl-draft-rou.jpeg",
            "publication_time": "Torsdag d. 03. juli 2014, kl. 11.49",
            "author": null,
            "related_links": [],
            "attachments": []
        }
    }
}