{
    "version": "1.0",
    "document": {
        "id": 10751,
        "title": "Noget af det virker simpelthen helt noller. »Mørkeland« er en stor skuffelse",
        "content": "Det var store sager,da »Kongekabale« fik premiere i 2004. Filmen, der var baseret påjournalisten Niels Krause-Kjærsroman af samme navn, var noget så sjældent som en rendyrket politisk thriller på dansk. Med intriger, spin, magtkampe og en kritik af, hvor tæt presse og politikere egentlig er på hinanden på Christiansborg. Filmen fik fine anmeldelser og blev set af over en halv million danskere. I 2019 udkom Krause-Kjærs opfølger »Mørkeland«,og den er nu også blevet filmatiseret. Desværre ikke på nær så vellykket vis som forgængeren. Anders W. Berthelsener tilbage som den idealistiske og smågnavne journalist Ulrik Torp. Torp har været arbejdsløs i længere tid, men bliver ansat i virksomhedspraktik på sin gamle arbejdsplads Dagbladet, hvor hans gamle kollega Henrik Moll (Nicolas Bro) er gået hen og blevet chefredaktør. Torp vil helst dække det kommende folketingsvalg, hvor der er spænding om, hvorvidt det populistiske højrefløjsparti De Nationale med Anne-Grethe Hulsig (Lene Maria Christensenmed en frisure påfaldende tæt påInger Støjbergs) i front kommer i Folketinget. Men han bliver i stedet sat til at dække en kriminalsag, hvor en ung mand ved navn Abdel bliver likvideret på en S-togsstation. Og søreme om det ikke viser sig, at drabet trækker tråde til en lyssky konspiration, der forsøger at underminere selve demokratiet. Lene Maria Christensen spiller den populistiske politiker Anne-Grethe Hulsig, som har en enkelt lighed eller to med Inger Støjberg.Fold sammenLæs mereFoto: SF Film Henrik Ohsten. Det er jo et godt udgangspunkt, og Anders W. Berthelsen er endnu en gang glimrende som Ulrik Torp, og han får denne gang fint modspil fra to unge journalistpraktikanter, friskt spillet af Patrick A. Hansen ogMathilde Arcel. Når det er sagt, så virker konspirationen i filmversionen simpelthen ikke særligt troværdig, og hvad værre er: Opklaringen af den er ikke specielt spændende. Der er også et lille sideplot, der handler om, at Ulrik Torp måske/måske ikke er blevet ramt af mundhulekræft, som i bedste fald virker overflødigt. Samtidig begrænser mediekritikken sig i denne film til, at nogen mumler noget med clickbait. Og selvom der i disse tider, hvor mavefornemmelser og synsninger er de nye facts, sandelig er nok at tage fat på, hvis man vil behandle politisk populisme, hæver filmen sig aldrig over det banale på det punkt. Og så er der nogle små irriterende … ja, man kan kalde det sjuskefejl i manuskriptet, som man – hvis man er den emsige type – kan bruge meget tid på at ærgre sig over. Eksempelvis da Torp bliver sat til at dække drabet på Abdel. Torp mestrer åbenbart ikke Google, så praktikanten Simon googler sig frem til, at Abdels bror er med i en bande, hvorfor Torp vinkler artiklen på et muligt bandeopgør. Det er først, da Abdels enke fortæller, at Abdel faktisk var fuldmægtig i Indenrigsministeriet, at den lille detalje går op for Torp. Uden at være ekspert i internetresearch: Ville den information ikke OGSÅ være dukket frem i en Google-søgning? 20 år efter handlingen i »Kongekabale« er Ulrik Torp i skikkelse af Anders W. Berthelsen igen på sporet af råddenskab i samfundet.Fold sammenLæs mereFoto: SF Film PER ARNESEN. På samme måde er der en scene, der virker helt noller, fordi chefredaktør Moll på valgdagen ikke har tid til at høre på Torp, fordi han altså har et folketingsvalg, han skal dække. Hvorefter han siger: »Vi ses i morgen«, sætter sig ind i sin bil og kører hjem … Alt i alt har »Mørkeland« alle mulige forudsætninger for at være en skarp politisk thriller, der spidder både medier, politikere og spillet om magten. Den lykkes bare ikke helt med det. »Mørkeland«. Thriller, 99 minutter. Instruktion: Mikkel Serup. Med: Anders W. Berthelsen, Nicolas Bro, Lene Maria Christensen, Patrick A. Hansen, Mathilde Arcel, Tommy Kenter m.fl. Premiere 22. august i biografer landet over.",
        "metadata": {
            "source": "https://www.berlingske.dk/litteratur/noget-af-det-virker-simpelthen-helt-noller-moerkeland-er-en-stor",
            "image_url": null,
            "publication_time": "Onsdag d. 21. august 2024, kl. 19.21",
            "author": null,
            "related_links": [],
            "attachments": []
        }
    }
}