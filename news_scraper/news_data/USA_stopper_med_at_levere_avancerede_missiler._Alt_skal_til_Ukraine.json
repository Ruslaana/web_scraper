{
    "version": "1.0",
    "document": {
        "id": 22014,
        "title": "USA stopper med at levere avancerede missiler. Alt skal til Ukraine",
        "content": "Nu bliver det sværere for alle andre lande end Ukraine at få fingrene i eftertragtede forsvarsmissiler. USA har sat et midlertidigt stop på leverancer af Patriot-luftforsvarsmissiler til alle andre lande end Ukraine. Det oplyser tre anonyme kilder med kendskab til sagen til medietFinancial Times. Dermed må lande, der venter på missilerne, vente og væbne sig med tålmodighed. »Alt, vi har, skal til Ukraine, til deres behov er opfyldt«, som en kilde siger til Financial Times. Og det passer formentlig Ukraine rigtig godt. Den ukrainske præsident, Volodymyr Zelenskyj, har kaldt luftforsvarssystemet for »det mest effektive i verden«. Det er ifølge ham i stand til at skylde »alle« russiske missiler ned. Også ballistiske. Patriot-missiler bruges til lokalt luftforsvar. Som sidste værn mod fly og missiler.Fold sammenLæs mereFoto: Jens Buttner/AFP/Ritzau Scanpix. Beslutningen om at sætte bestillingerne på pause er truffet, efter at præsident Joe Biden i sidste uge ifølgeThe New York Timesgodkendte, at endnu et amerikansk luftforsvarssystem skal udstationeres i Ukraine. Allerede inden for de kommende dage ventes det at kunne tages i brug ved den ukrainske frontlinje. Og det er ikke første gang, det sker. Indtil videre har Ukraine fire Patriot-luftforsvarssystemer, som kommer fra USA og Tyskland. I sidste uge kom det også frem, at Danmark sammen med Tyskland, Holland og Norge sender 100 Patriot-missiler til Ukraine. Luftforsvarssystemet er det mest avancerede af en række luftforsvarssystemer, som Vesten har leveret til Ukraine. Hverken amerikanske eller ukrainske myndigheder har ønsket at udtale sig til Financial Times. ",
        "metadata": {
            "source": "https://www.berlingske.dk/internationalt/usa-stopper-med-at-levere-avancerede-missiler-alt-skal-til-ukraine",
            "image_url": "https://berlingske.bmcdn.dk/media/cache/resolve/image_x_large_vertical/image/180/1808141/24732897-epa11404639-president-of-ukraine-volodymyr-zelensk.jpg",
            "publication_time": "Torsdag d. 20. juni 2024, kl. 16.22",
            "author": "Anne Meisner Synnestvedt",
            "related_links": [],
            "attachments": []
        }
    }
}