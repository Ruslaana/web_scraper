{
    "version": "1.0",
    "document": {
        "id": 16827,
        "title": "Nokia klar med Windows Phone",
        "content": "LONDON: Efter flere års ørkenvandring for den finske mobilgigant, Nokia, er der nu - måske - langt om længe lys for enden af tunnelen. Nokia lancerede her til formiddag sine første to smartphones, baseret på Windows Phone 7.  Det skete til det årlige Nokia World i London, hvor presset på forhånd var massivt på selskabets CEO, Stephen Elop, der for godt et år siden blev sat i førersædet for at redde den skrantende finske mobilgigant. Vejen ud af krisen er, ifølge Elop, Windows Phone 7 - Microsofts modsvar til Apples iOS og Googles Android, men som kun ganske få endnu kender. Windows Phone 7 har ikke just været en sællert foreløbig, men med Nokias muskler bag, er der nu en vis sandsynlighed for, at smartphone-kunderne i løbet af de kommende måneder får en valgmulighed mere, ud over bare Apples og Googles tilbud.  De to nye Windows Phone 7-mobiler, som Nokia lancerer, er begge udstyret med Nokias egne korttjenester, der på Windows Phone 7 kaldes Nokia Drive, samt en håndfuld nye funktioner i Nokias musikbutik, herunder de mix radios - spillelister, man kan hente ned på sin mobiltelefon, så de duer uden netværksforbindelse. Dertil kommer en række nye tilbud, som for eksempel en funktion, der hjælper brugerne med at finde ud af, hvilken bus de skal tage. Den første af de to nye Windows Phone 7-mobiler er bygget over den allerede velkendte N9 med enkelte variationer. N9 blev for nylig sendt på markedet med et helt andet styresystem, nemlig Nokias eget MeeGo. Men selve designet lever videre i den såkaldte Nokia Lumia 800, der med en 3,7- tommer skærm og en række Nokia-tilpasninger, med Elops egne ord, bliver 'den første ægte Windows Phone'.  Lumia 800 får følgeskab af den noget mere prisbillige Nokia Lumia 710, der har et rundere design og ved første øjekast et svagere kamera. Detaljerne om telefonen er dog ikke offentliggjort endnu. Nokias satsning på Windows Phone 7 blev kendt allerede i begyndelsen af året, og har været stærkt omdiskuteret, blandt andet fordi Windows Phone 7 foreløbig har solgt meget skidt, og i perioder endda haft faldende markedsandele. Den nylige opdatering af Windows Phone 7, kaldet Mango, har dog høstet mange roser - og det er netop denne version, der driver de nye Nokia-mobiler.  Lanceringen af Windows Phone får følgeskab af en massiv markedsføringskampagne, hvis omfang også signalerer, at satsningen på Windows Phone 7 ikke er et eksperiment, som Nokia har råd til at kvaje sig med. Lanceringen af Windows Phone 7-mobilerne sker netop samtidig med at Apple sender iPhone 4S på markedet - og Google gør klar til at rulle Android 4.0, kaldet Ice Cream Sandwich ud.  Lumia 800 og 710 kommer på markedet om allerede om få uger - foreløbig ikke i Danmark. Den dyre udgave kommer til at stå i 420 euro, mens den billige fås for 270 euro - men det vides ikke, hvad de kommer til at koste, når de engang når til Danmark. Nokia offentliggjorde ikke detaljer om, hvornår det vil ske. Tilmeld dig Tech & Videns ugentlige nyhedsbrev- og få det hver torsdag!",
        "metadata": {
            "source": "https://www.berlingske.dk/videnskab/nokia-klar-med-windows-phone",
            "image_url": "https://berlingske.bmcdn.dk/media/cache/resolve/image_x_large/image/42/420705/4639392-pix-nokia-lumia.jpg",
            "publication_time": "Onsdag d. 26. oktober 2011, kl. 12.20",
            "author": "Mads Allingstrup",
            "related_links": [],
            "attachments": []
        }
    }
}