{
    "version": "1.0",
    "document": {
        "id": 10672,
        "title": "Det nye EuroBonus-selskab kan blive børsnoteret",
        "content": "»Vi etablerer dette selskab, fordi vi ser store muligheder for at skabe betydelige nye indtægtskilder. Om det så fører til, at vi inviterer eksterne investorer ind eller børsnoterer selskabet, vil jeg bestemt ikke udelukke, men i første omgang skal vi fokusere på at få selskabet i gang,« siger SAS koncernchef Rickard Gustafson til E24. Onsdag lagde Gustafson og ledelsen i SAS resultaterne for andet kvartal frem. Det viste, at selskabet går fra et overskud efter skat på 134 millioner kroner til et underskud på 250 millioner set i forhold til samme periode i fjor. Omsætningen blev dog øget fra 7 til 7,7 milliarder kroner.  Ud over selve resultatet kunne SAS melde om en serie betydningsfulde nyheder for selskabet: Målet i effektiviseringsprogrammet er fordoblet til 3,0 milliarder svenske kroner (2,3 milliarder danske kroner) for perioden 2017-2020. Selskabet har ud over London valgt Malaga som den anden base for det nye datterselskab. Selskabet er blevet pålagt at betale lige godt 500 millioner kroner til EU for påstået kartelvirksomhed i flyfragtmarkedet fra 1999 til 2006, men selskabet vil påklage afgørelsen. Noget af det vigtigste er imidlertid det nye EuroBonus-selskab. SAS-ledelsen overvejede under kriseefteråret i 2012 at sælge EuroBonus, men valgte at lade idéen falde. Nu bliver bonusprogrammet altså til et selvstændigt selskab, som meget vel kan ende på børsen, selv om SAS vil beholde fuld kontrol over selskabet.  Ikke alene skal selskabet tage hånd om den eksisterende milliardomsætning, som SAS har i sit bonusprogram, det skal også løbe en offensiv satsning som livsstilselskab i gang, hvor man søger partnerskab med andre selskaber, hvis forretningsområde knytter sig til rejser. Ved at kombinere partnerskab med de allerede forhåndenværende kundedata på de 4,9 millioner EuroBonus-kunder mener man at kunne give kunderne et skræddersyet tilbud i en helt anden skala og tjene langt flere penge end i dag.  Det er Eivind Roald, den eneste nordmand i koncernledelsen, som får ansvaret for satsningen. Han overlader derfor sine rent flykommercielle arbejdsopgaver til sin salgsdirektør. Roalds nye titel bliver koncerndirektør for Growth samt administrerende direktør for det nye selskab. Noget navn har det nye selskab dog endnu ikke fået, så det beskrives blot som »NewCo« i SAS’ interne papirer.  Bliver det EuroBonus Inc. eller noget helt andet? »Ha ha, ja, det kunne da være en meget god idé,« siger Roald og fortsætter: »Jeg får egentlig ansvaret for alt det, SAS gør udenfor den der dør,« siger han og peger ud over terminalgulvet til indgangsdøren til Oslo Lufthavn. Roald fortæller, at SAS har været til møde med såvel australske Quantas og tyske Lufthansa, som begge har udskilt deres bonusprogrammer i selvstændige selskaber. »Quantas startede et selskab for loyalitetsprogrammet for ti år siden, og i dag udgør det pågældende selskab mere end halvdelen af Quantas’ værdi. Lufthansa har gjort det samme med Miles & More«.  Eivind Roald illustrerer sine pointer med at vise dokumentation for, at de kreditkort, som Quantas har knyttet til sit bonusprogram, tegner sig for 30 procent  af al kreditkortbrug i Australien. »Vi har set analyser, som viser, at vores medlemmer bruger næsten 600 milliarder kroner (= 470 milliarder danske kroner) på ferie, livsstil og fritidsprodukter af forskellig slags. 230 af disse (= 180) er rejserelaterede, men ikke flybilletter. Så hvis vi magter at tage bare en del af dette marked, taler vi om store summer,« siger SAS-direktøren. Eivind Roald blev selv ansat som den første og begynder officielt den 1. juli. Han vurderer, at selskabet er fuldt operativt engang i 2018. »Jeg regner med, at dette selskab skal have omkring 100 ansatte, og så vil vi hyre ekstra kompetence udefra til de projekter, hvor det er nødvendigt. Flertallet vil formentlig arbejde med data, og jeg vil ikke afvise, at vi for eksempel etablerer et kontor i Silicon Valley«.  Basen kommer under alle omstændigheder til at ligge et sted i Norden, selv om Eivind Roald er helt på det rene med, at man ikke vil komme til at sidde på SAS-kontorerne i Stockholm, Oslo eller København.  Eivind Roald og den øvrige SAS-ledelse er rørende enige om, at hvis der skal komme godt gang i bonusselskabet, så må man tænke i helt nye baner. E24 spørger, om den problematiske udrulning af SAS’ nye hjemmesider er et argument for, hvorfor man skal flytte ud: »Ja, og det er blandt andet derfor, vi starter et helt nyt selskab. Vi skal bygge en organisation op med topfolk i verdensklasse. Vi har en masse gode folk i SAS i dag, men som selskab er vi ikke hurtige eller gode nok på dette område,« siger Eivind Roald og tilføjer: »Det er jo aldrig sjovt over for kunderne at måtte beklage, at vi desværre ikke har fået den løsning på plads, som vi havde troet og lovet, men det er jo så også derfor, vi tager dette skridt nu«.  Han påpeger, at arbejdet med at lancere en helt ny teknisk platform til EuroBonus-programmet, som blev startet for tre år siden, endnu ikke er på plads som planlagt. »Men SAS’ kernevirksomhed er jo også at flyve. Så første, anden og tredje prioritet hos vores IT-folk vil alle dage være punktlighed, punktlighed og punktlighed på vores flyvninger. Det er flot, men så må vi også erkende, at nye projekter i så fald bliver nedprioritetet,« siger Roald. »For at lykkes må vi have både frihed og entreprenørskab, tror jeg. Man kan ikke arbejde på samme måde som resten af organisationen,« supplerer koncernchef Rickard Gustafson. Hvilke summer vil SAS investere i dette selskab? »Det er lidt tidligt at sige nu. Selskabet begynder jo ikke uden indtægter, og allerede i dag har vi blandt andet kortindtægter (fra EuroBonus-kreditkortene, red.) på en milliard om året,« siger Gustavson.  Vil SAS få held til på lidt længere sigt at skabe en acceptabel margin, hvis dette selskab ikke lykkes? »Det er bestemt muligt at skabe en langsigtet stabil indtjening i SAS, men det kræver, at vi bliver endnu mere konkurrencedygtige, og at alle dele af selskabet arbejder sammen,« siger Gustafson, som håber på at både fly- og bonusdelen fremover vil bidrage til selskabet. »Vi kan konstatere, at vi sidder på et stærkt varemærke og en gedigen kendskab til de næsten 5 millioner EuroBonus-medlemmer, vi har,« tilføjer han. Eivind Roald forsikrer, at det nye selskab vil efterleve EUs kommende direktiv om sikring af personlige oplysninger, så der er ikke tale om at registrere sig i et andet land med dårligere sikring af personlige forhold.  I første omgang skal det nye EuroBonus-selskab rendyrke loyalitetsselskabet, som er knyttet til flyselskabet. I dag er det omkring 15 procent af medlemmerne, som har kreditkort tilknyttet EuroBonus, og det er noget af det første, man skal forsøge at udbygge. Satsningen på loyalitetsprogrammer betyder også endnu flere smidige og målrettede tilbud til SAS’ medlemmer samtidig med, at man vil prøve at tage en større del af indtægten i værdikæden. Eivind Roald mener for eksempel, at rejsebureauvirksomhed som koncept er et vigtigt udgangspunkt: »I dag er det sådan, at når et advokatfirma skal på konference i London, så er det næsten kun selve flybilletten, de køber af os. Men jeg må spørge mig selv om, hvorfor vi ikke kan sælge dem mere. Hvorfor ikke hele turen med hotel, middage og alt muligt andet,« siger Eivind Roald. Han mener også, at mere eksklusive oplevelsesrejser står på menuen, og at finansielle tjenester ligeledes er noget, man bør overveje. »Dette nye selskab vil jo være SAS’ største bedriftskunde , for vi skal jo »købe« flysæder og tjenester af SAS på vegne af medlemmerne,« siger han afslutningsvist og forklarer, at det også vil gøre det enklere for medlemmerne at få adgang til bonusrejser. ",
        "metadata": {
            "source": "https://www.berlingske.dk/virksomheder/det-nye-eurobonus-selskab-kan-blive-boersnoteret",
            "image_url": "https://berlingske.bmcdn.dk/media/cache/resolve/image_x_large/image/12/121681/17641956-oliepris-og-prispres-rammer-sas-hrdt-kabinefolks-strejke-koste.jpg",
            "publication_time": "Torsdag d. 22. juni 2017, kl. 17.03",
            "author": null,
            "related_links": [],
            "attachments": []
        }
    }
}