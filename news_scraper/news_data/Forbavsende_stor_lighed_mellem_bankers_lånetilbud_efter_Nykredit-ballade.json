{
    "version": "1.0",
    "document": {
        "id": 11733,
        "title": "Forbavsende stor lighed mellem bankers lånetilbud efter Nykredit-ballade",
        "content": "Det brager i øjeblikket løs med lånetilbud til landets bankkunder. Tilbuddene kommer først og fremmest af frygt for at miste kunder, efter at Totalkredit har varslet store prisstigninger på boliglån for op mod en halv million danskere. På blot få uger har over halvdelen af Totalkredits i alt 60 samarbejdsbanker lanceret lånetilbud som konsekvens af de højere priser på boliglån. Tilbud, som er sundt for konkurrencen, men som også er iøjnefaldende ens. »Flere pengeinstitutters tilbud på låneomlægning til kunder med lån i Totalkredit ser ud til at være forbavsende ens, men det er ikke i sig selv tilstrækkeligt til at fastslå, at der er tale om en koordineret adfærd i strid med konkurrencereglerne,« siger Niels Rytter, der er ekspert i konkurrencerådgivning og tidligere chef i Konkurrencestyrelsen. I konkurrencelovgivningen står der sort på hvidt, at det er ulovligt for konkurrenter at drøfte prissætning eller markedsføring. Det fortæller Martin Nyvang, der er kontorchef i Konkurrence- og Forbrugerstyrelsen.  »Konkurrenter må overhovedet ikke drøfte priser. Hvis bankerne koordinerer, hvad det er for nogle tilbud, de giver til forbrugerne, vil det være en af de ting, som er mest ulovlige efter konkurrenceloven,« siger Martin Nyvang, der forklarer, at priskoordinering generelt bliver straffet hårdt. »Den værste straf ved priskoordinering er sådan set fængsel. Det har vi ikke set endnu, men det er også relativt nye regler,« siger han. En gennemgang af bankernes nye lånetilbud viser, at mindst 17 banker i Totalkreditsamarbejdet tilbyder gratis omlægning af F1- til F4-lån, som er de lån, der stiger mest. Samtidig tilbyder flere af bankerne at finansiere de yderste 60-80 procent af realkreditlån som prioritetslån. Sparekassen Thy er en af de banker, der netop har præsenteret et nyt prioritetslån samt gratis omlægning. Ole Beith, direktør i Sparekassen Thy, afviser, at bankerne har koordineret enslydende tilbud, men han forklarer, at Sparekassen Thy lader sig inspirere af sine konkurrenters tiltag. FAKTABankdirektører om lånetilbudOle Beith,  Direktør i Sparekassen Thy»Det er et produkt, som er utroligt let at kopiere hele vejen rundt, og det er det, der gør, at det kommer til at ligne hinanden.«Petter Blondeau, Adm. direktør i Fynske Bank »Vores priser er ikke de samme, så på den måde ser jeg det ikke helt som ens, men jeg ser dog et ens adfærdsmønster.«Claus E. PetersenAdm. direktør i Den Jyske Sparekasse»Det er klart, at man kan altid lade sig inspirere, når man kigger ud på nettet og ser, hvem der egentlig gør hvad.«Lars PeterssonAdm. direktør i Sparekassen Sjælland»Det er det muliges kunst. Efter de problemstillinger, bidragsforhøjelserne har givet, er den løsning, som alle banker kører ud med den bedste for kunderne.«Jan Svarre, Bankdirektør i Sydbank»Vi har ikke koordineret det her udspil. Men det er set andre gange, at når der kommet et produkt på markedet, så reagerer konkurrenterne ved at finde på noget lignende.«FOLD UD Ole Beith,  Direktør i Sparekassen Thy »Det er et produkt, som er utroligt let at kopiere hele vejen rundt, og det er det, der gør, at det kommer til at ligne hinanden.« Petter Blondeau, Adm. direktør i Fynske Bank »Vores priser er ikke de samme, så på den måde ser jeg det ikke helt som ens, men jeg ser dog et ens adfærdsmønster.« Claus E. Petersen Adm. direktør i Den Jyske Sparekasse »Det er klart, at man kan altid lade sig inspirere, når man kigger ud på nettet og ser, hvem der egentlig gør hvad.«Lars Petersson Adm. direktør i Sparekassen Sjælland »Det er det muliges kunst. Efter de problemstillinger, bidragsforhøjelserne har givet, er den løsning, som alle banker kører ud med den bedste for kunderne.« Jan Svarre, Bankdirektør i Sydbank »Vi har ikke koordineret det her udspil. Men det er set andre gange, at når der kommet et produkt på markedet, så reagerer konkurrenterne ved at finde på noget lignende.« »Vi lader os inspirere af egne ideer og planer. Det er klart, at hvad vores kollegaer og konkurrenter markedsfører sig med, og hvilke tiltag de laver, lader vi os inspirere af. Det siger sig selv. Der er pressen et fint forsyningsmedie,« siger Ole Beith og tilføjer: »Vores branche er sådan, at bankprodukter er meget lette at kopiere, og det går meget hurtigt. Det tager ingen tid at lave et boliglånsprodukt eller en kampagne for gebyrfri omlægning. Det er et produkt, som er utroligt let at kopiere hele vejen rundt, og det er det, der gør, at det kommer til at ligne hinanden.« Samme udmelding kommer fra adm. direktør i Fynske Bank, Petter Blondeau, der holder skarpt øje med konkurrenterne i medierne. »Jeg kan læse i avisen, hvad de andre banker gør, så på den måde holder jeg mig orienteret om, hvad der sker i markedet. Vores priser er ikke de samme, så på den måde ser jeg det ikke helt som ens, men jeg ser dog et ens adfærdsmønster. For mig vidner det om, at vi banker vil føre en sober rådgivning i forhold til vores kunder,« siger han.  Det er endnu ikke alle banker i Totalkredit-samarbejdet, der har taget stilling til, hvordan de skal håndtere presset fra kunderne. Selv har Nykredit dog valgt at følge trop efter mange af bankerne ved at sløjfe gebyret ved omlægning af boliglån. Ifølge Nykredits koncernchef, Michael Rasmussen, sker det for at kunne fastholde koncernens bankkunder i en skærpet konkurrencesituation. Claus E. Petersen, adm. direktør i Den Jyske Sparekasse, forklarer, at han i de seneste uger har mærket en »stigende storm«, som han har været nødt til at reagere på. Han afviser dog, at der ligger en koordinering bag bankens tilbud. »Vi har ikke koordineret med andre banker, men det er klart, at man kan altid lade sig inspirere, når man kigger ud på nettet og ser, hvem der egentlig gør hvad. Der kan man se, hvad der virker rigtigt i forhold til markedet og i forhold til det, vi gerne vil gøre for vores kunder. Det, tror jeg, er det tætteste, jeg kan komme på det,« siger Claus E. Petersen.  Jeres tilbud ligner meget konkurrenternes. Hvad kan det skyldes? »Jeg tænker, at det kan skyldes det samme, som at OK sætter benzinpriser til det samme som Q8. At man kigger over og ser, hvad gør konkurrenterne, og hvordan får jeg mig lagt, hvor jeg stadig forsøger at tjene så mange penge som muligt uden at fordyre mig, så jeg ikke kan konkurrere med mine konkurrenter.« Netop benzinpris-sammenligningen kan være forklaring på de samme tilbud fra bankerne, lyder det fra Martin Nyvang fra Konkurrence- og Forbrugerstyrelsen. »Meget ofte ser man en dominoeffekt, som ikke er spor ulovlig, hvor den ene først melder noget ud, og så føler de andre sig forpligtet til at gøre det samme. Det er det samme, som man ser med to benzinstationer, som ligger tæt på hinanden. Hvis den ene lige pludselig sætter prisen meget ned, gør den anden det samme. Derfor er det ikke sjældent, at dominobrikker, der falder bagefter, vælger at ligge på ret præcist den samme pris, som den første har gjort.«",
        "metadata": {
            "source": "https://www.berlingske.dk/virksomheder/forbavsende-stor-lighed-mellem-bankers-laanetilbud-efter-nykredit-ballade",
            "image_url": "https://berlingske.bmcdn.dk/media/cache/resolve/image_x_large/image/14/148568/12670963-17buslars-petersson-h-jkantjpg.jpeg",
            "publication_time": "Onsdag d. 16. marts 2016, kl. 22.30",
            "author": "Søren Martin Olsen",
            "related_links": [],
            "attachments": []
        }
    }
}