{
    "version": "1.0",
    "document": {
        "id": 7224,
        "title": "Anmelderen har spist på syv Michelin-restauranter på et år. Én outsider slår dem alle",
        "content": "Der åbner altid nye restauranter i København, men nogle gange er det rart bare at besøge en af de gode gamle klassikere. Ingen dikkedarer. Berlingskes anmeldere har genbesøgt flere af dem, og de er stadig et besøg værd. God fornøjelse.  Foto: Mathias Svold.  Anmelder Søren Jakobsen Damm fik sig »en svævende mundfuld i masterclass«, da han genbesøgte Mielcke & Hurtigkarl på Frederiksberg. Han undrer sig stadig over, at stedet ikke har fået en Michelin-stjerne, for det fortjener det til fulde efter at være blevet overset i 18 år. Uddrag af anmeldelsen: »Jeg bliver ofte i kraft af mit job som madanmelder spurgt, hvor man spiser bedst i København. Det er de seneste ti år blevet et meget kompliceret spørgsmål. Jeg kan dog fortælle, at jeg de seneste 12 måneder har spist på syv forskellige Michelin-restauranter, men det bedste sted, jeg har spist i den samme periode, er ikke en Michelin-restaurant, men Mielcke & Hurtigkarl på Frederiksberg.« Læs hele anmeldelsen her.  Foto: Liv Latricia Habel.  Her har vi endnu et sted, der har eksisteret i 18 år. Bistro Pastis er efterhånden en københavnerklassiker, man ikke kan komme uden om. Her er ikke megen fornyelse, men bistromaden er snorlige. Anmelderen kalder det et »skoleeksempel på vellavet fransk bistromad«. Uddrag af anmeldelsen: »Er der brisler på kortet, bestiller jeg dem altid. Det var der heldigvis denne aften. På Pastis var de smørmøre brisler akkompagneret af stegte svampe, selleri, syltede løg og trøffel. Her var der virkelig skovbund, umami og fed sødme. Kongelig comfort food, der på en perfekt dag var blevet serveret med en anelse flere syrlige elementer.« Læs hele anmeldelsen her.  Foto: Niels Ahlmann Olesen/Berlingske.  Den italienske restaurant Enomania slog dørene op for 16 år siden. I dag leverer de stadig en risotto, der er den bedste, anmelderen har smagt. Her er fokus på klassisk italiensk mad med gode vine, og alt det innovative finder du ikke her. Uddrag af anmeldelsen: »Første ret på menuen var den, jeg havde glædet mig mest til. Sidst jeg var her, fik jeg en af de bedste risottoer, jeg nogensinde har fået. Denne aften var den med kammusling og sprøde jordskokker. Det lød lidt banalt, men igen, som sidst jeg var her, sad risottoen lige i aben. Slam!« Læs hele anmeldelsen her.  Foto: Niels Ahlmann Olesen.  Ravelinen på grænsen mellem Christianshavn og Amager serverer portioner, selv en professionel vægtløfter ville blive mæt af. Men retterne stod ikke knivskarpt. Uddrag af anmeldelsen: »Til sildene fik vi to af stedets hjemmelavede snaps, som Lasse ifølge menukortet står for. Lasse er en tidligere ansat, som nu blandt andet passer Ravelinens eget bistade, hvorfra honningen til honningsnapsen kommer. Det er den slags historiefortælling, der er alfa og omega i moderne gastronomi – og jeg falder i med begge ben. Snapsen fra honningen blev serveret med overfladespænding, og ifølge min medspiser havde den en god, rund smag uden at blive til den typiske honningsirup. Jeg fik Lasses julesnaps, som smagte af – ja, jul. Jeg kunne ane nelliker og især kanel, og det var et par fine slurke.« Læs hele anmeldelsen her.  Foto: Mathias Svold.  Anmelderen kalder Maison for en regulær nyklassiker med sit tidløse køkken. Restauranten har eksisteret siden 2019, og Søren Jakobsen Damm kiggede forbi tidligere i år. Serveringerne er store og smukke, og så smager det herligt. Uddrag fra anmeldelsen: »Aftenens showstopper var min hovedret: Pithivier de Pigeon, indbagt, rosastegt due med foie gras og kål, serveret med rødbede, confiteret lår og en vidunderligt intens sherry demi-glace med regulær knytnæve-umami. Retten blev udskåret ved bordet – eller næsten – for der var ikke plads ved siden af vores bord, så det foregik skråt bag min ryg. Jeg kan så, som den altruist jeg er, glæde mig over de andre gæster, der bedre end mig kunne nyde det smukke kulinariske ritual.« Læs hele anmeldelsen her.",
        "metadata": {
            "source": "https://www.berlingske.dk/gastronomi/anmelderen-har-spist-paa-syv-michelin-restauranter-paa-et-aar-en",
            "image_url": null,
            "publication_time": "Tirsdag d. 22. april 2025, kl. 10.35",
            "author": "Stine Hansen",
            "related_links": [],
            "attachments": []
        }
    }
}