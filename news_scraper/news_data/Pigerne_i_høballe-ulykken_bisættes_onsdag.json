{
    "version": "1.0",
    "document": {
        "id": 18299,
        "title": "Pigerne i høballe-ulykken bisættes onsdag",
        "content": "De tre piger, som på tragisk vis omkom, da tunge høballer i sidste uge væltede ned over dem, skal bisættes fra Skjern Kirke onsdag formiddag. Det fremgår af en dødsannonce, som forældrene har indrykket i Dagbladet Ringkøbing-Skjern. Den præcise årsag til ulykken er endnu ukendt, men ifølge politiet er der intet mystisk ved sagen. Der er ligsyn senere mandag, og forældrene kan derfor vente med at tale med politiet, indtil de er parate. - Det er ikke noget, vi presser på for. Hvis de vil vente til efter begravelsen, så skal de have lov til det, siger Irvin Christensen, leder af beredskabet i Ringkøbing. - Vores interesser er at sikre, at en lignende ulykke ikke sker igen, siger han. De tre piger blevet fundet under høballerne på familiens gård i Hee ved Ringkøbing og blev hasteindlagt på Herning Sygehus. Her blev den niårige pige kort tid efter erklæret død, mens de to andre piger blev sendt til Aarhus Sygehus. Omkring klokken seks fredag morgen døde den 13-årige, og lørdag døde den yngste søster på tre år af sine kvæstelser. Fra hele landet er det strømmet ind med sympati og støtteerklæringer til de efterladte.",
        "metadata": {
            "source": "https://www.berlingske.dk/samfund/pigerne-i-hoeballe-ulykken-bisaettes-onsdag",
            "image_url": "https://berlingske.bmcdn.dk/media/cache/resolve/image_x_large/image/65/654782/5356818-hballe.jpg",
            "publication_time": "Mandag d. 16. juli 2012, kl. 11.51",
            "author": null,
            "related_links": [],
            "attachments": []
        }
    }
}