{
    "version": "1.0",
    "document": {
        "id": 5273,
        "title": "Professor: Den hurtigste løsning på problemer med iltsvind kan gennemføres meget snart",
        "content": "Havets miserable tilstand i forhold til iltsvind kan øjensynlig bedst afhjælpes ved, at der udtages mindst 600.000 hektar lavbundsjorder for at mindske kvælstofudledningen til et tåleligt niveau for havet. Det kan ske ved opkøb eller gennem andre metoder. Desværre er det helt utopisk at opnå med den nuværende hastighed og nuværende ambition før 2027, endsige før 2030. Det er annonceret af miljøminister Magnus Heunicke i Debatten på DR 5. oktober, at der er afsat 600 millioner kroner som en start til at kompensere jordbrugerne for udtagning af deres jord.For dette beløbkan måske kun udtages 3.000-6.000 hektar ved en salgspris på 100.000-200.000 kroner pr. hektar. Opkøb eller andre metoder kan desuden kræve en ekspropriation af arealet, hvis det skal ske inden for få år. Et fuldt opkøb af de nødvendige 600.000 hektar vil formodentlig koste mindst 60 milliarder kroner. Vi må skuffet konstatere, at der øjensynligt er uendeligt langt til målet om forbedret kvalitet af indre fjorde og kystnære havområder under vandoverfladen. En noget overset alternativ mulighed for en meget hurtig nedsættelse af udledningen af kvælstof er, at staten lejer (forpagter)det nødvendige areal lavbundsjorder årligt for i gennemsnit 4.000 kroner pr. hektar, hvorved kvælstofgødskningen straks kan ophøre. Dette kan gennemføres på et til to år og vil måske årligt direkte koste op til 2,5 milliarder kroner for alle 600.000 hektar og opfylde landbrugets krav om fuld kompensation i lejeperioden til de berørte jordbrugere. Den nødvendige leje bør delvis kunne betales afEUs landbrugsstøtteog andre ordninger på omkring 50 milliarder kroner årligt til det danske landbrug, selvom reglerne for modtagelse af landbrugsstøtte fra 2023 stadig er ret indviklede. Ved fornuftig og styret brug af de lejede lavbundsjorder kan der som sidegevinster høstes en betydelig klimagevinst i form af øget optagelse af CO₂, opstilling af vedvarende energianlæg, oprettelse og pleje som naturområder inklusive afgræsning, beskyttelse af grundvandet og sikkert meget andet, der er bedre for havet og miljøet end effektivt konventionelt landbrug. Det bør være et godt tilbud til de enkelte jordbrugere, da lavbundsjorder generelt ikke er særligt produktive og rentable uden kraftig gødskning. I en lejeperiode på måske fem år eller gerne mere kan det i praksis på store arealer vises, om en udtagning er virksomt og tilstrækkeligt til at fjerne udslippet af kvælstof fra lavbundsjorderne. Sideløbende med denne foreslåede hurtige og effektive, statslige indgriben ved forpagtning af lavbundsjorderne kan der arbejdes videre med de planlagte besværlige, kostbare og uendeligt langsomme jordopkøb eller med andre mulige afhjælpende foranstaltninger. Jens Chr. Tjell er professor emeritus ",
        "metadata": {
            "source": "https://www.berlingske.dk/synspunkter/professor-den-hurtigste-loesning-paa-problemer-med-iltsvind-kan",
            "image_url": "https://berlingske.bmcdn.dk/media/cache/resolve/image_x_large/image/172/1726117/24549014-undervandsfoto-af-iltsvind-fra-kal-vig.jpg",
            "publication_time": "Mandag d. 16. oktober 2023, kl. 12.34",
            "author": null,
            "related_links": [],
            "attachments": []
        }
    }
}