{
    "version": "1.0",
    "document": {
        "id": 16707,
        "title": "Sverige vil have EU-støtte til ny ejer af Northvolt",
        "content": "Nye ejere af den konkursramte svenske batterigigant Northvolt bør kunne få EU-støtte, så selskabet kan overleve fremover. Det mener den svenske energi- og erhvervsminister, Ebba Busch. »Hvis Europa-Kommissionen kan signalere, at den batteristøtte, som er adviseret, også kommer til at kunne gå til batteriproducenter, som allerede er startet, kan det være afgørende for, at Northvolt finder nye ejere,« siger Ebba Busch til det svenske nyhedsbureau TT efter et møde med EUs industrikommissær, Stéphane Séjourné, i Bruxelles. Northvolt, som har hovedfabrik i Skellefteå 250 kilometer syd for polarcirklen i Sverige, begærede sig i sidste uge konkurs efter måneders forsøg på at gøre virksomheden levedygtig. Northvolt blev set som Europas store håbpå et meget vigtigt område i den grønne omstilling, nemlig produktion af batterier til især elbiler. Fabrikken skulle tage konkurrencen op med amerikanske og asiatiske batteriproducenter og formåede at blive den iværksættervirksomhed, som det lykkedes at rejse det største beløb blandt investorer, nemlig på mere end 100 milliarder kroner. Med om bord var den danske pensionskasseATP, der som femtestørste aktionær skød 2,3 milliarder kroneraf danskernes pensionspenge ind. Northvolt har imidlertid sloges med at få batteriproduktionen op på det forventede niveau, ligesom kinesisk produktionsudstyr angiveligt har skabt problemer for fabrikken. 12. marts indgav bestyrelsen konkursbegæring. Den svenske regering har flere gange afvist at ville skyde penge ind for at redde virksomheden, der har den tyske bilgigant Volkswagen som største aktionær med 21 procent, mens den amerikanske investeringsbank Goldman Sachs ejer 19,2 procent som den næststørste. Der er tale omen af de største kriser i svensk erhvervshistorie. Det var BMWs aflysning af en ordre på to milliarder dollar (13,4 milliarder kroner) med Northvolt, der fik den svenske batterikoncerns problemer til at rulle som en snebold i polarkulden. BMW var frustreret over forsinkede leverancer og bestilte i stedet sine batterier hos Samsung SDI, der er en del af det sydkoreanske Samsung-konglomerat. »Sverige har nu fremlagt sin sag for en af de ansvarlige kommissærer om, at vi må sørge for at få konkurrence- og livskraftige europæiske batteriproducenter,« siger Ebba Busch. Hun håber at få positivt svar fra Europa-Kommissionen inden for nogle uger. Northvolt-fabrikken i Skellefteå arbejder fortsat, mens bobestyreren i løbet af denne uge skal afgøre, om virksomheden skal standses eller ej. »Vi arbejder intensivt med at forsøge at finde forudsætninger for at drive virksomheden videre,« oplyser bobestyrer Mikael Kubu til TT.  ",
        "metadata": {
            "source": "https://www.berlingske.dk/virksomheder/sverige-vil-have-eu-stoette-til-ny-ejer-af-northvolt",
            "image_url": "https://berlingske.bmcdn.dk/media/cache/resolve/image_x_large_vertical/image/190/1901433/24912942-northvolt-som-producerer-batterier-til-isr-elbil.jpg",
            "publication_time": "Tirsdag d. 18. marts 2025, kl. 17.19",
            "author": "Thomas Breinstrup",
            "related_links": [],
            "attachments": []
        }
    }
}