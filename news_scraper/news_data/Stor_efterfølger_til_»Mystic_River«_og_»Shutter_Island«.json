{
    "version": "1.0",
    "document": {
        "id": 19330,
        "title": "Stor efterfølger til »Mystic River« og »Shutter Island«",
        "content": "Dennis Lehane, som mange kender fra de filmatiserede romaner »Mystic River« og »Shutter Island«, kaster sig her ud i et ambitiøst anlagt historisk bogværk, der udspiller sig i Boston i året efter Første Verdenskrigs ophør. Bogens myldrende persongalleri omfatter både historiske og fiktive personer. Til førstnævnte gruppe hører baseball-stjernen Babe Ruth og den senere FBI-boss J. Edgar Hoover og til sidstnævne den arbejdsløse, sorte baseball-spiller Luther Laurence og politiaspiranten Aidin »Danny« Coughlin, der er af irsk afstamning. Lehane kommer med ærefrygtindgydende præcision og detaljerigdom helt ud til kanterne af sit mægtige lærred. Her truer rebeller inspireret af revolutionen i Rusland, de herskende klassers grådighed, fagforbund, politistrejke og den spanske syge, mens et venskab vokser mellem Danny og Luther, på trods af, at det netop er deres verdener, der truer med at støde sammen, mens hadet vokser i byen og ender med at eksplodere den dag i 1919, da politifolkene strejkede. Der er tale om en stor, amerikansk identitetsroman spændt ud af social indignitation, hvilket på ingen måde betyder, at en dansk læser ikke benovet kan læse og leve med over hundreder af sider.",
        "metadata": {
            "source": "https://www.berlingske.dk/boganmeldelser/stor-efterfoelger-til-mystic-river-og-shutter-island",
            "image_url": "https://berlingske.bmcdn.dk/media/cache/resolve/image_x_large/image/74/748886/3994919-den-givne-dag.jpg",
            "publication_time": "Torsdag d. 14. april 2011, kl. 22.28",
            "author": null,
            "related_links": [],
            "attachments": []
        }
    }
}