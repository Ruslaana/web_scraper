{
    "version": "1.0",
    "document": {
        "id": 5198,
        "title": "Carl Holst har været til afhøring hos politiet",
        "content": "Politiet har nu haft den tidligere regionsrådsformand og Venstre-minister Carl Holst til afhøring. Det oplyser Sydøstjyllands Politi over for DR Syd. Carl Holst blev i november sidste år politianmeldt af sine tidligere kolleger i Region Syddanmark på grund af mistanke om misbrug af regionens penge. Hos Sydøstjyllands Politi bekræfter politiinspektør Steen Edeling, at Carl Holst nu har været afhørt. - Men vi betragter på ingen måde sagen som afsluttet. Vi efterforsker videre, og tiden vil vise, om det kaster yderligere afhøringer af sig, siger Steen Edeling til DR Syd. Carl Holst blev anmeldt på baggrund af en rapport fra Statsforvaltningen og en undersøgelse fra advokatfirmaet Kromann Reumert. Sagen drejer sig om flere forhold. Blandt andet skulle Christian Ingemann, der var kommunikationsansat i regionen, have haft en central rolle i Carl Holsts kamp for at blive valgt til Folketinget, selv om Christian Ingemanns løn i sin tid blev udbetalt fra regionens kasse. Sagen har snart været et år undervejs, og politiet vil endnu ikke komme med et bud på, hvornår den langvarige sag finder en afslutning. - Det er meget svært at sige noget sikkert om. Men jeg forventer ikke, at den er færdig inden for de nærmeste måneder, siger Steen Edeling. Carl Holst ønsker endnu ikke at kommentere afhøringen./ritzau/",
        "metadata": {
            "source": "https://www.berlingske.dk/politik/carl-holst-har-vaeret-til-afhoering-hos-politiet",
            "image_url": "https://berlingske.bmcdn.dk/media/cache/resolve/image_x_large_vertical/image/12/123953/14974786-region-syddanmark-anbefaler-at-politianmelde-carl-holst-partif.jpg",
            "publication_time": "Tirsdag d. 04. oktober 2016, kl. 06.07",
            "author": null,
            "related_links": [],
            "attachments": []
        }
    }
}