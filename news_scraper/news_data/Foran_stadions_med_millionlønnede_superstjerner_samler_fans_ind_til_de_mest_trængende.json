{
    "version": "1.0",
    "document": {
        "id": 20882,
        "title": "Foran stadions med millionlønnede superstjerner samler fans ind til de mest trængende",
        "content": "Bill Corcoran står på sit sædvanlige sted i skyggen af St. James’ Park stadion, over for Shearer’s Bar, og rasler med bøssen, da en gruppe Manchester United-fans traver forbi. De er iklædt sorte frakker med hætten trukket op for at holde kulden fra livet. Netop som de nærmer sig Corcoran, sætter de i en dybt uflatterende og noget grovkornet slagsang om manden, baren er opkaldt efter: Alan Shearer, Newcastles berømte bysbarn og fodboldhelt. Et par Newcastle-fans råber som svar. Men deres tilråb får bare udenbys-fansene til at synge endnu højere. En mand, der går sidst i flokken, får øje på Corcoran og styrer hen mod ham. Han trækker sin tegnebog op af lommen og bladrer gennem en stak 5-, 10- og 20-punds sedler. »Hvem samler du ind til, du?« spørger han med bred Manchester-accent. »Newcastle-fansenes fødevarebank,« svarer Corcoran med umiskendeligt nordengelske vokaler. Manden stopper et øjeblik. Han roder i sedlerne og vælger en lilla 20-punds seddel. Han propper den i bøtten og skynder sig efter resten af gruppen. Ubesværet falder han ind i slagsangen igen og håner Shearer og Newcastle, før Corcoran overhovedet har haft en chance for at takke ham. Inden for den næste times tid stopper flere fans op samme sted. Nogle giver penge. Nogle kommer med poser proppet til randen med dåsefrugt og morgenmadsprodukter og tørret pasta for at aflevere dem ved den lille improviserede overdækkede stand bag Corcoran. Denne dag er ikke noget særligt: Det samme sker hver gang, Newcastle spiller på hjemmebane. Så akut er sulten i Newcastle nu, og så stor er efterspørgslen, at Corcoran og en håndfuld andre frivillige tager den samme tørn hver anden uge. Alt, hvad de får ind – og de har fået meget ind, et sted i nærheden af 200.000 pund (1,7 mio. kroner,red.), tror de – bliver sent til West End Food Bank, en fødevarebank i et af de mest tilbagestående områder af Newcastle. Det er den største af sin art i Storbritannien. »Vi kan ikke have, at folk sulter her i byen,« siger Corcoran. »Det er en skamplet.« Den sørgelige situation er dog ikke enestående for Newcastle. Efterspørgslen efter fødevarebanker er eksploderet i Storbritannien i de seneste år: Ifølge The Trussell Trust, der administrerer flere end 400 af denne type fødevareordninger, blev der sidste år delt omkring 1,3 millioner pakker med fødevarer ud fra organisationens centre, hvilket er en stigning på 13 pct. Stigningen skyldes, at alt for mange mennesker ikke »har penge nok til at dække de voksende udgifter til helt basale ting som fødevarer og bolig,«  oplyste organisationens direktør, Emma Revie, sidste år. Og derfor er det samme sket over hele landet: Fodbold, og specielt fansene, er trådt til for at hjælpe. Newcastle er ikke ene om initiativet; Corcoran og hans kolleger fortæller, at de fik inspiration fra et lignende initiativ, der blev startet i Liverpool i 2015. I Glasgow har Celtic-fans også kørt en indsamling i flere år. Og i de seneste måneder har fans i Manchester, Sunderland og London gjort det samme. Foran landets stadioner med deres millionlønnede superstjerner har fansene besluttet at gøre, hvad de kan, for at hjælpe de mest trængende. »Jeg føler bare, at jeg gør mit for at give noget,« siger Sandra Farn, der afleverer en donation i standen bag Corcoran. Hun og hendes søn, Alex, kører to timer i bil fra Nottingham for at se alle Newcastles hjemmekampe. De tager først forbi et supermarked og fylder bilen op. Det er nu en del af ritualet ved at komme til en hjemmekamp. John McCorry, der er direktør for West End Food Bank, tror, at der har været en kraftig stigning i efterspørgslen efter fødevarer fra hans organisation, siden den konservative regering i 2015 startede en forsøgsudgave af sin bistandsreform i Newcastle. Den nye ordning, Universal Credit, samler en række forskellige sociale ydelser i én udbetaling, men ansøgere må vente fem uger på at få deres penge, mens ansøgningen behandles. Nogle værdigt trængende er ifølge McCorry også ramt af teknologiske forhindringer: Man kan kun søge om Universal Credit via nettet, og ikke alle, der har behov for hjælp, har netadgang. »De systemer er lavet af folk, som ikke har nogen som helst erfaring med livets realiteter for de mennesker, der bliver berørt af dem,« siger han. Hvis Universal Credit var gnisten, der tændte Corcoran og andre til at gøre noget, viste Liverpool vejen til at hjælpe. Fans Supporting Foodbanks blev skabt i 2015 af tilhængere af klubberne Liverpool og Everton, som var foruroliget over at se de lange køer ved en lokal fødevarebank, der havde svært ved at følge med efterspørgslen, fortæller Dave Kelly, der var med til at starte initiativet.  Another wonderful collection at a vibrant Anfield. THANK YOU to each and everyone of you who contributed today.#HungerDoesntWearClubColourspic.twitter.com/BnqDziyr6c Kelly – der er Everton-fan - og Ian Byrne, der er Liverpool-tilhænger, havde i forvejen været med i en kampagne for at overtale Premier League til at lægge låg over billetpriserne på udekampe, og deres succes med den kampagne overbeviste dem om, at fansene havde en ekstra styrke, hvis de stod sammen. »Det er virkelig vigtigt at tage stammeelementet ud af det,« siger Kelly. De arbejder under sloganet »Hunger Doesn’t Wear Club Colours« - »Sult har ingen klubfarve« – og deres frivillige samler madvarer ind før hver hjemmekamp i Liverpool enten på Anfield stadion, hvor Liverpool har hjemme, eller på Evertons Goodison Park. »Den første kamp, hvor vi samlede mad ind, stod vi foran Winslow Pub over for Goodison, og alle donationer blev lagt i en skraldespand på hjul,« fortæller Kelly. »Nu har vi logistikken på plads til at transportere fødevarerne og opbevare dem på lager. Alt vi gør, føres der regnskab over. Mængden er vokset utroligt.« Ordningen er også vokset langt uden for byen. Samuel Spong, der er fan af klubben Charlton Athletic i sydøst-London, læste om arbejdet med Fans Supporting Foodbanks og begyndte at spekulere på, om det samme kunne gentages i hans by. Efter opfordring fra Kelly kørte han en kampagne for at samle fødevarer ind før en af kampene sidste år. »Fødevarebanken var overvældet over, hvor meget vi fik ind,« fortæller Spong. Samtlige arrangører af fansenes fødevareindsamlinger er hurtige til at rose klubberne for deres opbakning. Corcoran og de andre har reelt fået permanent tilladelse til at samle penge og fødevarer ind uden for Newcastles stadion på kampdage. Spillerne har også arbejdet frivilligt i fødevarebanken. De har kørt oplysningskampagner og bidraget med private donationer. Klubbens træner, Rafael Benitez, har bakket kraftigt op om fødevarebankernes indsats og været ude og hilse på de frivillige før nogle af kampene. I Liverpool har klubdirektør Peter Moore betalt for den varevogn, som Fans Supporting Foodbanks bruger til at transportere de donerede fødevarer. Til jul inviterede Liverpools holdkaptajn, Jordan Henderson, alle frivillige ind på Anfield til en middag for at takke dem for deres indsats. Og i London sendte Charlton Athletic nogle af klubbens spillere ud for at hjælpe den lokale Greenwich Food Bank for at skabe opmærksomhed om Spongs initiativ. Men hovedparten af arbejdet er det fansene, der gør. Efter Spongs mening har der blandt fodboldfans længe været en naturlig politisk aktivisme. »Vi har set med Charlton, at folk protesterer kraftigt over en dårlig ejer. Eller de går sammen, hvis billetpriserne er for høje.« Og den aktivisme kan man bruge, siger han, »hvis vi trækker det uanstændige i, at fødevarebankerne behøver eksistere, hen i et rum, hvor folk normalt ikke tænker på det.« Men mere end noget andet drejer det sig om noget langt mere indlysende. Premier League – og faktisk al fodbold – er i dag et globalt fænomen, men klubberne er i deres kerne stærkt rodfæstede lokalt. »Fodboldhold hører til et sted,« siger Corcoran, mens fans vælter forbi ham på vej ind i St. James’ Park. »I stigende grad er de det eneste, byer som denne har. Før havde Newcastle skibsværfterne og minedriften. Selv Newcastle Brown Ale har de fjernet. De brygger den ikke her længere. Nu er der kun klubberne tilbage. Klubberne symboliserer byerne mere end noget andet.« Oversat af Bibi Christensen Newcastle var i går på besøg hos Tottenham - kampen endte med endnu et nederlag til Newcastle - 1-0 vandt Christian Eriksen og co.",
        "metadata": {
            "source": "https://www.berlingske.dk/internationalt/foran-stadions-med-millionloennede-superstjerner-samler-fans-ind",
            "image_url": "https://berlingske.bmcdn.dk/media/cache/resolve/image_x_large/image/111/1113488/22626123-soc-food-banks-2.jpg",
            "publication_time": "Søndag d. 03. februar 2019, kl. 08.00",
            "author": null,
            "related_links": [],
            "attachments": []
        }
    }
}