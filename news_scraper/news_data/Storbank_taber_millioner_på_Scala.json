{
    "version": "1.0",
    "document": {
        "id": 16869,
        "title": "Storbank taber millioner på Scala",
        "content": "Der er træplader for de indre døre, og plakatophængere er så småt begyndt at bruge vinduer og mure til at promovere deres budskaber. Scala er et konkursbo tømt for lejere - og uden villige købere. På andet år står bygningen som et monument over ejendomskollapset: 15.000 kvadratmeter ligger uudnyttet hen og det som bekendt ikke et sted i udkantsdanmark, men på en attraktiv grund lige mellem Tivoli og Cirkusbygningen.Læs også:Bella Center jagter nye ejereSamtidig koster det efter alt at dømme over en million kr. om måneden for banken bag at have Scala liggende øde hen. Men hellere det end et brandudsalg, synes logikken at være, for ejendommen slæber på en gæld tæt på 440 mio. kr. Plesner-advokat Anders Hoffmann Larsen overvåger salget på vegne af konkursboet, og han konstaterer, at hovedkreditoren i Scala-bygningen, den hollandske byggebank SNS, udviser stor tålmodighed. Banken har reelt haft ejendommen siden oktober 2008, hvor den tidligere ejer Centerplan gik konkurs.Læs også:Roskilde Bank begærer Scala-ejer konkurs»Hvis vi ville have skilt os af med ejendommen til udsalgspris, ville Scala for længst have været solgt,« siger Anders Hoffmann Larsen. Årelang dødssejler De sidste lejere blev sagt op omkring årsskiftet. Da gik selskabet bag Scala nemlig endeligt konkurs efter at have været i betalingsstandsning siden krakket i moderkoncernen Centerplan - Carsten Leveaus milliardstore ejendomsimperium, der gik ned i oktober 2008 efter krav fra især Roskilde Bank, der havde ca. 800 mio. kr. ude at svømme.Læs også:Byggeriet mangler interesse for at byggeMen allerede inden konkursen fremstod Scala ikke ligefrem som et livfuldt sted. Centerplan købte Scala i 2006 for at udvikle ejendommen til noget helt andet - projektet skulle have været færdigt i 2010 - og derfor var alle lejerne på midlertidige kontrakter, og hele bygningen emmede af at være i et limbo. Nogle af Centerplans ideer lever faktisk videre, som f.eks. at skaffe en stor lejer og udvikle hele ejendommen omkring det lejemål. Centerplan bærer dog også sin del af skylden for, at bygningen fortsat ligger ubrugt hen, for den blev købt til 409 mio. kr., hvilket er en meget høj pris, og derefter belånt til op over tagryggen - og bl.a. derfor er Scala så svær at afhænde i dag. Dyrt bekendtskab Selv om konkursboet og SNS kan sænke de løbende udgifter til vand, varme osv. ved at lukke bygningen ned, så er det stadig meget dyrt at ligge inde med en ejendom som Scala. Renteudgifterne ligger på ca. tre pct. årligt, og dertil kommer udgifter til f.eks. skatter og forsikring. En indgående kender af Københavns ejendomsmarked vurderer, at liggeomkostningerne formentlig andrager 15-16 mio. kr. årligt. Men selv om det er mange penge, giver det stadig en rum tid til at forsvare pantet, og efter hvad Business erfarer, så bliver der kæmpet hårdt for hver procent i forhandlingerne med interesserede købere. »Vi arbejder stadig på et salg af Scala, og jeg forventer, at det sker i løbet af de kommende tre til seks måneder. Jeg ved, jeg tidligere har sagt det samme, men det er en stor og tung ejendom, der er meget hårdt belånt, og derfor er det en kompliceret opgave at løfte. Men det er ikke, fordi der mangler henvendelser,« siger Anders Hoffmann Larsen. Han fortæller, at interessen både kommer fra ind- og udland.",
        "metadata": {
            "source": "https://www.berlingske.dk/virksomheder/storbank-taber-millioner-paa-scala",
            "image_url": "https://berlingske.bmcdn.dk/media/cache/resolve/image_x_large/image/40/407340/2881427-scala.jpg",
            "publication_time": "Fredag d. 30. juli 2010, kl. 05.01",
            "author": "Simon Nyborg",
            "related_links": [],
            "attachments": []
        }
    }
}