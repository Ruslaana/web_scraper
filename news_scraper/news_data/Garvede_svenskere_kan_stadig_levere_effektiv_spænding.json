{
    "version": "1.0",
    "document": {
        "id": 11409,
        "title": "Garvede svenskere kan stadig levere effektiv spænding",
        "content": "Jævne svenske krimier fylder en del på det krimilitterære marked, og det kan derfor være svært at finde sylespidse nåle med kant og kontant samfundskarakteristik i den store brogede høstak af spændingsbøger. Men ind imellem dukker der forfatterskaber op, som lyser nok til, at man kan se kvaliteten på lang afstand. En gammel kending er Jens Lapidus, der med »Stockholm delete« er aktuel med andet bind i serien om det umage makkerpar, advokaten Emilie og gangsteren Teddy. En anden er Christoffer Carlsson, der med »Den usynlige mand fra Salem« har begået en vellykket blanding af dannelsesroman og krimi. Begge forfattere skriver stramt og stilsikkert om den del af samfundet, som sjældent høster andet end negative avisoverskrifter. Handlingerne foregår med andre ord mestendels i de fattige forstæder og bymiljøer, hvor den stærkes ret hersker, og hvor mismod, arbejdsløshed og vold er faste farver på det store tableau, man kalder hverdagen. Lapidus formår desuden på eksemplarisk vis at forene underklasse med overklasse i også denne bog, så handling og sprog hænger sammen, og det ene miljø ikke har noget at lade det andet høre.  På det fine advokatkontor påtager den nyudklækkede advokat Emilie sig at forsvare en ung mand, der er anklaget for at have myrdet en anden mand i et sommerhus. Hendes overordnede er imod, at de ansatte påtager sig den slags trivielle og ikke-virksomhedsøkonomiske sager, så hun må gå diskret til værks, og til det gør hun brug af gangsterdetektiven Teddy. Sagen er langtfra simpel, og det viser sig, at den har tråde tilbage til både Teddys fortid og sågar også advokatkontoret. Den mordanklagede unge mand er søn af den mand, som Teddy har fået dom for at have kidnappet for år tilbage, og som af bagmændene efterfølgende blev udsat for grov vold. Selvsamme mand, der senere begik selvmord, havde været i kløerne på den stockholmske mafia, og nu mener sønnen, at der er en forbindelse til nutidige forbrydelser. Sønnen har imidlertid selv været udsat for rå vold og har ikke meget at bidrage med. Lapidus leverer i dette godt oversatte bind i den nye serie effektiv spænding det meste af tiden, beskrivelserne af både høj og lav er fremragende, og plottet er gennemtænkt. Desværre går der visse steder lidt for megen indforståethed i dialogen og det enorme persongalleri (hvor flere går under både kæle- og andre navne), men det er klassisk Lapidus, og har man kunnet deale med det før, får man også her fuld og begavet spændingsvaluta for pengene.  Carlsson vandt med »Den usynlige mand fra Salem« prisen for bedste kriminalroman i Sverige, og det forstår man godt. Med et sofistikeret plot og et gennemført godt sprog får man en velfortalt, veloversat dannelsesroman i krimilitterære klæder. Leo Junker er en yngre politimand, der p.t. er suspenderet og måske af samme grund lettere psykisk ustabil. Da en prostitueret bliver fundet myrdet på et kvindeherberg i samme opgang, hvor Junker bor, og han er en af de første på gerningsstedet, bliver han hurtigst mistænkt for at stå bag. I hånden på den myrdede har han fundet en halskæde, som hans afdøde ungdomskæreste ejede, og derfor beslutter han at efterforske sagen på egen hånd. Det fører ham på en farlig rejse tilbage i tiden, og det hele hænger sammen med begivenheder, der fandt sted, dengang Junker var en rodløs og smaskforelsket knægt fra betonghettoen i Salem. Junker er vokset op i en familie, hvor økonomien var stram, og hvor kærtegn og sammenhold ikke har været det mest fremtrædende. Han blev ven med en selvsikker børste, der både gav ham noget af den tryghed, han savnede, og en masse spænding. Men det positive blandedes op med angst, underdanighed og løgne, og da han i smug begyndte at date vennens søster, kom han for alvor på gyngende grund. Og alting bristede, da hun mistede livet. Gradvist flettes forhistorien ind i nutiden, og (for) sent går det op for Junker (og politiet), hvordan tingene hænger sammen. Der er høj spænding fra start, og kurven stiger støt, samtidig med at Carlsson sender læseren på en velfortalt psykologisk rejse gennem Junkers udviklingshistorie. Det er intet mindre end fremragende. ",
        "metadata": {
            "source": "https://www.berlingske.dk/boganmeldelser/garvede-svenskere-kan-stadig-levere-effektiv-spaending",
            "image_url": "https://berlingske.bmcdn.dk/media/cache/resolve/image_x_large/image/13/139754/12916518-08bogchristoffer-copyjpg.jpeg",
            "publication_time": "Fredag d. 08. april 2016, kl. 15.00",
            "author": null,
            "related_links": [],
            "attachments": []
        }
    }
}