{
    "version": "1.0",
    "document": {
        "id": 8414,
        "title": "Ukendt gerningsmand affyrer skud mod hus i Næstved",
        "content": "Natten til onsdag har en eller flere ukendte gerningsmænd affyret skud mod et hus i Næstved. Ingen personer er kommet til skade. Det oplyser vagtchef Anders Mikkelsen fra Sydsjællands og Lolland-Falsters Politi onsdag morgen. - Der er blevet skudt mod ruderne i et hus. Der lå en dame og sov på førstesalen, men ingen er kommet noget til, siger han. Politiet modtog anmeldelsen om skyderiet på Sorøvej i Næstved klokken 2 natten til onsdag.  - Der er hørt en knallert køre fra stedet, men det er faktisk det eneste, vi har lige nu, siger vagtchef Anders Mikkelsen. Sydsjællands og Lolland-Falsters Politi vurderer, at nattens skyderi formentlig har forbindelse til den verserende konflikt i området. Det oplyser vicepolitiinspektør Kim Kliver efterfølgende i en pressemeddelelse.  - Det er politiets opfattelse, at skudepisoden hænger sammen med de øvrige skyderier, vi har haft de seneste uger. Det er således vores foreløbige vurdering, at hændelsen i nat er banderelateret, siger han. Politiet har foretaget tekniske undersøgelser natten til onsdag i området, men vil derudover gerne høre fra vidner, der eventuelt har oplysninger om hændelsen. Det drejer sig ikke mindst om personer, der muligvis har set eller hørt noget til en knallert i området. Situationen i Næstved fik tirsdag i sidste uge politiet til at oprette en såkaldt visitationszone. Zonen omfatter hele byen og gælder foreløbig frem til 18. oktober. Politidirektør Lene Frank har tidligere udtalt, at man i politiet mener, at det er en konflikt mellem rockergrupperne Satudarah og Bandidos, der er kilde til uroen i Næstved.  /ritzau/",
        "metadata": {
            "source": "https://www.berlingske.dk/samfund/ukendt-gerningsmand-affyrer-skud-mod-hus-i-naestved",
            "image_url": "https://berlingske.bmcdn.dk/media/cache/resolve/image_x_large/image/7/73466/15070747-politi---201610120734161368_or.jpeg",
            "publication_time": "Onsdag d. 12. oktober 2016, kl. 05.33",
            "author": null,
            "related_links": [],
            "attachments": []
        }
    }
}