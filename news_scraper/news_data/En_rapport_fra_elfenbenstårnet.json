{
    "version": "1.0",
    "document": {
        "id": 7123,
        "title": "En rapport fra elfenbenstårnet",
        "content": "For nylig publicerede Ytringsfrihedskommissionen, med betydelig forsinkelse, sin betænkning om ytringsfrihedens tilstand i Danmark. Men trods udsendte spørgeskemaer og hundredevis af sider errapportenmangelfuld, når det gælder beskrivelsen af ytringsfrihedens værste fjender: Trusler, vold og intimidering. Disse forhold er omtalt i rapportens anden del, kapitel 10, der har overskriften »Ytringssikkerhed mv.« I kapitlet står der blandt andet: »Både angrebet i Paris (På Charlie Hebdo, min bemærkning) og København demonstrererede, at det kan være forbundet med stor risiko at ytre sig om bestemte emner. Angrebene er derfor også med til at underbygge et billede af, at ytringsfriheden i disse år er under et massivt pres fra yderligtgående islamistiske kræfter.« Det kan jeg kun erklære mig enig i. Men for forståelsens skyld er det nødvendigt at supplere rapportens kapitel med nogle oplysninger. Der fokuseres i kapitel 10 blandt andet på, at et voksende antal personer i Danmark har fået brug for personbeskyttelse. Det nævnes, at politikerne Naser Khader og Rasmus Paludan ikke kan gå ud uden sikkerhed omkring sig. Men heller ikke den tidligere integrationsminister, Inger Støjberg, bevæger sig da, mig bekendt, rundt uden livvagter. Overfaldet på Pia Kjærsgaard i 1998 nævnes, men ikke det faktum, at Kjærsgaard heller ikke i en længere årrække har kunnet færdes uden livvagter. Der er altså ikke blot to, men hele fire danske politikere, der, hver på deres måde, har rettet en kritik af indvandring og af islam, og som ikke kan gå ud af gadedøren uden at være fulgt af livvagter fra PET. Der er naturligvis andre politikere, også med helt andre positioner i debatten, der har været udsat for trusler, og det er godt, at kommissionen giver eksempler på dette. Også højreekstremismen vokser i Europa. Men tilbage står, at lige nu er det udelukkende kritik af islam og indvandring, der sender borgere over i en kategori, der i større eller mindre grad nødvendiggør permanent beskyttelse. Det kan også undre, at det ikke er nævnt med et ord i rapporten, at der udgår en voksende mødeterror fra det ekstreme venstre. I betænkningen har man helt udeladt at nævne, hvordan demonstranterne fra For Frihed (tidligere Pegida, min bemærkning) og deres talere i årevis blev chikaneret af det ekstreme venstre på deres ture rundt i København. Information publicerede i marts 2017 en artikel om de store summer, det kostede at beskytte demonstranterne. I den forbindelse spurgte avisenThorkild Fogde, der dengang var chef for Københavns Politi om, hvem der skabte problemerne for demonstranterne. Fogde svarede således: »Det er næsten uden undtagelse moddemonstrationerne. Det er politiets opgave at beskytte demonstrationsfriheden. Og der er nogle grupper, der føler, at For Frihed er antidemokratisk, men som selv anvender metoder, der er antidemokratiske. Så mange af de ressourcer, vi bruger, bruger vi på at beskytte Pegida mod moddemonstranter.«  Så er der de »almindelige« borgere, der lever under politibeskyttelse. Et eksempel er historikeren Lars Hedegaard, der er nævnt i kapitlet. Her står der, at Lars Hedegaard fik livvagter efter attentatet mod ham i 2013. Men Hedegaard har fortalt mig, at hans faste livvagter først kom til i februar 2015. PET ringede til ham dagen efter terrorangrebet mod Krudttønden. Det er ikke uvæsentligt. Der var altså en længere periode, hvor Hedegaard må have befundet sig i en slags ingenmandsland og hvor han, hvis han ville med enten taxa eller offentlig transport, formentlig har været nervøs, som det kendte ansigt han var og er. Det bør læsere af betænkningen vel vide? I dag ville livvagterne dog nok blive tildelt hurtigere. Ytringsfrihedskommissionen ved det måske ikke, men november 2015 skabte en ny situation for efterretningstjenesterne i Europa. Det store angreb i Paris, på spillestedet Bataclan, restauranter, caféer og stadion viste os alle, også aktivister i ytringsfrihedsmiljøet, hvad den islamiske ekstremismes hellige krigere er i stand til. For nyligarresterede tysk politi fem medlemmer af en IS-celle, der blandt andet havde planlagt at myrde islamkritikeren Amir Masoud Arabpour M. Faren for islamkritikerne er ikke ovre. At blive et såkaldt »højrisikomål« kan have økonomiske implikationer, og det kunne kommissionen måske også have inddraget? Det var i en periode tilfældet for den svenske kunsthistoriker Lars Vilks, der jo var målet for angrebet på Krudttønden. For foredrag og undervisning forsvandt lidt efter lidt efter fatwaen i 2007. Det havde også økonomisk betydning for den tidligere nævnte Hedegaard, der i store dele af sit liv har haft status af selvstændig, og i dag er pensionist. I en mail til mig i 2017, hvor jeg samlede materiale om flere højrisikomåls liv og økonomi til brug for min bog »Blandt kolibrier og kalasjnikover. Om terrorens ofre«, forklarede Hedegaard, at han blev tildelt en økonomisk erstatning efter attentatet. Dog ikke noget, der stod mål med udgifter til dyrere husleje et nyt sted med videre. En tandlæge i Schweiz henvendte sig dog og lavede gratis de fortænder, der var blevet ødelagt, da Hedegaard sloges med attentatmanden i sin gadedør. Så er der selve det at afholde offentlige møder med truede mennesker. Det står der ingenting om i betænkningen. Trykkefrihedsselskabets tidligere formand, teologKatrine Winkel Holm, skrev om dette i Jyllands-Posten i 2018. Winkel Holm var bekymret for, om den dengang netop nedsatte ytringsfrihedskommission havde en personsammensætning, der gjorde den i stand til at forstå de praktiske udfordringer i forbindelse med afholdelse af møder med terrortruede mennesker. Winkel Holm pegede på, at møder på Christiansborg (hvor det er gratis at låne lokaler, min bemærkning) er afhængige af, om man kan finde en politiker, der vil være vært. Og at denne praksis med fordel kunne ændres. Derudover bliver arrangører af møder uden for Christiansborg, hvor PET er involveret, i stigende grad bedt om at betale ekstraudgifter for leje af lokaler. Winkel Holm mente, at der i fremtiden kunne blive større vanskeligheder med at finde steder, hvor man kunne få lov at leje sig ind. I forvejen er det svært. Det skyldes bl.a. pres fra naboer til udlejningsstederne, der ikke ønsker at have politi og livvagter rendende rundt i området. Det er også min erfaring fra perioden februar 2013-februar 2020, hvor jeg sammen med andre aktivister organiserede i alt 11 offentlige møder med Lars Vilks og gæster fra det kunstneriske miljø. I 2016 var det uproblematisk at få lov til at fejre Vilks' 70 års fødselsdag og holde bogreception i Dansk Forfatterforenings lokaler. Der krævedes naturligvis stor sikkerhed. En politihelikopter svævede over de i gaden opstillede politifolk med tunge våben, og selv småkagerne blev sendt igennem den mobile scanner ved indgangen. Men da jeg nogle år senere ville leje lokalet igen, sagde man ikke nej, hvad der også ville være svært for en organisation, der i sinevedtægter, som det første, nævner forsvaret af ytringsfriheden som sit formål. Men man gjorde det klart, at man foretrak, at mødet blev holdt et andet sted. Så det blev bag Christiansborgs tykke mure. Jeg organiserer ikke selv længere møder med højrisikomål. Alt har sin tid. Men jeg savner, at Ytringsfrihedskommissionens betænkning giver et redeligt billede af en skelsættende periode i dansk historie. En fremtidig kommission kan med fordel skære ned på Cicero, John Stuart Mill og Struensee og bevæge sig ud i nutiden, tale med de involverede eller invitere dem ind til en samtale. Det er ikke alt, man kan begribe fra et tårn af elfenben i justitsministeriet. Helle Merete Brix er journalist og forfatter",
        "metadata": {
            "source": "https://www.berlingske.dk/kronikker/en-rapport-fra-elfenbenstaarnet",
            "image_url": "https://berlingske.bmcdn.dk/media/cache/resolve/image_x_large_vertical/image/130/1302098/23441942-paludan.jpg",
            "publication_time": "Lørdag d. 13. juni 2020, kl. 18.00",
            "author": null,
            "related_links": [],
            "attachments": []
        }
    }
}