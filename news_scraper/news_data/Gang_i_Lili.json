{
    "version": "1.0",
    "document": {
        "id": 15886,
        "title": "Gang i Lili",
        "content": "Det skete med to bøger, hvor Lili dels var sulten og dels børstede tænder. Knebet bestod i, at tekst og tegninger modsagde hinanden, så læseren oplevede både Lilis selvforståelse, og hvordan hun faktisk teede sig. Det var tæt på at være genialt. Men svært at følge op på. I hvert fald i den ene af de to nye Lili-titler: »Lili bliver vred«. Her er Lili så voldsomt sulten, at hun kaster sig over sin hunds foder. Hunden bider hende selvfølgelig, og det gør Lili så vred, at hun bider fra sig, bogstavelig talt. Et godt oplæg, som desværre ender lige lovlig nuttet med tekst og billeder, der fortæller samme historie. Til gengæld er den anden »Lili er vild med gaver«, formidabel. Den rammer små børns forhold til gaver lige på kornet. For hvad interesserer Lili og hendes hund? Bånd, papir - og det allerbedste: en stor papæske! Disse ingredienser giver et stød i Lilis fantasi og snart galopperer legen derudaf. Her fungerer samspillet (og modspillet) mellem tekst og billeder optimalt.",
        "metadata": {
            "source": "https://www.berlingske.dk/boganmeldelser/gang-i-lili",
            "image_url": "https://berlingske.bmcdn.dk/media/cache/resolve/image_x_large/image/32/328343/4983366-lili.jpg",
            "publication_time": "Fredag d. 16. marts 2012, kl. 22.30",
            "author": null,
            "related_links": [],
            "attachments": []
        }
    }
}