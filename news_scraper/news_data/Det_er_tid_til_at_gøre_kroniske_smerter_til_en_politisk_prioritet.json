{
    "version": "1.0",
    "document": {
        "id": 8315,
        "title": "Det er tid til at gøre kroniske smerter til en politisk prioritet",
        "content": "Endnu en gang er vi blevet glemt. Finansloven 2021 er blevet repræsenteret, men er der flere penge i syne til en kæmpe portion af danskerne? Nej. Det er der ikke. Vi står uden hjælp, uden assistance og uden penge til at finde en løsning. Vi er de glemte danskere, ikke blot under pandemien, men i det hele taget. Hvem er denne gruppe af mennesker? Det er de danske kroniske smertepatienter. Danskere med kroniske smerter udgør hele 29 procent af den danske befolkning.1,3 millioner menneskersom ikke er at finde et eneste sted i den nye finanslov. 1,3 millioner mennesker som er blevet kastet til siden. Omkring otte millioner kroner tilbydes til smerteområdet i Danmark. Vi er naturligvis taknemmelige for, at vi overhovedet får noget. Men det er, i det store og hele, småpenge. Hvis vi deler disse penge ud på 1,3 millioner mennesker, så har vi hver især råd til en halv Panodil til at tage de massive og altødelæggende smerter. Virker det rimeligt? Særligt ikke, når problemet med kroniske smerter er et voksende problem. Det er de færreste, som ved det, men det er en kendsgerning. For 20 år siden var det 19 procent af den danske befolkning, som havde kroniske smerter. Nu er vi på 29 procent. Fortsætter denne stigning, så er halvdelen af den danske befolkning belastet med smerter om 40 år. Kun 40 år. Hvem skal så arbejde? For det kan kroniske smertepatienter ikke i det system, som er lige nu. Vi kommer til at stå med en arbejdsløshedskrise uden lige, medmindre der tages aktion snarest. Enten en krise eller en depressionskrise, som vi aldrig har set før i dansk historie. Kroniske smertepatienter lider nemlig oftest af depression. Et biprodukt af deres altomfattende smerter. Forestil dig, at du ikke kan bevæge dig, som du plejede at gøre. Hver gang du skal rejse dig fra sengen, så stikkes der knive i alle celler i din krop. Dine nerver brænder, og du ved inderst inde, at du aldrig kan få en rigtig lindring fra denne smerte. For det gør kroniske smertepatienter sjældent.  Så sjældent, at en af de vigtigste ting, man kan lære som kronisk smertepatient, er, hvordan man lærer at acceptere sine smerter. Det er både en måde at forebygge smerte på og en måde at komme sin depression til livs. For det er en livspartner, man får, en uønsket en for alle. Man bliver en fange i sin egen krop, ude af stand til at flygte. Vi ved godt, at der er mange områder, som fortjener de penge, der gives. Men der er snart ikke et mere omfattende sundhedsområde end kroniske smerter. Samtidigt med at det er et kæmpe sundhedsmæssigt problem, så er det også en stille dræber. Kroniske smertepatienter med voldsomme smerter har en kortere levetid end normale mennesker. De lever ti år mindre end gennemsnittet gør. Ti år mindre. Det er en voldsom reduktion af levetid, som et stigende antal danskere må erkende, at de har fået. Dette område er blevet ignoreret for længe. Det har ikke været en politisk prioritet i nogen forstand, og det er simpelthen nødt til at ændre sig. For de nuværende patienter og for alle fremtidige patienters liv og levetid. Den danske regering, som så mange regeringer før, svigter kroniske smertepatienter på det groveste. Vi lades alle i stikken. Og vi er så ufatteligt trætte af at blive glemt. At blive overset fra alles side. At vi skal kæmpe for førtidspensioner, selvom vi helst gerne vil fortsætte med at arbejde, men bare ikke kan grundet smerterne. At vi ikke får tilstrækkelig hjælp til at blive på arbejdsmarkedet. Vi vil gerne have hjælp. Vi vil gerne have forskning, da det kan være, der findes bedre midler mod smerterne. Men det bliver tydeligere hvert eneste år, at den hjælp ikke er at finde nogle steder. Og det er et modigt standpunkt for vores politiske partier. For hjælpes kroniske smertepatienter ikke, så står vi overfor en krise om nogle år. En krise som ikke kan løses, medmindre der gribes ind nu. Det tyder på, at de fleste partier er dumdristige nok til at løbe den risiko. Det håber vi inderligt vil ændre sig snarest. Tobias Tapio Miller Pörsti er bestyrelsesmedlem i FAKS (Foreningen af Kroniske Smertepatienter)",
        "metadata": {
            "source": "https://www.berlingske.dk/kommentarer/det-er-tid-til-at-goere-kroniske-smerter-til-en-politisk-prioritet",
            "image_url": "https://berlingske.bmcdn.dk/media/cache/resolve/image_x_large/image/136/1365781/23604017-.jpg",
            "publication_time": "Torsdag d. 10. december 2020, kl. 15.00",
            "author": null,
            "related_links": [],
            "attachments": []
        }
    }
}