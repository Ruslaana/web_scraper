{
    "version": "1.0",
    "document": {
        "id": 20558,
        "title": "Vi er ikke nassere",
        "content": "I mange år har de såkaldt gule fagforeninger oplevet stor medlemsfremgang med p.t. ca. 240.000 medlemmer, mens især LO-forbundene taber medlemmer. I kampen mellem de røde og de gule – eller de traditionelle og de alternative fagforeninger – er der opstået mange myter. Det gælder ikke mindst i forhold til Det Faglige Hus.En af disse myter drejer sig om, at medlemmer af Det Faglige Hus ikke får ordentlig faglig hjælp og selv skal betale for at få ført sager. Det er en fuldkommen forkert påstand. Men det tager vi roligt. Vi har god samvittighed i forhold til den service, vores knap 300 ansatte yder de mere end 90.000 medlemmer. En mere udbredt myte og beskyldning er, at medlemmer af Det Faglige Hus er gratister og ligefrem nassere. Årsagen er, at Det Faglige Hus ikke er part i landsdækkende overenskomster. Disse overenskomster gælder ikke desto mindre for en del af vores medlemmer, som altså – det er ingen hemmelighed – på den måde nyder godt af de resultater, som den traditionelle fagbevægelse opnår ved forhandlingsbordet uden at betale for det. Men det er ikke nasseri. Det kan nemlig ikke være anderledes.I Danmark indgås der områdeoverenskomster, som regulerer et bestemt fagområde. Det betyder, at de personer, der ansættes indenfor det pågældende område, automatisk omfattes af overenskomsten uanset hvilken organisation de er medlem af. De har med andre ord ikke noget valg. Samtidig har vi en lov om foreningsfrihed, som betyder, at enhver lønmodtager – naturligvis – frit kan vælge, hvilken fagforening han eller hun vil være medlem af, eller om man helt ønsker at stå uden for fagforeningerne, hvad mere end 850.000 lønmodtagere rent faktisk gør i dag. Det er en grundlæggende frihedsret. I stedet for at anerkende dette frie valg, vælger LO-forbundene – som altså selv har ønsket at indgå områdeoverenskomster der gælder for alle – i deres retorik at kalde denne gruppe af lønmodtagere for nassere. Det er ikke rimeligt. Det er en hån mod danske lønmodtageres ret og evne til at tænke selv og vælge selv. For danske lønmodtagere ved udmærket, hvad de gør og hvad de vil have – og hvad de er villige til at betale for det. Det Faglige Hus vil faktisk gerne bidrage til overenskomstarbejdet. Men det kræver en invitation fra de fagforeninger, der har forhandlingsretten. Vi kan ikke forlange at blive part i overenskomsterne. Den invitation venter vi stadig på. En anden myte er, at tilstedeværelsen af de gule fagforeninger modarbejder den danske model og vil betyde et sammenbrud af overenskomstsystemet til fordel for mere lovgivning. Det hænger sammen med, at den traditionelle fagbevægelse til stadighed mister mange medlemmer og dermed kan få så lav en organisationsgrad, at den ikke længere har legitimiteten til at forhandle på alle lønmodtageres vegne. Intet er mere forkert. Vi er tilhængere af overenskomstsystemet og den danske model i Det Faglige Hus. Vi tror på, at danske lønmodtagere er stærkest, når de står sammen og selv forhandler deres vilkår med arbejdsgiverne. Vi er ikke imod strejkeretten. Og vi stiller gerne vores medlemmer til rådighed, så den samlede organisationsgrad øges til gavn for den danske model Men den danske model skal fornys. Den skal moderniseres og forenkles og fokusere på fleksibilitet, og de traditionelle fagforeninger skal foretage nogle drastiske ændringer i deres organisation og tankegods for at nedbringe omkostningerne. Det kræver ledere, der tænker på andet end deres egen overlevelse. Det bliver også sagt om Det Faglige Hus, at det bare er en forretning. Det er forkert. Men vi lægger ikke skjul på, at foreningen drives efter forretningsmæssige principper med fokus på omkostninger. Vi tror på, at vores medlemmer kan betjene sig af moderne kommunikation, og at vi derfor ikke behøver et dyrt kontor og en konge i hver en by. Og vi er ikke bange for at tage de nødvendige beslutninger for konstant at optimere driften.",
        "metadata": {
            "source": "https://www.berlingske.dk/politik/vi-er-ikke-nassere",
            "image_url": "https://berlingske.bmcdn.dk/media/cache/resolve/image_x_large/image/97/976643/5735292-faner.jpg",
            "publication_time": "Mandag d. 22. oktober 2012, kl. 06.01",
            "author": null,
            "related_links": [],
            "attachments": []
        }
    }
}