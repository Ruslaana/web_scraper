{
    "version": "1.0",
    "document": {
        "id": 5660,
        "title": "Reus igen taget uden kørekort",
        "content": "Den tyske fodboldspiller Marco Reus er endnu en gang kommet i politiets søgelys efter igen at have kørt bil uden kørekort. I december 2014 blev den 25-årige tysker, der angiveligt aldrig har bestået sin køreprøve, taget af den tyske trafikkontrol, og han blev efterfølgende tildelt en kæmpe bøde. I Tyskland bliver bødens størrelse nemlig beregnet på baggrund af bilistens løn, og når man er en højtlønnet fodboldspiller, bliver det en ganske bekostelig affære at bryde reglerne. Marco Reus måtte dengang hoste op med 540.000 euro - svarende til lige godt 4 mio. kroner. Det har tilsyneladende ikke afskrækket den tyske landsholdsspiller fra at sætte sig bag rattet igen, for nu er han igen blevet fanget over den tilladte fartgrænse - og igen uden et gyldigt kørekort. Derfor kan den fartglade Dortmund-spiller igen se frem til endnu en klækkelig bøde og en sigtelse.",
        "metadata": {
            "source": "https://www.berlingske.dk/sport/reus-igen-taget-uden-koerekort",
            "image_url": "https://berlingske.bmcdn.dk/media/cache/resolve/image_x_large/image/71/715758/8643032-reus.jpeg",
            "publication_time": "Tirsdag d. 21. april 2015, kl. 11.48",
            "author": null,
            "related_links": [],
            "attachments": []
        }
    }
}