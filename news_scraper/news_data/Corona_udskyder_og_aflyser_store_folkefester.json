{
    "version": "1.0",
    "document": {
        "id": 17839,
        "title": "Corona udskyder og aflyser store folkefester",
        "content": "Byfester, festivaler med mere afventer i disse dage en plan for, hvordan de kan invitere tusindvis af mennesker til fest i det fri i de kommende måneder. Aalborg Karneval har dog måttet sande, at festivalen er så nært forestående, at der ikke kan nås at finde en løsning. Derfor aflyses karnevalet, som er det største i Nordeuropa med tæt på 100.000 deltagere. Det er andet år i træk, at det ikke kan afholdes. »Forsamlingsforbuddet og kravet om at tjekke gyldigt coronapas betyder desværre, at det ikke er muligt at afholde vores arrangementer i byens rum,« skriver Aalborg Karneval på Facebook. Det er ikke muligt at rykke arrangementet, men der arbejdes på alternative events i løbet af året. Har man købt billet, kan man få den rykket til næste år eller refunderet. Coronaudbruddet betyder også ændrede planer for festivalen Rock Under Broen i Middelfart, som efter planen skulle løbe af stablen 11. og 12. juni i år. Nu har den fynske festival mistet tålmodigheden med politikerne og flytter musikfesten til efter sommerferien. Det oplyser DR Fyn. »Vi indstiller i aften (onsdag. red.) til vores bestyrelsesmøde, at vi flytter til medio august. Så håber vi på, at der er nogle lempelser på det tidspunkt, så vi kan afholde det,« siger Bent Frandsen, der er øverst ansvarlig for festivalen, til DR Fyn. Han uddyber, at det formentlig bliver den 13.–14. august, at der bliver spillet op til fest ved Lillebæltsbroen. Det er blandt andet kravet til inddeling af pladsen, der gør det umuligt at håndtere på nuværende tidspunkt. Rock under Broen har været afholdt i Middelfart hvert år siden 1989. Igennem årene har blandt andet kunstnere som Kim Larsen, Gnags, Thomas Helmig, Volbeat og Anne Linnet været på plakaten. /ritzau/",
        "metadata": {
            "source": "https://www.berlingske.dk/danmark/corona-udskyder-og-aflyser-store-folkefester",
            "image_url": "https://berlingske.bmcdn.dk/media/cache/resolve/image_x_large/image/141/1413565/23724388-.jpg",
            "publication_time": "Onsdag d. 21. april 2021, kl. 15.26",
            "author": null,
            "related_links": [],
            "attachments": []
        }
    }
}