{
    "version": "1.0",
    "document": {
        "id": 14840,
        "title": "»Homeland« gjort til grin af graffitikunstnere",
        "content": "JERUSALEM: Der er ren besked, på de mure Carrie Mathison går forbi i anden episode af femte sæson af serien Homeland. »Homeland er racistisk«, står der på arabisk på en af murene. På en anden står der »Homeland er en joke, som ikke fik os til at grine«. I femte sæsons andet afsnit, der blev vist på DR 2 onsdag kl. 21.30, befinder Carrie Mathison, spillet af Claire Danes, sig i en syrisk flygtningelejr. For at skabe de mest autentiske omgivelser hyrede produceren bag serien tre arabisktalende graffitikunstnere. Men ingen lagde mærke til, hvad de skrev på murene. At det i producernes øjne lignede Mellemøstens flygtningelejre var nok.  Men nu, efter at femte sæson har haft premiere i bl.a. USA, Australien og Storbritannien, har en del andre øjne set murene i den syriske »flygtningelejr«. Og de tre graffitikunstnere, Heba Amin, Caram Kapp og Stone, har samtidig offentliggjort en erklæring, hvori de forklarer, hvordan og hvorfor de endte med at latterliggøre en af de mest populære amerikanske serier. De tre blev kontaktet i juni i år og fløj til Berlin, hvor optagelserne fandt sted. »Vi var ikke lette at overtale på grund af seriens omdømme. Men så overvejede vi, hvad et øjebliks indblanding kunne dirigere videre af vores egen, og mange andres politiske misfornøjelse med serien. Det var vores tilskyndelse til at sige vores mening,« skriver de i erklæringen. I Berlin tegnede de løs på murene, uden at ordene blev tjekket. »Indholdet havde ingen interesse,« skriver de og forklarer, hvordan produceren havde vist dem anti-Assad slagord, før de begyndte at tegne. De omtaler serien som en »plakat, der dehumaniserer en hel region ved at fremstille umenneskeliggjorte personer i burkaer«. Derfor endte de med at skrive alle mulige nedsættende udsagn om den serie, de arbejdede for under opholdet i Berlin. »Homeland er ikke en serie«, og »Denne udsendelse repræsenterer ikke kunstnernes holdninger«, skrev de på murene. Homeland har høje seertal i over alt i verden, men i mange af de lande, der portrætteres i serien, kritiseres den for at styrke fordomme mod muslimer, islam og muslimske lande.  I fjerde sæson blev Pakistans hovedstad, Islamabad, beskrevet som et »helvedes hul«, hvilket førte til en klage fra den pakistanske ambassade i Washington. Mange beskylder serien for at portrættere muslimer som terrorister, og andre kan ikke lide den, fordi den er baseret på en israelsk TV-serie om en kidnappet soldat. I en tidligere sæson, hvor handlingen foregik i Libanons hovedstad, Beirut, kom serien også i modvind, fordi scenerne fra den berømte Hamra-gade var optaget i den israelske by Jaffa.  I en af scenerne ses Carrie Mathison gå gennem et libanesisk marked, som i virkeligheden er loppemarkedet i Jaffa. Også her sløsede producerne ved ikke at fjerne trøjer og skilte med hebraisk skrift og syvarmede lysestager, hvilket fik den libanesiske kulturminister til at true med et sagsanlæg.",
        "metadata": {
            "source": "https://www.berlingske.dk/internationalt/homeland-gjort-til-grin-af-graffitikunstnere",
            "image_url": "https://berlingske.bmcdn.dk/media/cache/resolve/image_x_large/image/26/264084/11040276-a-car-in-flames-is-seen-near-graffiti-reading-in-arabic-i-sacr.jpg",
            "publication_time": "Fredag d. 16. oktober 2015, kl. 17.00",
            "author": "Allan Sørensen",
            "related_links": [],
            "attachments": []
        }
    }
}