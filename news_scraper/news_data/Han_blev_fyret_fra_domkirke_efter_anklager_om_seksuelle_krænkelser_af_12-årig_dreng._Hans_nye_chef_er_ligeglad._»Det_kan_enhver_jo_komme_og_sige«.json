{
    "version": "1.0",
    "document": {
        "id": 4972,
        "title": "Han blev fyret fra domkirke efter anklager om seksuelle krænkelser af 12-årig dreng. Hans nye chef er ligeglad. »Det kan enhver jo komme og sige«",
        "content": "Han blev sidste år fyret fra en helt central stilling i Københavns Domkirke efter detaljerede anklager om seksuelle krænkelser mod et barn og to unge mænd. Nu er den pågældende mand blevet ansat i en lignende stilling i en ny kirke, denne gang i landlige omgivelser på Vestsjælland. Det oplyser den pågældende kirke selv på sin hjemmeside, hvor medarbejderen bydes »velkommen« i kirken. Berlingske kunneførste gang beskrive sagernei 2022. Den pågældende mand havde krænket en 12-årig dreng samt to unge mænd seksuelt, fortalte ofrene til Berlingske. Fordi overgrebet på barnet var forældet, blev manden aldrig retsforfulgt. Heller ikke to senere overgreb på unge mænd med tilknytning til kirken blev politianmeldt. Men sagerneskabte utryghedblandt flere ansatte i kirken, der var bekendt med forholdene – især fordi domkirken jævnligt er fyldt med børn og unge korsangere, konfirmander og frivillige. I kølvandet på Berlingskes afdækning blev manden først hjemsendt ogsenere fyretaf menighedsrådet i domkirken Vor Frue Kirke midt i København. Men nu har manden altså fået nyt job – ligeledes i en kirke, men denne gang en noget mindre profileret en af slagsen på Vestsjælland. Berlingske har valgt at anonymisere manden, da han ikke er dømt i sagen. Derfor navngiver vi heller ikke hans nye arbejdsplads, da det vil gøre det muligt at identificere ham. Men formanden for det nye menighedsråd bekræfter ansættelsen. »Ham er vi rigtigt, rigtigt glade for, vi synes, vi har truffet et godt valg. Jeg kender godt hans forhistorie, men jeg synes ikke, det udgør et problem i forhold til at arbejde som kirketjener hos os,« siger menighedsrådsformanden til Berlingske. Hvad tænker du om, at han er blevet fyret fra domkirken i København efter en sag om krænkelser? »Det tænker jeg ikke så meget om. Jeg vil ikke gøre mig til dommer over noget, der er sket for 30 år siden.« Synes du ikke, det er et problem for hans hæderlighed, at der er tre personer, der siger, han har krænket dem? »Det kan enhver jo komme og sige.« Tror du ikke på dem? »Det ved jeg ikke, jeg har ikke taget stilling til det, for det er ikke nødvendigt. Det behøver jeg ikke,« siger formanden. Professor emerita ved Aalborg Universitet Anette Borchorst har forsket i krænkelser og overgreb og har fulgt sagen siden de første afsløringer i 2022. »Det undrer mig, at man ansætter vedkommende i en lignende stilling, når han er røget ud af Københavns Stift efter så voldsomme sager. Vi taler blandt andet om et overgreb på et barn, der hører til under straffeloven,« siger hun. Berlingske kunnefor to år siden fortælle, hvordan den pågældende mand blev anklaget for at have krænket en dengang kun 12-årig dreng seksuelt gennem flere år tilbage i 1990erne. Ifølge offeret havde manden gentagne gange onaneret nøgen foran drengen, berørt drengen på kønsdelene og forsøgt at onanere på drengen, husker offeret. Ofte skete overgrebene, efter at de begge på mandens initiativ havde indtaget alkohol. Sagen blev i 2014 anmeldt til Københavns Politi af en tredjepart. På baggrund af anmeldelsen blev den pågældende mand indkaldt til afhøring hos Københavns Politi, hvor manden ifølge Berlingskes dokumentation erklærede sig »indforstået med noget af indholdet i anmeldelsen«, som manden dog »ikke havde opfattet på samme måde« som offeret. Politiet måtte dog henlægge sagen, fordi forholdene efter daværende lovgivning var forældede. Sidste år resulterede afsløringerne i en fyreseddel til den pågældende mand fra menighedsrådet i domkirken.Fold sammenLæs mereFoto: Søren Bidstrup. Den pågældende mand havde senere også udsat to yngre mænd, der begge arbejdede i domkirken, for seksuelle krænkelser, fortalte de to ofre til Berlingske i 2022. »Det er jo ikke, fordi man skal udelukke krænkere livslangt fra at få et job igen,« understreger Anette Borchorst. »Men når man ansætter personer med sådan en forhistorie i et næsten enslydende job, skal man i særlig grad sikre sig som arbejdsgiver, at noget lignende ikke kan ske igen. Det drejer sig eksempelvis om at forholde sig aktivt til, om manden må have kontakt til børn og unge, og i det hele taget sikre, at der er et chikanefrit miljø«, siger hun. I januar udkom enomfattende undersøgelseaf arbejdsmiljøet i folkekirken, der blandt andet fastslog, at et lille antal ansatte oplevede »vold og seksuel tvang internt i folkekirken«, som kunne »udgøre en alvorlig straffelovsovertrædelse«. En medvirkende årsag er ifølge rapporten, at »folkekirken har nogle grundlæggende udfordringer med ledelse, relationer, mobning og andre krænkelsesproblematikker«. Ifølge Anette Borchorst afspejler den aktuelle sag netop, at der i landets menighedsråd nok er »ledelsesansvar, men ikke ledelseskompetencer«. »Man er i folkekirken ikke fulgt med udviklingen på det øvrige arbejdsmarked, hvor man generelt er blevet meget bedre til at forebygge chikane,« siger Anette Borchorst, der peger på, at arbejdsgiverens ansvar for at forebygge chikane siden er blevet skærpet i lovgivningen. Den pågældende mand var i mange år ansat på tjenestemandsvilkår i Vor Frue Kirke, på trods af at der i menighedsrådet var kendskab til en af krænkelsessagerne. Detsåkaldte decorumkravkræver ellers, at tjenestemænd opfører sig værdigt og anstændigt både i og uden for jobbet. Nu er manden så blevet ansat af et andet menighedsråd – igen på trods af at der i menighedsrådet er viden om overgrebsanklagerne. Forløbet vækker ubehagelige minder, siger Anette Borchorst: »Selvom det er et helt andet omfang, kan man drage parallellen til den katolske kirke, hvor der har været en historik med bare at forflytte krænkere til et andet stift,« siger Anette Borchorst med henvisning til krænkelsessager i den katolske kirke, der i årevis blev holdt under radaren, fordi overgrebsmændene blot blev flyttet til andre kirker. Menighedsrådsformanden i det nye stift er ikke bekymret for, at den pågældende mand vil begå nye krænkelser. »Nej, det er jeg ikke. Vi har også talt med den tidligere domprovst (forhenværende domprovst i Københavns provsti Anders Gadegaard,red.) om ham, så jeg er helt tryg ved ansættelsen.« Kan du forstå, hvis man kan undre sig over, at han ikke kan arbejde i domkirken, men godt kan arbejde i jeres kirke? »Næ. Jeg forstår faktisk ikke, hvorfor han er blevet fyret i København. I menighedsrådet er vi meget glade for ham, han er et ualmindeligt behageligt og sødt menneske,« siger menighedsrådsformanden i den vestsjællandske kirke. Anders Gadegaard er i dag sognepræst i Stenløse på Sjælland. Som daværende domprovst i København var han allerede orienteret om sagen om krænkelsen af barnet tilbage i 2015, da manden blev politianmeldt. Anders Gadegaard, tidligere domprovst i København, har anbefalet den pågældende mand til det nye job i en kirke på Vestsjælland.Fold sammenLæs mereFoto: Celina Dahl. Da sagen var forældet efter daværende lovgivning, blev sagen henlagt, og kirkens ledelse, herunder Anders Gadegaard, lod manden fortsætte i jobbet. Først efter Berlingskes afsløringerblev han afskediget. Gadegaard bekræfter, at han har anbefalet manden til det nye job: »Jeg har ikke haft svært ved at give den pågældende person en endog meget god anbefaling med på sin videre vej. Jeg kender ham som et meget kompetent og dygtigt menneske, hvis arbejdsindsats ved Vor Frue Kirke i de 24 år, vi var der sammen, har været overordentlig rosværdig,« siger han til Berlingske. Det er en opsigtsvækkende anbefaling, mener adjunkt i kirkehistorie på Det Teologiske Fakultet ved Københavns Universitet Rasmus H.C. Dreyer: »Det er trods alt kontroversielt, at en tidligere domprovst, der var involveret i håndteringen af sagen ved domkirken, lægger navn til anbefalingen af en medarbejder, der blev afskediget efter en sag, hvor vedkommende havde indrømmet gamle forhold af formentlig seksuelt krænkende karakter,« siger han. Rasmus H.C. Dreyer understreger, at domprovsten er på juridisk sikker grund. Men, tilføjer han: »Med denne anbefaling har den tidligere domprovst jo understreget vedkommendes evner og værdighed i en ny stilling.« Berlingske har forgæves forsøgt at få en kommentar fra den pågældende mand og hans advokat.",
        "metadata": {
            "source": "https://www.berlingske.dk/indland/han-blev-fyret-fra-domkirke-efter-anklager-om-seksuelle-kraenkelser-af-12",
            "image_url": "https://berlingske.bmcdn.dk/media/cache/resolve/image_x_large/image/177/1778788/24668083-vor-frue-kirke.jpg",
            "publication_time": "Mandag d. 01. april 2024, kl. 06.37",
            "author": "Michael Lund",
            "related_links": [],
            "attachments": []
        }
    }
}