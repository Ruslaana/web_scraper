{
    "version": "1.0",
    "document": {
        "id": 6086,
        "title": "Julehandlen i Sverige spås at slå rekord",
        "content": "Julehandlen i Sverige står til at slå hidtidige rekorder. For sjette år i træk ventes svenskerne at bruge flere penge i december måned, lyder vurderingen i en prognose fra erhvervsorganisationen Svensk Handel foretaget af analysefirmaet HUI. Forventningen er, at omsætningen i detailhandlen vil vokse med to procent i december, svarende til 1,5 milliarder svenske kroner (960 millioner danske) til 92,7 milliarder svenske kroner (59,6 milliarder danske). Det svarer til, at hver eneste svensker bruger 8.800 svenske kroner (cirka 5.600 danske) på handel i december. Det er 1.900 svenske kroner mere end på en gennemsnitlig måned. »Julehandlen har været vældig modstandsdygtig selv under de svære år. Man sparer måske inden og efter jul for at kunne opretholde en traditionel julefejring og finansiere julefesten,« siger analytiker William Lindquist fra HUI til det svenske nyhedsbureau TT. En del af stigningen skyldes inflationen. I julen 2024 faldt antallet af solgte varer faktisk med 3,5 procent, men fordi inflationen var så høj, blev der brugt flere penge end tidligere år på juleforberedelser og julegaver. Fraregnet inflationenforventer HUI, at december 2024 vil vise en stigning i pengeforbruget på én procent. Svenskerne haroplevet rentesænkninger, stigende realløn og større disponible indkomster, hvilket alt sammen bidrager til de højere forventninger. Dagligvarehandelen ventes at vokse med seks procent i julemåneden i forhold til sidste år, fordi maden er særlig vigtig for mange i december. Omvendt ventes salget af elektronik, hvidevarer, modetøj, legetøj og møbler at gå tilbage med én procent. For mange brancher er julen årets vigtigste højtid. Det er her, det største salg ligger. Sådan ventes december måneds andel af hele 2024-omsætningen at blive fordelt pr. branche: ",
        "metadata": {
            "source": "https://www.berlingske.dk/virksomheder/julehandlen-i-sverige-spaas-at-slaa-rekord",
            "image_url": "https://berlingske.bmcdn.dk/media/cache/resolve/image_x_large/image/185/1855929/24829361-christmas-shoppers-maintain-social-distancing-as-t.jpg",
            "publication_time": "Fredag d. 08. november 2024, kl. 10.41",
            "author": "Thomas Breinstrup",
            "related_links": [],
            "attachments": []
        }
    }
}