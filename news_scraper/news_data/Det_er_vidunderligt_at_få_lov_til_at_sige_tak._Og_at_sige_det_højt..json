{
    "version": "1.0",
    "document": {
        "id": 2757,
        "title": "Det er vidunderligt at få lov til at sige tak. Og at sige det højt.",
        "content": "For en måneds tid siden købte jeg en portion julekort. Det gør jeg hvert år, og jeg sender så mange, jeg orker. De sidste par år har jeg i grove træk skrevet »jeg er så glad for, at vi er venner, mit juleønske er, at vi ses noget mere, men året er gået alt for hurtigt for mig.« For jeg synes, at tiden går og går, ugerne farer forbi, forår, sommer, efterår og bang, så er det jul igen. Når jeg har arbejdet, været hjemme, trænet og læst min aftenbog, er der ikke flere timer tilbage. Det har ikke rigtig ændret sig, så da jeg stod med kortene i hånden, tænkte jeg, at i år kommer jeg til at skrive det samme. Og næste år og året efter og indtil vi alle sammen er døde og borte.  Den slags tanker kan man jo godt blive i rimelig dårligt humør af, så det blev jeg, indtil det gik op for mig, at jeg egentlig er ret heldig: tænk, at have så mange venner, kende så mange mennesker, at jeg ikke rigtig kan se dem alle sammen nok. Hvor har jeg meget at være taknemmelig for. Egentlig. Den slags kan man jo passende huske at fejre, og selv om jeg ikke har så meget som en my af noget amerikansk i gener eller familie, så var det pludselig ret oplagt at invitere til thanksgiving.  Samle en flok af dem, jeg er allermest taknemmelig for at kende. Også lidt for at have en undskyldning for at købe en kæmpe kalkun og farsere den og lave en græskartærte og dække bord med hvide duge og sidde der og se på ansigterne rundt om og tænke »det er MINE venner«. Jeg kommer til at slå på glasset og sige tak, fordi de er kommet, og så skal vi tage en runde, hvor vi hver især siger, hvad vi er taknemmelig for. Det er lidt plat, men jeg har prøvet det en enkelt gang før, da jeg boede på kollegium, og en canadisk udvekslingsstudent lavede thanksgiving-middag.  Så sad vi der på gangen i fyrfadslysenes skær og hørte hinanden sige tak. For kæmpestore ting, at være i live, at være raske, at kunne studere og små ting som at være inviteret og smage kalkun for første gang. Jeg var taknemmelig for, kan jeg huske, at jeg kunne gå. Sommeren før havde jeg nemlig brækket et ben, og hvert skridt bliver en gave, når man har kunnet mærke knoglerne i sit ben gnide mod hinanden inde i det bløde kød. Jeg kan huske, hvordan jeg gik i seng, mæt og glad og måske lidt fuld af rødvin, men allermest med fornemmelsen af, hvor vidunderligt det er at få lov til at sige tak. Og at sige det højt. Hvordan alt det, der siges højt, vokser og fylder mere, mens det, der ikke nævnes, visner.  Og så kan det såmænd godt være, at den amerikanske tradition handler om noget helt andet, og at det er fjollet at gøre den til sin egen og er der egentlig noget i vejen med mortensaften (næh, og der spiste jeg gås med andre venner, og det var perfekt), men enhver anledning til at glæde sig over, at man er en heldig starut og enhver påmindelse om, at man har meget at være taknemmelig for, tager jeg imod med kyshånd. Og i år også med kalkun. ",
        "metadata": {
            "source": "https://www.berlingske.dk/aok/det-er-vidunderligt-at-faa-lov-til-at-sige-tak.-og-at-sige-det-hoejt.",
            "image_url": "https://berlingske.bmcdn.dk/media/cache/resolve/image_x_large/image/5/53647/19042705-bm.jpg",
            "publication_time": "Mandag d. 20. november 2017, kl. 14.30",
            "author": "Sarah Skarum",
            "related_links": [],
            "attachments": []
        }
    }
}