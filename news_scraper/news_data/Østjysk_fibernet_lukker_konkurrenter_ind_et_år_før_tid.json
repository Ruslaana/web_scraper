{
    "version": "1.0",
    "document": {
        "id": 13024,
        "title": "Østjysk fibernet lukker konkurrenter ind et år før tid",
        "content": "Som et af de sidste steder i Danmark bliver nu også det østjyske energiselskab Auras fibernet åbnet, så konkurrerende internetudbydere kan sælge bredbåndsforbindelser. Det sker et år før planlagt, og det bliver den to år gamle bredbåndsudfordrer Fastspeed, der rykker ind som første selskab senest 1. februar. Aura forsyner 109.000 adresser i et område, der dækker syd og vest for Aarhus. »Vi bliver de første, der kommer på Auras net. Det er vi glade for, og allerede fra denne uge kan man skrive sig op. Salget begynder senest 1. februar. Vi vil gerne i gang på alle net i Danmark, når det blot er på fornuftige vilkår,« siger Jens Raith, der er administrerende direktør for Fastspeed,som allerede har aftaler om adgang til ti fiber- og kabel-tv-net i Danmark. Åbningen af Auras net for konkurrenter sker et år før planlagt. »Vi åbner vores fibernet nu, fordi vi oplever en meget stor interesse fra andre tjenesteudbydere,« siger Claus Frank Sørensen, der er direktør for Aura Fiber, om fremrykningen af åbningen. Den kommer, efter at der er sat ekstra kræfter ind på at få teknikken gjort klar, så internetudbydere udefra kan koble sig på. Tilkoblingen sker gennem samme teknologi, som det sjællandske fiberselskab Fibia benytter, så internetudbyderne ikke skal tilpasse deres systemer til hvert enkelt fibernet og kabel-tv-net i Danmark. Indtil nu har det udelukkende været internetudbyderen Waoo, som Aura tidligere var medejer af, der har kunnet bruge Auras fibernet. Fibia, der selv ejes af energiselskabet Andel (tidligere SEAS-NVE), købte i marts 2021 alle Waoos medejere ud og ejer nu Waoo alene. Indtil for omkring to år siden var det et fåtal af de mange lokale fibernet, som el- og energiselskaber har etableret i Danmark, der varåbne for andre internetudbydere end dem, som el- og energiselskaberne selv ejedeeller var medejere af. Efter at myndighederne truede med at tvangsåbne dem til regulerede priser, sådan som TDC-koncernen i kraft af sin størrelse og dominans i årevis har været vant til, kom der skred i den frivilligere åbning. Etableringen af Fastspeed i begyndelsen af 2019, som en række tidligere TDC- og YouSee-direktører står bag, har også skubbet påden bredbåndskrig, som siden har spredt sig. Fastspeed sælger udelukkende internetforbindelser.",
        "metadata": {
            "source": "https://www.berlingske.dk/virksomheder/oestjysk-fibernet-lukker-konkurrenter-ind-et-aar-foer-tid",
            "image_url": "https://berlingske.bmcdn.dk/media/cache/resolve/image_x_large/image/150/1501832/23970501-pix-fastspeed.jpg",
            "publication_time": "Mandag d. 03. januar 2022, kl. 13.00",
            "author": "Thomas Breinstrup",
            "related_links": [],
            "attachments": []
        }
    }
}