{
    "version": "1.0",
    "document": {
        "id": 3932,
        "title": "Kendt TV 2-vært stopper – blev afbrudt på direkte tv",
        "content": "Journalisten Allan Silberbrandt har været på skærmen siden TV 2s begyndelse. Og tirsdag havde han sidste dag på skærmen i nyhedsudsendelsen klokken 15 på TV 2 News. Midt i den direkte udsendelse blev han dog afbrudt af sin værtskollega Karen-Helene Hjorth, der kom og satte sig ned ved siden af ham. »Vi ved godt, at du ikke var vild med, at der skulle være det helt store ståhej. Så jeg håber, at du vil tilgive os for en lille smule ståhej. For vi er rigtig mange mennesker, som kommer til at savne dig,« sagde hun, hvortil Allan Silberbrandt replicerede: »Sender vi lige nu?« Siden blev der vist en række klip fra en mere end flot tv-karriere, som du kan se herunder.  I indslaget blev der vist en række gamle klip, der begynder allerede i 1988, da TV 2 blev lanceret. 74-årige Silberbrandt fik siden sit folkelige gennembrud som USA-korrespondent på TV 2, men blev siden vært på TV 2 News. Det var i den egenskab, at han sad i værtstolen, da den nu afdøde digter Yahya Hassan forlod et af de mere opsigtsvækkende interview i Silberbrandts karriere i utide med ordene: »I kan smede alle de rænker, I vil, imod mig – til min pik, og den er omskåret, og den er flot. Og god aften til dig, jeg synes, du er en fin fyr, jeg kan faktisk godt lide dig. Undskyld tonen, hej, og hils Pia,« sagde Hassan og rejste sig. Og slutningen af den passus illustrerer vel meget godt, at det er en vellidt mand, der nu takker af. I slutningen af indslaget kom et helt hold kolleger ind og stillede sig bag Allan Silberbrandt. Han sluttede med ordene: »Det har været en fornøjelse og også et privilegium at være med til at bidrage til nyhedsformidlingen i Danmark. Meget har ændret sig gennem de her år. Traditionelle medier er mange, men de er også under et voldsomt pres fra mere eller mindre lødige alternativer,« sagde Allan Silberbrandt og fortsatte: »Så det sidste ord fra mig, det skal være: Husk, at demokrati trives bedst på et oplyst grundlag. Og at alle medier – også det, som De ser med på lige nu – skal bedømmes på deres vilje og deres evne til at udvise troværdighed. Jeg hedder Allan Silberbrandt. Tak for nu. Vi ses derude i virkeligheden.« Hele indslaget kan ses hosTV 2 Play. ",
        "metadata": {
            "source": "https://www.berlingske.dk/skaerm/kendt-tv-2-vaert-stopper-blev-afbrudt-paa-direkte-tv",
            "image_url": "https://berlingske.bmcdn.dk/media/cache/resolve/image_x_large_vertical/image/187/1870103/24855078-allan-silberbrandt-var-blandt-andet-usa-korrespond.jpg",
            "publication_time": "Onsdag d. 18. december 2024, kl. 09.45",
            "author": "Joachim Talbro Paulsen",
            "related_links": [],
            "attachments": []
        }
    }
}