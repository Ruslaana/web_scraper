{
    "version": "1.0",
    "document": {
        "id": 10357,
        "title": "Lovændring sætter alle sager om køre- og hviletid på pause",
        "content": "Anklagemyndigheden sætter alle sager om overtrædelse af færdselslovens køre- og hviletidsbestemmelser i bero, oplyser Rigsadvokaten. Loven på området er blevet ændret, og det er nødvendigt med en ny it-løsning hos politiet for at kunne behandle sagerne korrekt. »Der vil stadig blive rejst sigtelser for overtrædelser af køre- og hviletidsreglerne i den mellemliggende periode. Sagerne vil dog først blive ført og afgjort, når it-løsningen er klar, og lovændringen er trådt i kraft«, siger statsadvokat Jens Røn fra Rigsadvokaten. Den nye it-løsning skal udvikles i regi af Rigspolitiet. Den forventes at ligge klar til maj.  Køre- og hviletidsbestemmelserne sætter rammer for, hvor længe chauffører må køre, inden de skal holde pause, og hvor længe de skal holde pause. Lovændringen på området skete i maj i år i forbindelse med andre ændringer af færdselsloven. I loven fremgår det dog, at ændringerne på køre- og hviletidsområdet først træder i kraft, når Rigspolitiets it-løsning ligger klar. Og det var meningen, at sager om køre- og hviletid indtil da skulle behandles efter de gamle regler. Men i flere tilfælde har domstolene valgt at udsætte sager om køre- og hviletid på grund af lovændringen. Og det er det, der får anklagemyndigheden til at reagere. ",
        "metadata": {
            "source": "https://www.berlingske.dk/samfund/lovaendring-saetter-alle-sager-om-koere-og-hviletid-paa-pause",
            "image_url": "https://berlingske.bmcdn.dk/media/cache/resolve/image_x_large/image/11/114191/18549184-nummerpladescanner.jpg",
            "publication_time": "Tirsdag d. 19. september 2017, kl. 10.45",
            "author": null,
            "related_links": [],
            "attachments": []
        }
    }
}