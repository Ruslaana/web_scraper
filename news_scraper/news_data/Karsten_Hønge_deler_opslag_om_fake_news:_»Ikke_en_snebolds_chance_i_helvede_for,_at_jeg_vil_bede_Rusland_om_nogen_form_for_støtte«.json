{
    "version": "1.0",
    "document": {
        "id": 1115,
        "title": "Karsten Hønge deler opslag om fake news: »Ikke en snebolds chance i helvede for, at jeg vil bede Rusland om nogen form for støtte«",
        "content": "Godmorgen og velkommen til onsdagens politiske morgenpost. Som nævnt i gårsdagens morgenpost er Dansk Folkepartis formand, Morten Messerschmidt, draget til det store Amerika for at deltage i en konservativ konference i, hvad Trump selv kalder»universets centrum«, nemlig Trump-residensen Mar-a-Lago. Messerschmidt har i den forbindelse fået nogle af sine »kontakter til at række ud« til den kommende præsident, fortalte han Jyllands-Posten mandag aften. Men her dagen efter den føromtalte konference er der dog stadig intet, der tyder på, at DF-formanden har mødtes med hverken Trump eller hans folk endnu. Morten Messerschmidt har dog lagt et billede på det sociale medie X, hvor Mar-a-Lago kan ses i baggrunden, og han selv storsmilende kan ses i forgrunden. Men ingen Trump i sigte. Velkommen til morgenposten.  Tap, hold and load in 4K.pic.twitter.com/YCABb51kHY I sidste uge lød det fra flere partier i Folketinget, at det fremover skal være forbudt for udlændinge at give økonomisk støtte og donationer til danske partier. Forslaget kom fra både Enhedslisten og Moderaterne, som ikke ligefrem var begejstrede for Elon Musks nyfundne interesse for europæisk politik. Henrik Frandsen (M)fortalte således til TV 2 søndag, at man ikke kan forhindre folk som Musk i at blande sig i dansk politik. »Men jeg synes også, at vi skal have set på valgloven i Danmark, og om vi kan acceptere udenlandske bidrag til danske valgkampe. Det mener vi ikke, at vi skal acceptere,« sagde han. Trods Moderaternes markante stillingtagen til spørgsmålet om udenlandske donationer er partiet stadig det eneste parti i Folketinget, der nægter at offentliggøre sit regnskab fra 2022 og dermed afsløre, hvem der skød penge i projektet. Og det møder nu kritik fra flere partier på Christiansborg, skriverEkstra Bladet. »Det klinger hult. Det er hyklerisk. Moderaterne har frataget vælgerne muligheden for gennemsigtighed ved ikke at lægge regnskaberne frem. Samtidig blander de sig jo selv gerne i andre landes valgkampe som den amerikanske,« siger politisk ordfører i Liberal Alliance Sólbjørg Jakobsen til Ekstra Bladet. Også De Radikales Samira Nawa stemmer i og kalder partiets finte for »hyklerisk«. På kritikken svarer gruppeformand Henrik Frandsen i en skriftlig kommentar til Ekstra Bladet, at Moderaternes forslag udspringer af, at partiet har reageret »på en ny verdenssituation«: »Vi har afleveret regnskabet for 2023 til Folketinget helt efter bogen, men jeg har ikke yderligere kommentarer til vores eget regnskab,« tilføjer han. I denne tid kommer vi ikke uden om at have mindst én historie om Grønland med i morgenposten, og den handler i dag om SFs grønlandsordfører, Karsten Hønge. Eller rettere: Den er lige præcisikkeleveret af Hønge. SFeren Karsten Hønge skriver nemlig på X, at han er blevet offer for en omgang prorussisk fake news, som i øjeblikket deles på de sociale medier. I et Facebook-opslag erklærer en falsk Hønge, at Danmark er »nødt til at tage ekstreme foranstaltninger og bede om hjælp fra Rusland for at løse dette problem«, med henvisning til at Trump ønsker at købe Grønland. På det sociale medie X har Karsten Hønge delt et opslag fra en anonym X-konto med over 150.000 følgere. Vedkommende bag profilen har delt og oversat det falske bejleri til engelsk og tilføjer, at Danmark muligvis »vender sig mod Rusland for at beskytte Grønland mod Trump«. Den påstand afviser Karsten Hønge blankt: »Falske nyheder på X og Facebook om mit ønske om at danne en alliance med Rusland mod USA om Grønland. Der er ikke en snebolds chance i helvede for, at jeg vil bede Rusland om nogen form for støtte. Jeg står sammen med Grønland,« skriver Karsten Hønge på X.  Fake news on X and Facebook about my wish to form an alliance with Russia against the USA regarding Greenland. There's not a snowball's chance in Hell that I would ask Russia for any kind of support. I stand with Greenland#dkpolhttps://t.co/b8NQEW9ME7 Jyllands-Posten skriver i dag historien og fortæller, at han som konsekvens af det falske opslag har modtaget opkald fra journalister fra hele Europa, der vil i tale med ham om hans Putin-bejleri. Den russiske tv-kanal Russia-1 ville sågar lave en timelang portrætudsendelse om ham, fortæller Hønge. Til Jyllands-Posten skriver Udenrigsministeriet som svar på historien: »Udenrigsministeriet tager den konkrete hændelse med Karsten Hønge meget alvorligt. Vi er i tæt dialog med SF om den videre håndtering, som Udenrigsministeriet vil koordinere med andre relevante myndigheder. Dette indebærer også at tage kontakt til X.« 1.Langt om længe er den bebudede beredskabsaftale faldet på plads. Aftalen præsenteres således onsdag med beredskabsminister Torsten Schack Pedersen (V) i spidsen flankeret af repræsentanter fra aftalepartierne. Beredskabsaftalen var ellers lovet ville falde på plads inden julen 2024, men blev altså udsat til på den anden side af nytår kort tid før jul. 2.På et pressemøde i Helsinki i går fortalte statsminister Mette Frederiksen (S), at hun er enig med NATOs generalsekretær, Mark Rutte, i, at NATO-landene fremover skal bruge mere end to procent af deres bruttonationalprodukt på forsvar. Statsministeren henviste samtidig til, at den svenske statsminister, Ulf Kristersson, søndag sagde, at »Sverige er ikke i krig, men der er heller ikke fred«. Den udlægning erklærede Frederiksen sig enig i og tilføjede: »Når vi siger ordet krig, tænker vi af gode grunde på mange forskellige ting, men vi kan heller ikke længere tænke, at vi er i en fredstid,«sagde Mette Frederiksen. 3.Det er ikke alle, der er lige begejstrede for partiformand Morten Messerschmidts rejse til Trump-centrummet Mar-a-Lago. Som konsekvens af turen kritiserede flere røde partier i går Messerschmidt for såkaldt»turismediplomati«– en kritik, som DF-nestor Pia Kjærsgaard afviser blankt. »Det er ikke andet end irritation og ærgrelse, tror jeg, over, at Messerschmidt pludselig befinder sig derovre, men det må de jo leve med,« siger Pia Kjærsgaard tilB.T. 09.00: Pressemøde om politisk aftale om beredskabet Beredskabsminister Torsten Schack Pedersen (V) og repræsentanter for aftalepartierne præsenterer onsdag klokken 09.00 på et pressemøde en politisk aftale, som skal styrke Danmarks beredskab. 12.00: Sundhedsstyrelsen offentliggør den femte kræftplan I 2000 fik Danmark sin første kræftplan, og siden er nye kommet til. Onsdag modtager indenrigs- og sundhedsminister Sophie Løhde (V) den femte i rækken. Det sker i Sundhedsstyrelsen klokken 12. Planen skal blandt andet styrke behandlingen af senskader efter kræftbehandling. 13.00: Møde i salen med ministrenes spørgetid I dag er der møde i Folketingssalen, hvor ministrene svarer på oversendte spørgsmål i ministrenes spørgetid. Desuden behandles en række lovforslag, heriblandt forslag om reetablering af gæld til det offentlige, hvis rockere og bandemedlemmer falder tilbage i kriminalitet, og forslag om lavere momssats på frugt og grønt. 14.00: Åben høring om forfølgelse af religiøse grupper i Afrika Udenrigsudvalget holder åben høring om forfølgelse af religiøse grupper i Afrika. Høringen finder sted i Landstingssalen på Christiansborg. Formålet med høringen er at sætte fokus på forfulgte religiøse gruppers vilkår i Afrika syd for Sahara, og hvordan Danmark kan hjælpe med at fremme deres rettigheder og sikkerhed. Konflikt, politisk uro og naturkatastrofer har fortsat alvorlige menneskelige konsekvenser i Afrika syd for Sahara. Det var alt for i dag. Tak, fordi du læste med. ",
        "metadata": {
            "source": "https://www.berlingske.dk/politik/karsten-hoenge-deler-opslag-om-fake-news-ikke-en-snebolds-chance-i-helvede",
            "image_url": "https://berlingske.bmcdn.dk/media/cache/resolve/image_x_large_vertical/image/187/1878390/24870208-karsten-hnge-sf-er-blevet-offer-for-en-omgang-p.jpg",
            "publication_time": "Onsdag d. 15. januar 2025, kl. 09.13",
            "author": "Camille Koeller",
            "related_links": [],
            "attachments": []
        }
    }
}