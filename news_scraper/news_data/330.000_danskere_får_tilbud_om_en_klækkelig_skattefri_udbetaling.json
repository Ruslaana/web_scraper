{
    "version": "1.0",
    "document": {
        "id": 5747,
        "title": "330.000 danskere får tilbud om en klækkelig skattefri udbetaling",
        "content": "Fra nytår bliver det igen muligt at hæve efterlønnen skattefrit for de tusindvis af danskere, der ikke allerede har gjort det. Men selvom det er et meget fordelagtigt tilbud, er det ikke alle, der uden videre skal tage imod det. Der findes nemlig et alternativ, der for nogle er endnu mere fordelagtigt, påpeger skatteekspert Henning Boye Hansen og privatøkonom Camilla Schjølin Poulsen. »Et tilbud om at få udbetalt næsten 140.000 kroner skattefrit lyder fristende for alle. Min frygt er, at alt for mange skynder sig at sige ja tak uden at undersøge, om der er alternativer,« siger Henning Boye Hansen, chefkonsulent i revisionsfirmaet BDO. Danskerne har allerede haft mulighed for at få udbetalt efterlønnen kontant og skattefrit to gange – først i 2012 og derefter i 2018. Men ifølge BDO er der stadig omkring 330.000 danskere, der betaler til efterlønsordningen. Hvor meget man kan få udbetalt, afhænger blandt andet af, hvor længe man har betalt til ordningen. Skattefriheden gælder beløb indbetalt fra 1999 og frem til 10. oktober 2020. Der skal betales en afgift på 30 procent for indbetalinger efter den dato. Men faktisk kan man ikke alene opnå skattefrihed ved at tage imod tilbuddet, man får også udbetalt mere, end man over tid har indbetalt – og samtidig har opnået skattefradrag for. Det skyldes, at udbetalingen sker med den aktuelle sats for efterlønsbidrag, og at den sats er steget gennem årene, forklarerBDO i sit nyhedsbrev Depechen. Dermed bliver det maksimale beløb, man kan få udbetalt, 138.415 kroner – og 137.440 kroner efter afgiften på de 30 procent. Oven i det kommer de bidrag, som indbetales i perioden fra 1. januar 2022 og frem til udbetalingstidspunktet. »I en tid med negative renter må man sige, at statens tilbud er endog meget favorabelt. Ikke nok udbetales der mere, end der er indbetalt, men udbetalingen er tilmed skattefri, selvom indbetalingerne har været fradragsberettiget. Det sætter det blot endnu mere i perspektiv, at der findes et alternativ, der for mange kan være endnu bedre,« siger Henning Boye Hansen. Det gælder for alle med et godt helbred, som satser på at blive på arbejdsmarkedet. Ifølge skatteeksperten kan de være bedst tjent med at sige nej tak til tilbuddet. Fortsætter man med at indbetale til ordningen, har man nemlig mulighed for at få udbetalt en skattefri præmie på op til 167.196 kroner, hvis man forbliver på arbejdsmarkedet og ikke gør brug af efterlønsordningen. »De 30.000 kroners forskel svarer for mange til nok omkring to måneders nettoløn. Det er derfor ikke nogen ubetydelig forskel, der er mellem de to muligheder,« siger Henning Boye Hansen. Som en grov tommelfingerregel kan man regne med at skulle arbejde op mod to og et halvt år, efter at man når efterlønsalderen, for at det kan betale sig at takke nej til tilbuddet nu og i stedet gå efter den skattefrie præmie. Camilla Schjølin Poulsen, privatøkonom og formueekspert hos Nykredit, kalder det et »ekstraordinært vindue«, der åbner sig. Men vinduet står kun åbent i en begrænset periode fra 1. januar til 30. juni 2022. Man har altså et halvt år til at beslutte sig. »Det er et yderst attraktivt tilbud, når man tænker på, at muligheden indtil nu alene har været, at man kunne udtræde før tid ved at overflytte pengene til en anden pensionsordning, som så ville udløse skat på udbetalingstidspunktet,« siger hun. Normalt er det ellers i særlige tilfælde som eksempelvis ved tilkendelse af førtidspension eller Arnepensionen, at det er muligt at få efterlønsbidraget ud før tid – og altid med en afgift eller skat til følge, uddyber privatøkonomen. Ifølge Camilla Schjølin Poulsen er der især to overvejelser, man bør gøre sig, inden man udtræder helt af efterlønsordningen. Den ene er, at man vinker farvel til den skattefrie efterlønsbonus på op til 166.000 kroner, som Henning Boye Hansen også fremhæver. »Den anden er, at man siger farvel til muligheden for at få tilbudt et seniorjob. Seniorjobbet er en garantiordning, som træder i kraft, hvis man er ledig og ens ret til dagpenge udløber inden for de sidste fem år før efterlønsalderen. I så fald har kommunen pligt til at tilbyde ansættelse på overenskomstmæssige vilkår,« forklarer hun. Man kan ansøge om at få efterlønnen udbetalt via sin A-kasses hjemmeside. Hvis man er i tvivl om, hvad der bedst kan betale sig, og gerne vil have rådgivning, er det også her, man skal henvende sig.",
        "metadata": {
            "source": "https://www.berlingske.dk/dine-penge/330000-danskere-faar-tilbud-om-en-klaekkelig-skattefri-udbetaling",
            "image_url": "https://berlingske.bmcdn.dk/media/cache/resolve/image_x_large/image/148/1489074/23933644-.jpg",
            "publication_time": "Onsdag d. 24. november 2021, kl. 16.47",
            "author": "Louise Kastberg",
            "related_links": [],
            "attachments": []
        }
    }
}