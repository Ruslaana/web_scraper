{
    "version": "1.0",
    "document": {
        "id": 6352,
        "title": "Verdens største kødleverandør ramt af lammende hackerangreb",
        "content": "Verdens største kødleverandør er blevet ramt af et avanceret cyberangreb, som skaber risiko for mangel på kød og dermed stigende priser. Det er den brasilianske gigant JBS, der har 150 fabrikker i 15 lande, som er blevet det seneste, synlige offer for et såkaldt ransomware-angreb. Her bryder hackere ind og låser de vigtigste dokumenter og filer i virksomhedernes it-system med en kode og kræver derefter løsepenge for at udlevere koden. Ellers vil virksomheden ikke få adgang igen til filerne. Det var den metode,som i maj lukkede for det amerikanske olieselskab Colonial Pipelines forsyninger af olieog andre brændstoffer. Colonial Pipelines valgte at betale 30 millioner kroner til hackerne for at genvinde kontrollen over sine systemer. Hackerangrebet mod JBS betød, at en række fabrikker i blandt andet USA, Canada og Australien midlertidigt blev lukket, efter at JBS lukkede alle it-systemer, som var påvirket, så snart angrebet blev opdaget. Selskabet siger selv, at dets backupservere ikke var blevet ramt. Alle eksperter fraråder, at man i tilfælde af ransomware-angreb betaler de kriminelle, men i stedet netop genindlæser en sikkerhedskopi af sine data, selv om man så mister de allernyeste data, som er kommet til, siden sikkerhedskopien blev taget. JBS' fem største kødfabrikker ligger i USA. Ifølge nyhedsbureauet Bloomberg er en femtedel af den normale kødproduktion blevet ramt. Det Hvide Hus i Washington oplyser, at det amerikanske forbundspoliti FBI er i færd med at efterforske hackerangrebet. »JBS har informeret om, at løsepengekravet kom fra en kriminel organisation, som sandsynligvis har base i Rusland. Det Hvide Hus har taget direkte kontakt til den russiske regering i dette spørgsmål og afleveret beskeden om, at ansvarlige stater ikke giver ly til ransomware-kriminelle,« sagde Det Hvide Hus' talsmand, Karine Jean-Pierre, tirsdag. Ransomware er en alvorlig hackertrussel, som er stigende i omfang.Metoden er designet til at blokere adgangentil de ramte computere og it-systemer, indtil man betaler, ofte med den svært sporbare digitale bitcoinvaluta. Det var denne type af angreb,som i november 2020 lagde det danske nyhedsbureau Ritzau nedi omkring en uge, og som i 2017 kostede den danske rederigigant Mærsk omkring 1,9 milliarder kroner efter store og langvarige problemer oven på et angreb med udspring i Ukraine. I september 2019 blev den danske høreapparatgigant Demant ramt af et angreb, som kostede et tab på op mod 650 millioner kroner. Der er dog ingen garanti for, at man faktisk får udleveret koden– eller at koden er den rigtige – hvis man betaler. Derfor anbefales det at ignorere betalingskravene og i stedet genfinde sine data fra en nylig sikkerhedskopi. I stadig flere tilfælde vælger hackerne dog at offentliggøre de stjålne data, som ofte er følsomme oplysninger, som kan misbruges til at oprette falske konti eller falske identiteter.",
        "metadata": {
            "source": "https://www.berlingske.dk/virksomheder/verdens-stoerste-koedleverandoer-ramt-af-lammende-hackerangreb",
            "image_url": "https://berlingske.bmcdn.dk/media/cache/resolve/image_x_large/image/142/1428371/23762632-pix-jbs.jpg",
            "publication_time": "Onsdag d. 02. juni 2021, kl. 08.00",
            "author": "Thomas Breinstrup",
            "related_links": [],
            "attachments": []
        }
    }
}