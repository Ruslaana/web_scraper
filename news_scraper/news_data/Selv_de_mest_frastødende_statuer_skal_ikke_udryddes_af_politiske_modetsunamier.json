{
    "version": "1.0",
    "document": {
        "id": 17928,
        "title": "Selv de mest frastødende statuer skal ikke udryddes af politiske modetsunamier",
        "content": "Jeg bliver altid lidt utilpas, når jeg hører om bogafbrændinger og ødelæggelse af statuer. Ganske vist repræsenterer mange af disse historiske udtryk på papir eller i bronze holdninger, som ligger langt fra mine, men samtidig virker destruktionen også som et naivt forsøg på at ændre historien så at sige bagfra. Gøre det gjorte ugjort eller i hvert fald bringe det ud af vores historiske bevidsthed; først ydmyge det i selvretfærdighedens rus, derefter udviske det fra vores hukommelse. Men midt i utilpasheden er seriøse overvejelser om berettigelsen af disse destruktive fænomener, som er lige så gamle som den skabende menneskelige kultur, selvfølgelig relevante. Midt i tidens diskussioner om fortidens helte som nutidens skurke og helt ned i sprogrensernes fineste støvekosts viften, hvad angår tidligere tiders »neger« og »eskimo«, står jeg foran udgivelsen af ni podcasts om verdens største opdagelsesrejsende, der især bygger på disses egne dagbøger og optegnelser. Emnet kunne for ikke så længe siden anses for harmløst, men i dag er navne som Marco Polo, Mungo Park og Henry Morton Stanley blevet kontroversielle. Henry Morton Stanley er nok mest kendt for sin bemærkning, da han fandt en bortkommen missionær i Østafrika: »Dr. Livingstone, formoder jeg«. Derefter er han kendt som belgiske kong Leopolds frontløber op langs Congofloden, hvor han indgik aftaler med lokale høvdinge om at bytte land for spejle og aflagte kåber fra Bruxelles’ lakajer. Han var åbenlyst medskyldig i, at det centrale Afrika blev åbnet for kolonialisme og for frihandel, som aldrig er fri, når parterne ikke er ligestillede. Men det er beskyldningerne om at være racist, der i dag gør, at hans statuer kræves fjernet i England. Som det store flertal i Europa brændte Stanley for kampen mod slaveri, og han beskriver de arabiske slavetransporter af afrikanske slaver med rædsel og sine samvittighedskvaler over ikke at have ildkraft nok til at befri disse slaver på vej mod muslimske områder. Og han lægger ikke skjul på sin afsky for sine hvide medrejsende: vatindpakkede, latinkyndige kostskoledrenge for arrogante til at sætte sig ind i de lokale sprog, som Stanley selv lærte, og han nægtede at sove i deres lejr, men overnattede hos sine zanzibariske soldater. Da Stanley på sine gamle dage, hvor Congo havde udviklet sig til et rædselskabinet, forholdt sig til kritikken af sine rejser i landet, sagde han: »Vi drog ind i Afrikas hjerte på vores egen invitation, deri ligger vores fejl« – som en slags forløber for budskabet for nutidens studenteraktivister i postkolonialisme.  Det er afgørende, at både forfatteren og lytteren af historiske podcasts som præmis har at forsøge at sætte sig ind i de forskellige aktørers forestillingsverden og de valgmuligheder, de havde. Den skotske læge Mungo Park fandt Niger, den sagnomspundne flod i Saharas indre. Altså som den første europæer. De lokale vidste godt, den var der, lige så vel som »indianerne« kendte Amerika før Columbus. Mungo Parks fantastiske dagbøger viser den europæiske histories første humanistiske opdagelsesrejsende, der finder sig i tortur og ydmygelser i oplysningens tjeneste. Han anså dem, han mødte, for sine ligemænd, men selvfølgelig kan man finde citater, der vidner om overbærenhed for skikke, han anser for primitive, og overlegenhed i kristen selvforståelse. Fattig i historieforståelse er den, der forventer andet. Park klædte sig som de lokale og tilegnede sig deres madskik; i dag vil det blive betragtet som kulturel appropriation, altså upassende overtagelse af dele af andres kultur. Hans ord om, »at hvad forskel der end består mellem negeren og europæeren i næsens form og hudens farve, så findes der ikke nogen i de fundamentale følelser og holdninger i vor fælles natur,« ville sandsynligvis blive opfattet som racistiske i dag, hvor ydre kendetegn overtrumfer ånd og tanke. Marco Polo bliver formentlig den næste ekskluderede. Hans enestående beskrivelse af verden er fyldt med beundring for den kinesiske tekniske og kulturelle overlegenhed i forhold til Europa, men han fordømmer også skikke og dogmer, der står i modsætning til den katolske tro. Kan vi have hans bog stående på biblioteket uden en indledende advarsel om, at der i denne bog kan forekomme udtryk og holdninger, der kan virke krænkende? Skal vi ligefrem boykotte Venedigs lufthavn opkaldt efter ham? Danske Vitus Bering giver ikke udtryk for racistiske holdninger over for de indfødte folk, som han mødte på verdens største opdagelsesrejse gennem Sibirien. Han så ganske vist sin rejse som en form for rejse tilbage gennem tiden, fordi han mødte folkeslag på et stadigt mere primitivt teknisk stade, jo længere bort fra Sankt Petersborg han nåede. Og han kan ikke sige sig fri for at have været med til at åbne for handlen i Sibirien, en handel der trak smittebærere, forbrydere og bosættere ind i det kolossale område. En forbrydelse set med nutidens øjne, hvor naturens og fremmede kulturers uberørthed glorificeres af en såkaldt progressiv bevægelses drøm om stagnation eller endda at rulle historien tilbage. Der er opstillet statuer af Bering mange steder i Rusland, og falder han i politisk unåde, skal både en ø, et stræde og et hav omdøbes. Og nye globusser fremstilles. I 1500-tallet var det spanske opdagelsesrejsende og erobrere som Hernán Cortés, der rev statuer ned af de guder, de mødte i Amerika, ødelagde templer og brændte bøger. Ødelæggelser, det har taget årtier og enorme summer at prøve at rekonstruere.  Længe inden da havde en købmand i Mekka udråbt sig til arabernes profet og ødelagt de 360 gudestatuer rundt om kabaen, det hellige tempel, og slettet alle billederne indeni, bortset fra dem af Jomfru Maria og Jesus. Vil det være progressivt og inkluderende at genopføre nogle af disse? I Danmark har vi en statue, jeg holder meget af. I 1858 blev statuen »Den tapre landsoldat« rejst i Fredericia. Den var det første monument over menigmand opstillet i det offentlige rum og alene af den grund kunsthistorisk unik: en simpel bondesoldat, foragtet, pryglet og i bedste fald latterliggjort. Samfundets nederste stod nu pludselig lidt genert opløftet på en sokkel med en bøgegren i hånden. Nogle ville hellere have set en palmegren eller en laurbærkrans; mange ville også have foretrukket en general eller kongen. For sådan var tiden. »Den tapre landsoldat« kan i dag naturligvis også anskues som et tidstypisk eksempel på nationalisme og bør derfor fjernes. Eller den kan netop blive stående som en skamstøtte over denne, og sådan kan vi blive ved. Ikke alle bøger og statuer er værdige at bevare for evigheden, og ikke alle skal nødvendigvis forskønne eller forpeste det offentlige rum, men de må aldrig blive udryddet af politiske modetsunamier. Det er på mange måder en historieløs tid, vi lever i, men der bør være plads i det fri rum, på biblioteker og i museer til bevarelse også af nogle af de mest frastødende kunstværker, vi lige pt. kan komme i tanke om, for eftertiden vil også se anderledes på vores nutid. Den erkendelse synes fuldstændig forbigået af dem, der i dag ændrer i fortidens børnebøger, skyder Buddha-statuer i stykker med kampvogne eller overmaler en buste af Knud Rasmussen. Knud Rasmussen! Inden primitivt raseri helt tager over, bør den, der er krænket ikke mindst på andres vegne, læse hans værker og opgøre hans indsats for bevarelse af mindet om den eskimoiske kultur. Eller inuitiske, for nu at gå baglæns i historien og rette i hans livsværk, så det bliver i overensstemmelse med nutidens magthaveres sprogbrug. Kåre Bluitgen er forfatter",
        "metadata": {
            "source": "https://www.berlingske.dk/kronikker/selv-de-mest-frastoedende-statuer-skal-ikke-udryddes-af-politiske",
            "image_url": null,
            "publication_time": "Torsdag d. 06. august 2020, kl. 22.00",
            "author": null,
            "related_links": [],
            "attachments": []
        }
    }
}