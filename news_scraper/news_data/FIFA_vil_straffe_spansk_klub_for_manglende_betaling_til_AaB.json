{
    "version": "1.0",
    "document": {
        "id": 16268,
        "title": "FIFA vil straffe spansk klub for manglende betaling til AaB",
        "content": "Den spanske klub Almería kan få fratrukket tre point som straf for at have et udestående med AaB på godt 440.000 kroner. Ifølge det spanske medie Marca drejer det sig om Michael Jakobsens skifte fra Aalborg til en lejeaftale i Almería i 2010. Her mener FIFA, at Almería mangler at betale godt 440.000 kroner til AaB, og som straf har fodboldorganisationen annonceret, at de vil fratrække den spanske klub tre point. Almerías præsident, Alfonso García, forsikrer, at de penge, hans klub skylder, er betalt. Men det mener FIFA ikke, og det ser derfor ud til, at Almería får tre points straf, hvilket vil bringe dem under nedrykningsstregen i Primera Division. Michael Jakobsen kom til Almería i juli 2010 på det, der først lignede en transferaftale, men senere blev fastsat til at være en etårig lejekontrakt. Danskeren spillede i klubben, indtil FCK købte ham i august 2012. Siden har han været i FC Nordsjælland, inden han i 2014 skiftede til sin nuværende klub, Esbjerg.",
        "metadata": {
            "source": "https://www.berlingske.dk/sport/fifa-vil-straffe-spansk-klub-for-manglende-betaling-til-aab",
            "image_url": "https://berlingske.bmcdn.dk/media/cache/resolve/image_x_large/image/72/722777/8353592-dadad.jpeg",
            "publication_time": "Fredag d. 27. februar 2015, kl. 23.30",
            "author": null,
            "related_links": [],
            "attachments": []
        }
    }
}