{
    "version": "1.0",
    "document": {
        "id": 10210,
        "title": "Spørger du mig, er det en no-brainer",
        "content": "Dette er en del af serien Ja & nej. Du kan læse, hvad Nikolaj Villumsen, medlem af Europa-Parlamentet (EL), mener om sagenher. Selvom Afrika umiddelbart er langt fra Danmarks grænser, har kontinentet stor indflydelse på, hvad der sker hos os i Nordeuropa. Tænk bare på de mange afrikanske flygtninge og migranter, som har banket på Europas dør. Derfor har vi selvfølgelig en klar dansk interesse i, at der er fred og stabilitet i de afrikanske lande, fordi det har betydning for migrationen – også den illegale – til Europa. Når der er uro og krig, flytter folk sig helt naturligt. Derfor er det godt, hvis vi i særlige tilfælde kan hjælpe til at skabe mere stabile levevilkår, så befolkningen i stedet for at rejse til Europa får lyst til og mulighed for at blive i deres hjemland, uddanne sig, skabe sig en god tilværelse og være med til at udvikle deres samfund. Det er der nogle af de nuværende EU-missioner, der har som formål, og man forventer, at der i fremtiden vil være flere blandede civile og militære missioner – dem vil Danmark have svært ved at deltage i, hvis vi har et forbehold. Selvfølgelig skal vi have muligheden for at hjælpe på missioner, der for eksempel handler om at underminere forretningsmodellen for menneskesmuglere og stoppe dem fra at sende flygtninge i vakkelvorne både over Middelhavet med stor fare for deres liv. Derfor mener jeg, at vi skal afskaffe forsvarsforbeholdet ved at stemme ja ved folkeafstemningen 1. juni, fordi Danmark og Folketinget dermed får mulighed for at sige ja til at deltage i EU-missioner. Uanset hvad, vil det stadigvæk kun være Folketinget, der kan sende danske soldater på mission. Det betyder også, at vi ikke skal være med i andre EU-missioner end dem, der giver mening set fra et dansk perspektiv. Det er ikke alle de nuværende EU-missioner, vi vil skulle deltage i, ligesom der ikke er alle EU-lande, der er med i alle EUs missioner. Der kan desuden også godt opstå situationer, hvor det er i Danmarks interesse at deltage i en ren militær mission i Afrika – det kunne for eksempel være, hvis der er behov for at bekæmpe pirater ud for Somalias kyst. I dag kan vi ikke, selv når vi egentlig godt kan se ideen i det. Hvorfor ikke give os selv muligheden for at deltage i dem, der giver mening for os? Det vil være op til Folketinget, og det flertal af danskerne, det repræsenterer, at bestemme hvilke missioner, det så er. Men spørger du mig, er det en no-brainer og helt nødvendigt, at vi hjælper afrikanske lande med at skabe fred og stabilitet, hvor vi kan, så deres dygtigste unge mennesker kan blive i hjemlandet og skabe velstand dér i stedet for at leve som flygtninge eller migranter i Danmark. Linea Søgaard-Lidell er medlem af Europa-Parlamentet for Venstre Dette er en del af serien Ja & nej. Du kan læse, hvad Nikolaj Villumsen, medlem af Europa-Parlamentet (EL), mener om sagenher.",
        "metadata": {
            "source": "https://www.berlingske.dk/kommentarer/spoerger-du-mig-er-det-en-no-brainer",
            "image_url": "https://berlingske.bmcdn.dk/media/cache/resolve/image_x_large/image/155/1551230/24100129-de-somaliske-pirater-er-get-i-land.jpg",
            "publication_time": "Lørdag d. 21. maj 2022, kl. 13.00",
            "author": null,
            "related_links": [],
            "attachments": []
        }
    }
}