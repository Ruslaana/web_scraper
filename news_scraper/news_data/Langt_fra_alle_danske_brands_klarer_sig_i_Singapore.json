{
    "version": "1.0",
    "document": {
        "id": 15614,
        "title": "Langt fra alle danske brands klarer sig i Singapore",
        "content": "Danske Stine Tvilde, 41 år, og brasilianske Andrea Groth, 42 år, har siden 2007 opbygget et produktsortiment med godt 60 brands fra hele verden samt fået ejerskab af hovedparten af distributionsrettighederne til flere lande. Men på trods af dansk designs sikre brand, tror Stine Tvilde ikke på en ren dansk butik: »Man skal tage de brands, der er unikke og har en god kvalitet. Det er der heldigvis meget dansk, der er, men langt fra alt. Det gælder jo om at gøre sig konkurrencedygtig og skille sig ud fra mængden og den billige kineserbutik nede på hjørnet,« mener hun.  Da Stine Tvilde kom til Singapore for ni år siden, var der kun dyre high fashion-mærker eller kinesisk tøj til børn. Så i takt med at hun og mange andre vesterlændinge efterspurgte alternativer, sagde hun sit job op og greb telefonen til de danske tøjmærker. Siden har hun i samarbejde med Andrea Groth udvidet sortimentet til sko, legetøj, indretning og accessories. Kunderne er i stigende grad også asiatere, og det skal man arbejde for, siger Stine Tvilde: »Det er svært at få en virksomhed til at vokse, hvis du udelukkende fokuserer på den vestlige målgruppe.«  Derudover mener hun, at det er firmaets held, at Singapore har en midddelklasse med en solid købestyrke og at asiaterne er blevet mere bevidste i takt med, at nettet og online shopping har gjort produktudvalget på verdensplan mere gennemsigtigt. The Children’s Showcase regner i år med at fordoble sine tal fra sidste år. Og dansk design-brandet har været en kæmpe fordel i en tid, hvor bevidsthed om kvalitet og unik design er blevet større i Asien.  »Det gør arbejdet med salg lettere. Men når du skal forhandle, skal du tænke mere gammeldags, være her fysisk og opbygge et face-to-face-forhold med de lokale samarbejdspartnere. Så er det nemmere at komme uden om de »to forskellige prislister« – den for den hvide pige som mig og den for de andre! Vi er blevet snydt, men også blevet meget klogere,« griner Stine Tvilde.",
        "metadata": {
            "source": "https://www.berlingske.dk/karriere/langt-fra-alle-danske-brands-klarer-sig-i-singapore",
            "image_url": "https://berlingske.bmcdn.dk/media/cache/resolve/image_x_large/image/30/309578/7727017-the-chrildrens-showcase.jpg",
            "publication_time": "Lørdag d. 04. oktober 2014, kl. 20.30",
            "author": null,
            "related_links": [],
            "attachments": []
        }
    }
}