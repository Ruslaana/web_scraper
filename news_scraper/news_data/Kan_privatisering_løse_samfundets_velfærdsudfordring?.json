{
    "version": "1.0",
    "document": {
        "id": 4030,
        "title": "Kan privatisering løse samfundets velfærdsudfordring?",
        "content": "Danmark står over for en massiv velfærdsudfordring. I 2030 vil vi mangle 35.000 pædagoger, lærere, sygeplejersker og socialrådgivere, erDAMVAD Analyticsnået frem til. Hvis det ikke var foruroligende nok, vil vi samme år mangle 100.000 faglærte ifølgeArbejderbevægelsens Erhvervsråd. Det skyldes den demografiske udvikling, men også en forfejlet rekruttering til disse uddannelser og job. Samtidig har vi fået en ny regering, hvis løsning på velfærdsudfordringerne er»mere nysgerrighed, flere ideer og nye vinkler på gamle problemer«, så velfærdssamfundet ikke »langsomt mister vitalitet og kvalitet«. Hvis man læser videre i regeringsgrundlaget, står det klart, at én af de »nye« løsninger er øget konkurrence mellem offentlige og private aktører vedrørende leveringen af velfærdsopgaver. Herudover erkender regeringen, at det danske samfund står over for flere rekrutteringsudfordringer frem mod 2030. Det relevante spørgsmål at stille er derfor, om øget privatisering, som regeringen lægger op til, kan løse samfundets velfærdsudfordringer? Igennem de seneste tre et halvt år har jeg forsket i konsekvenserne af udlicitering af offentlige services for medarbejdere. Udlicitering er en særlig form for privatisering, hvor private virksomheder konkurrerer om offentlige kontrakter ved at tilbyde det mest attraktive forhold mellem pris og kvalitet. Et af de mest markante – og i den her sammenhæng interessante – fund er, at udliciterede medarbejdere gennemsnitligt får lavere løn og har lavere beskæftigelsesgrad end tilsvarende offentlige medarbejdere. Faktisk falder deres årsløn med hele 27.700 kroner (7,9 procent) to år efter udliciteringen (Hansen, Bel og Petersen 2022). Det kan blandt andet skyldes, at private leverandører har incitamenter til at øge produktiviteten og mindske omkostningerne for at konkurrere på markedet og generere et overskud. Men i disse bestræbelser kan private leverandører også øge udliciterede medarbejderes arbejdspres og mindske deres løn og beskæftigelsesgrad. Tilsvarende finder jeg, at medarbejdere modtager flere offentlige overførsler efter udlicitering. Ligesom regeringen ønsker jeg de bedst tænkelige offentlige services, hvad enten disse leveres af offentlige eller private aktører. Men jeg foreslår også, at regeringen (og særligt det udvalg, der skal undersøge mulighederne for fremtidens velfærdsinstitutioner) inkluderer de direkte, indirekte og sociale omkostninger, der er forbundet med henholdsvis offentlig og privat levering. Først ved at inkludere alle de sociale omkostninger kan vi vide os sikre på hvilke offentlige og private løsninger, der kan bidrage til, at velfærdssamfundet bibeholder dets vitalitet og kvalitet og er rustet til at løse fremtidens velfærdsudfordringer. Gustav Egede Hansen er ph.d. ",
        "metadata": {
            "source": "https://www.berlingske.dk/kommentarer/kan-privatisering-loese-samfundets-velfaerdsudfordring",
            "image_url": "https://berlingske.bmcdn.dk/media/cache/resolve/image_x_large/image/164/1645300/24343094-svm-regeringen-p-amalienborg-torsdag-den-15-december-2022.jpg",
            "publication_time": "Fredag d. 10. februar 2023, kl. 22.00",
            "author": null,
            "related_links": [],
            "attachments": []
        }
    }
}