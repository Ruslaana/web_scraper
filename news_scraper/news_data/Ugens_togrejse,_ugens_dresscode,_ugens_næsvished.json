{
    "version": "1.0",
    "document": {
        "id": 8123,
        "title": "Ugens togrejse, ugens dresscode, ugens næsvished",
        "content": "… togrejse Der er sikkert mange danske togpendlere, der kan forholde sig til Jeremy Corbyns seneste videostunt. Den omstridte Labour-leder har ladet sig filme mens han sidder på gulvet i mellemgangen om bord på et tilsyneladende overfyldt tog fra London til Newcastle. Den privatiserede togstrækning drives af Virgin, og Corbyn taler i videoen om de problemer med overfyldte tog, som pendlerne slås med hver dag og bruger lejligheden til at slå på tromme for at renationalisere togdriften i Storbritannien, hvilket er en af hans politiske kæpheste. Så langt, så godt, kan man fristes til at sige om Corbyns trafikpolitiske stunt, men Virgin har siden frigivet billeder fra togets overvågningskameraer, der angiveligt viser Corbyn og hans folk gå forbi adskillige tomme og ureserverede sæder, inden de optager videoer i mellemgangen, skriver BBC. Senere hjalp togpersonale Corbyn og hans folk hen til ledige sæder, siger Virgin, hvilket billederne ser ud til at underbygge. Selv Virgins grundlægger, kendis-milliardæren Richard Branson, har tweetet et link til billederne, hvor han anklager Corbyn for manipulation. Corbyns folk fastholder, at der ikke var ledige sæder til at starte med, men at en familie siden blev opgraderet til første klasse, hvilket skabte de ledige sæder til Corbyn og hans entourage. Hvad angår billederne af de ledige sæder, som Corbyn går forbi efter at være steget om bord, siger hans folk, at der lå tasker på dem allesammen, hvilket indikerede, at taskernes ejermænd var gået på toilettet. Udfra de mange ledige pladser på overvågningsbillederne har det i givet fald skabt en farlig kø af tissetrængende pendlere. … Dresscode Mens man flere og flere steder i Frankrig har forsøgt sig med at forbyde den såkaldte burkini på stranden, har Canadas bredne politi tilladt kvindelige betjente at være iklædt hijab, det muslimske tørklæde, skriver The Guardian. De såkaldte mounties er ellers - foruden deres hest og røde frakke - kendt for deres karakteristiske hat, men udmeldingen om den tilladte tilføjelse til uniformen er udtryk for regeringens ønske om at flere muslimske kvinder søger optagelse i styrken. Dermed kan man bedre afspejle landets mangfoldighed, er ræsonnementet. For et kvart århundrede siden kom mountierne og regeringen i modvind, da en sikh fik rettens ord for, at han måtte bære sin turban i stedet for den traditionelle hat. Det havde den daværende regering ellers modsat sig, og den nuværende har åbenbart taget lektien til sig. … næsvished Den indiske skuespillerinde Divya »Ramya« Spandana er af en advokat blevet meldt til myndighederne for tilskyndelse til oprør, efter at hun er kommet for skade at sige, at ærkefjenden Pakistan ikke er Helvede, skriver Foreign Policy. Hendes formastelige bemærkning faldt efter en udtalelse fra Indiens forsvarsminister, Manohar Parrikar, der tidligere på måneden sammenlignede at tage til Pakistan med at tage til Helvede. Ramya udtalte sig efter et besøg i Pakistan, hvor hun fremhævede den hjertelige velkomst, hun havde fået og i det hele taget mente hun, at indere og pakistanere minder meget om hinanden. Men det er altså faldet en advokat for brystet, og han har som sagt meldt Ramya for tilskyndelse til oprør. Det regerende Bharatiya Janata parti har kaldt hendes udmelding for antinationalistisk og afholdt protester. En domstol skal nu beslutte, om Ramya kan retsforfølges. Hvis hun bliver dømt skyldig, risiskerer hun i væste fald fængsel på livstid.",
        "metadata": {
            "source": "https://www.berlingske.dk/internationalt/ugens-togrejse-ugens-dresscode-ugens-naesvished",
            "image_url": "https://berlingske.bmcdn.dk/media/cache/resolve/image_x_large/image/59/591540/14517151-britain-politics-transport-labour-corbyn.jpg",
            "publication_time": "Lørdag d. 27. august 2016, kl. 17.43",
            "author": "Karl Kühlmann Selliken",
            "related_links": [],
            "attachments": []
        }
    }
}