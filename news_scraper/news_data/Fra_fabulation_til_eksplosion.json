{
    "version": "1.0",
    "document": {
        "id": 19781,
        "title": "Fra fabulation til eksplosion",
        "content": "Det er hun ikke blevet ringere af, og i hvert fald har hun netop modtaget årets Bent Jædig Pris. På sin nyudgivelse omgiver hun sig med bassisten Jesper Lundgaard og trommeslageren Morten Lund og byder på en række relativt nuancerede egenkompositioner. Her er en del relationer til jazzens standardmelodier, om end ikke med helt samme melodiske essens. I sit spil samler Christina Dahl trådene fra en lang række af jazzhistoriens store tenorsaxofonister – i et yderst autoritativt, fabulerende og personligt sprog, og skulle man pege på et regulært sidestykke, må det være hendes lidt oversete amerikanske instrumentkollega, Bennie Wallace. Trio-formen kan selvfølgelig føre til lidt monotoni, som dog kontinuerligt brydes af de tre musikeres fornemme præstationer. Blandt de få kvindelige instrumentalister, der er brudt igennem i det nye århundrede, finder man altsaxofonisten Laura Toxværd. Hun bevæger sig primært inden for freeform og avantgarde, og sammen med guitaristen og pianisten Frederik Thaae og trommeslageren Mikkel Engel Gemzøe udgør hun gruppen No Drugs. De tre musikere spiller primært Laura Toxværd-kompositioner, og det er små vignetagtige numre med både sjove og romantiske vinkler. Og her holdes monotonien i skak af underfundig veloplagthed og ren eksplosion. Christina Dahl Trio: »Now Is Now«. Storyville 101 4266 Laura Toxværd & No drugs: »No Drugs«. ILK 168 CD",
        "metadata": {
            "source": "https://www.berlingske.dk/musikanmeldelser/fra-fabulation-til-eksplosion",
            "image_url": "https://berlingske.bmcdn.dk/media/cache/resolve/image_x_large/image/81/819765/3254999-.jpg",
            "publication_time": "Tirsdag d. 02. november 2010, kl. 22.30",
            "author": "Kjeld Frandsen",
            "related_links": [],
            "attachments": []
        }
    }
}