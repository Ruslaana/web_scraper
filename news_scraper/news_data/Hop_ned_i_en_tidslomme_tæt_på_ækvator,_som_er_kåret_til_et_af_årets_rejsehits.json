{
    "version": "1.0",
    "document": {
        "id": 20735,
        "title": "Hop ned i en tidslomme tæt på ækvator, som er kåret til et af årets rejsehits",
        "content": "Når man træder ud i den lille lufthavn på São Tomé, får man fornemmelsen af mystisk provins, men også et vink om, at man selv er med dagens eneste fly til øen. Vores hostel har sendt gæsterne et par taxier, som vi stuves ind i. Solen er lige gået ned, og turen ind til hovedstaden er på en vej fuld af huller. Mørket sænker sig totalt. Snart kører vi ad strand- og havnepromenaden Marginal – lyst op af havnen og husene langs vejen. Mørke, nysgerrige hoveder kigger ind til os i taxien. De er vist ikke vant til turister her. Så går turen væk fra Marginal og op i byen ad bælgmørke gader fulde af liv. Mange mennesker er ude. De sidder i grupper ved lyset fra en mobil eller små primusblus. Byen og øen São Tomés transportcenter Praça dos Taxis er omgivet af kulørte kolonihuse og fuld af markedsstemning. Herfra kører deletaxier til forskellige destinationer på øen. Taxierne transporterer også alt fra brænde, køkkenudstyr, benzin og reservedele til levende høns og geder.Fold sammenLæs mere På Sweet Guesthouse lever det søde personale trods sprogbarrierer op til gæstfriheden, og vi føler os hurtigt hjemme. Også blandt de andre gæster, som hilser på og tager de nye i øjesyn. Vi har fået et udmærket værelse med eget bad, men ikke ret meget vand i hanen. Den daglige leder, Abdel, viser os et kort, vi kan downloade, og anbefaler os at gå ned til spisestedet Jasmine ved havnen og få noget aftensmad, før de lukker. Heldigvis har vi taget lommelygter med, for de mørke gader er ujævne med åbne kloakker, manglende fliser, kanter og revner mellem de udsatte borde og parkerede biler i gaden, hvor folk sidder med deres gøremål og sludrer i mørket. Nogle sælger vand og frugt, andre reparerer tøj, og andre spiller musik, råber op og hopper rundt. På vejen til Neves finder man dette maleriske sted med forfaldne rester af kolonitidens plantagehuse.Fold sammenLæs mere Et stort lys i mørket stråler fra et supermarked. Vi skynder os ind for at sikre drikkevand til natten, og går videre til den lille restaurant Jasmine, hvor vi møder nogle canadiere fra flyet. Vi har allerede nye venner ... Vi bestiller pizza, pasta, cola, øl og vand og får en regning på 360 dobras, som svarer til 120 kroner, og går hjem i mørket til lyden af en udendørs messe i kirken. Med lidt over 70.000 indbyggere huser hovedstaden en tredjedel af østatens befolkning, som gennemsnitligt er 17 år. Vi går ned for at sePraça da Independência, hvor uafhængigheden blev erklæret den 12. juli 1975 efter nellikerevolutionen i Portugal året inden. Uafhængighedspladsen Praça da Independência er hovedbyens centrale plads omgivet af fire store banker og havnefronten med freds- og frihedsmonumentet i midten.Fold sammenLæs mere På vej ned til Uafhængighedspladsen går vi ad hovedgaden »3. februar«, som er datoen for en massakre i 1953 på rebelske arbejdere nær byen Trindade. Så er vi på venskabspladsen Praça Amizade, der omgivet af kulørte kolonihuse er fyldt op af et tæt marked, hvor alt fra levende høns og tekstiler over jackfrugter og palmevin til paraplyer og plastiksandaler kan få ben at gå på. Vi vrider os gennem menneskemængden og når ind på den lige så fyldte Praça dos Taxis, hvor deletaxierne holder parat til at fragte folk, fæ og gods rundt på øen. På Uafhængighedspladsen kan man aftenen til 12. juli opleve Danço Congo, en mandedans hvor kolonitidens plantageliv opføres med tramp, stokke, masker og stylter til lyden af fløjter, perkussion og bjælder. Ved midnatstid ankommer præsidenten med et fakkeltog og holder tale. Lige nu er det mest opsigtsvækkende køen til ATM'erne ved Banco Internacional de São Tomé & Príncipe. En time i køen belærer os om, at den er forbeholdt de lokale med bankens hævekort. Som turist er det lettest at veksle ved betaling med euro på hoteller og restauranter. På De Syv Bølgers Strand, Praia das Sete Ondas, er der masser af plads, og flere skoleklasser leger og spiller bold her.Fold sammenLæs mere Vi besøger katedralen Nossa Senhora da Graça, der har været under ombygning siden 1576 – nu udsmykket med blå-hvide kakler, azulejos. På den anden side af gaden ligger det pink præsidentpalads lukket for offentligheden med sure vagter, der viser os væk. Længst ude ad Marginalen står det lille kolonifort São Sebastião fra 1575 med sit fyrtårn. Det er i dag indrettet som Nationalmuseum med gamle plantageredskaber, en samling malerier og gamle fotos. Ude foran står statuer af de portugisiske søfarere, der »opdagede« øriget i 1470, og på vejen tilbage ad Marginal ser vi forfaldet, siden portugiserne drog af i 1975.  Skal man for alvor rundt på øen, må man leje en firehjulstrækker, for vejene er ofte dårlige. Vagner fra Hanna & Silva Rent a Car har sikret os en Suzuki Grand Vitara fra 2009 til 60 € i døgnet, så nu går det de 20 kilometer afsted mod Lagoa Azul på nordkysten ... I meget langsomt tempo. Den turkisfarvede bugt er et uberørt sted, som ganske få finder vej til. På sandstranden skygger et tykt, gammelt baobabtræ med sine lange frugter, der hænger ned som julepynt. Solen skinner, så det er på med snorkeludstyret og ud i den forunderlige lagune, hvor store og små fisk omgående byder sig til i alskens farver mellem søstjerner, hvid koral og enorme søpindsvin. Efter nogle timer kommer flere mennesker forbi, og krabberne på land klaprer i hobevis hen over stenene og ud i sikkerhed i vandet. Den Blå Lagune på nordkysten er et af São Tomés bedste snorkel- og dykkersteder. Læg mærke til Baobabtræet til venstre.Fold sammenLæs mere Mættet af undersøiske indtryk har sulten indfundet sig, og vi kører mod sydvest til den gamle hval- og fiskerby Neves med landets bryggeri Rosema. På restauranten Santola hugger folk kæmpekrabber op med en træhammer under stor jubel. Vi holder os til den grillede fisk med ris, jackfrugt og bønner. Kort efter Neves ved kakaoplantagen Roça Ponta Figo kan man med hjælp fra en guide opleve øens dybeste dal med floden Contador, vandfald og trekking op til Pico de São Tomé på 2024 m. Fortsætter man fra Neves ned til Santa Katarina, slutter vejen, og trekking eller sejlads ned til Porto Alegre på sydspidsen er sidste mulighed for videre færd. Øen består overvejende af regnskov og plantager, men mod nord oplever man et åbent savannelandskab, og ud over Den Blå Lagune er der flere gode strande, især Praia das Tamarindos øst for fiskerlejet Morro Peixe, kendt for skildpaddestrand og -museum. De fire kilometer hertil fra Guadalupe tager 30 minutter ad en bumpet plantagevej. São Tomé er spækket med store som små vandfald. Her er et af de små ved plantagelandsbyen Ribeira Peixe (flodbredsfisk).Fold sammenLæs mere Vi flytter teltpælene sydpå til Santana på østkysten medSão Tomésbedste snorkle- og badebugt Praia Messia d’Alves. Her er det muligt at få Airb'n'b, hvis man ikke vil tjekke ind i De Guddommelige Bølgers Hus, Casa das Ondas Divinas, som netop har udvidet med rustikke lejligheder ud til bugten, eller gå trinnet op tilall inclusiveressorten Club Santana, som også har tilknyttet scuba diving-centret Sete Pedras, et skildpaddeprojekt, sejlture ud til Santana øen, udlån af kajak og levende musik i weekenden. Club Santana ligger ud til strandbugten Praia Messia d’Alves nedenfor byen Santana. Bugten er et fantastisk snorkle- og svømmested, men også fint til sejlads. Ressorten råder over kajakker, scuba diving, saltvandspool, massage, rytmisk motion og andre aktiviteter til gæsterne.Fold sammenLæs mere Fra Santana til de bortløbne slavers by São João dos Angolares syd på øen er der nylagt asfalt på vejen. Ved floden Abade ser vi de lokale stå og vaske tøj i floden. Kort efter når vi øens ældste kakaoplantage Roça Água Izé, som kan besøges på tilbagevejen, for lige nu lokker en dukkert i heden på Syvbølgestranden, Praia Sete Ondas, hvor en masse børn leger. Da vi kommer op på land, inviterer deres lærer os til at smage en jackfrugt. FAKTARejseinfoTransport:Med Norwegian/TAP: København-Lissabon, rejsetid 3:35. TAP Air Portugal: Lissabon-São Tomé med 45 min. tankstop i Accra, rejsetid 8 t. Pris i alt fra 6.000 kr. Man kan også komme dertil med selskabsrejser, f.eks. Viktors Farmor og Svante Rejser.Vaccinationer & visum:Difteri-stivkrampe & Hepatitis A, Malaria-piller. Gul Feber – kun hvis man går fra borde i Accra. Ingen visumtvang for EU-borgere på ferie under 14 dage.Ophold:Der er hostels, hoteller, resorts og plantage B&B, men også Airb'n'b-muligheder ved São Tomé by og Santana. Husk lommelygte. Sprog: Portugisisk/kreolsk, men fransk/spansk går an, og kun få taler engelsk. Lokal turistinfo hos Mistral Voyages. Husk nok euro hjemmefra, da andre valutaer, bank og ATM ikke kan bruges til veksling. 1 € = 25 dobras. Trekking foregår med lokal guide, da her er giftslanger.Rejsetidspunkt:Øen (854 km2) har tropisk ækvatorialklima med de rejsevenlige tørtider januar og februar og juni-september.FOLD UD Transport:Med Norwegian/TAP: København-Lissabon, rejsetid 3:35. TAP Air Portugal: Lissabon-São Tomé med 45 min. tankstop i Accra, rejsetid 8 t. Pris i alt fra 6.000 kr. Man kan også komme dertil med selskabsrejser, f.eks. Viktors Farmor og Svante Rejser. Vaccinationer & visum:Difteri-stivkrampe & Hepatitis A, Malaria-piller. Gul Feber – kun hvis man går fra borde i Accra. Ingen visumtvang for EU-borgere på ferie under 14 dage. Ophold:Der er hostels, hoteller, resorts og plantage B&B, men også Airb'n'b-muligheder ved São Tomé by og Santana. Husk lommelygte. Sprog: Portugisisk/kreolsk, men fransk/spansk går an, og kun få taler engelsk. Lokal turistinfo hos Mistral Voyages. Husk nok euro hjemmefra, da andre valutaer, bank og ATM ikke kan bruges til veksling. 1 € = 25 dobras. Trekking foregår med lokal guide, da her er giftslanger. Rejsetidspunkt:Øen (854 km2) har tropisk ækvatorialklima med de rejsevenlige tørtider januar og februar og juni-september. På De Syv Bølgers Strand, Praia das Sete Ondas, får vi tilbudt en smagsprøve på nationalspisen jackfrugt af en af de lokale lærere.Fold sammenLæs mere Længere mod syd glimter den næste, fantastiske strand Praia de Micondó, og en bar, hvor vi får passionsfrugtsdrik (sumol) og kokosmælk (dawa), men længere kan vi ikke komme, for den er gal med vejen, som bliver stedse værre ned mod Ponta Baleia, hvor vi ville tage båden over til ækvatorøen Rolas. Det må blive en anden gang. Hullerne er for mange og store. Og sådan går livet sin hyggelige, langsomme gang på São Tomé. Landet er uberørt af turisme, selv om det er kommet påLonely Planet’s Top 10over lande, der bør besøges i år. FAKTAHar Robinson Crusoe været her?Det kunne han godt have været, men er alle de nysgerrige indbyggere så efterkommere af Fredag? Eller Lørdag? Måske mest det sidste. Da portugiserne opdagede den ubeboede ø i 1470, så de straks potentialet i at dyrke sukkerrør, omend de selv bukkede under for sygdom. Men slaveriet stod til rådighed med Afrika kun 250 km væk. Ikke så snart var det indført med den første generation slaver, før man måtte opgive, for slaverne ville ikke være med, og portugiserne blandede sig med slaverne. Derfor udstedte Portugals konge i 1517 et frihedsbrev til efterkommere af de første indvandrere og alle de blandede børn – og det var de fleste. Sidenhen blev flere af slaverne plantageejere, og dyrker i dag kaffe og kakao.FOLD UD Det kunne han godt have været, men er alle de nysgerrige indbyggere så efterkommere af Fredag? Eller Lørdag? Måske mest det sidste. Da portugiserne opdagede den ubeboede ø i 1470, så de straks potentialet i at dyrke sukkerrør, omend de selv bukkede under for sygdom. Men slaveriet stod til rådighed med Afrika kun 250 km væk. Ikke så snart var det indført med den første generation slaver, før man måtte opgive, for slaverne ville ikke være med, og portugiserne blandede sig med slaverne. Derfor udstedte Portugals konge i 1517 et frihedsbrev til efterkommere af de første indvandrere og alle de blandede børn – og det var de fleste. Sidenhen blev flere af slaverne plantageejere, og dyrker i dag kaffe og kakao.",
        "metadata": {
            "source": "https://www.berlingske.dk/rejser/hop-ned-i-en-tidslomme-taet-paa-aekvator-som-er-kaaret-til-et-af-aarets",
            "image_url": "https://berlingske.bmcdn.dk/media/cache/resolve/image_x_large_vertical/image/114/1149101/22839993-billede-10.jpg",
            "publication_time": "Lørdag d. 26. oktober 2019, kl. 16.00",
            "author": null,
            "related_links": [],
            "attachments": []
        }
    }
}