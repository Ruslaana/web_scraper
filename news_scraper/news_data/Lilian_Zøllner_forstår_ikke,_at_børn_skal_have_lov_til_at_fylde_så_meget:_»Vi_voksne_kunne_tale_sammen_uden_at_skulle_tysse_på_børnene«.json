{
    "version": "1.0",
    "document": {
        "id": 9889,
        "title": "Lilian Zøllner forstår ikke, at børn skal have lov til at fylde så meget: »Vi voksne kunne tale sammen uden at skulle tysse på børnene«",
        "content": "Forleden talte jeg med et ældre vennepar. De er 91 år og har i foråret krondiamantbryllup. Det vil sige, at de har været gift i 65 år. Det er en begivenhed, som de færreste når, og som mit vennepar ikke kommer til at opleve igen. Vi talte frem og tilbage om deres tanker om at holde en middag for hele familien og deres venner. Men det var de gået bort fra, efter de havde været til en familiesammenkomst, hvor deres oldebarn skulle være i centrum. Barnebarnet var meget stolt over, at oldebarnet kunne tale, og alle i selvskabet skulle høre efter, hvad oldebarnet sagde. Der var absolut ikke mulighed for en voksensamtale. Jeg foreslog, at de inviterede familie og venner, men uden oldebarn, som måtte passes af en anden. Men det ville kun bringe surhed og problemer med sig. I stedet havde de besluttet, at deres krondiamantbryllup skulle fejres ad flere omgange med meget få voksne, så der var mulighed for at tale sammen. Det ville naturligvis blive mere besværligt for dem, men de orkede ikke problemer i familien. For nogle år siden var min mand og jeg inviteret til middag på en meget dyr restaurant på et hotel. Vi var kun brudeparret og os som vidner til et hemmeligt bryllup. Lige bag os var der et langt bord med unge menneske og deres babyer. Det kan være dyrt at rejse på ferie, og hvis pensionister har sparet sammen til en ferie, skal den ikke ødelægges af børn, som skal være i centrum.Fold sammenLæs mereFoto: Mads Claus Rasmussen/Ritzau Scanpix. Kvinderne ammede, når børnene hylede, og der blev skiftet bleer under middagen. Børnene støjede og hylede, og vi fire voksne kunne ikke føre en almindelig voksensamtale og glæde os over deres bryllup. Jeg forstår ikke, at børn skal have lov til at fylde så meget. Da min mand og jeg havde små børn, fik vi en barnepige til at komme og passe dem, hvis vi var inviteret ud. Børnene kunne få læst godnathistorie og komme i seng til normal tid, og vi voksne kunne tale sammen uden at skulle tysse på børnene. Men det er åbenbart gået af mode. Små børn er med alle steder, og forældrene bekymrer sig ikke om, hvorvidt barnet har glæde af sammenkomsten eller ej. Jeg er fuldt ud klar over, at der i øjeblikket er et opgør mellem det nye og det gamle børnesyn, der blandt andet handler om, hvor meget børn skal have lov at fylde. Der er adskille restauranter, som har besluttet, at børn under 12 år ikke er velkomne. Voksne, som spiser på restaurant, vil gerne nyde deres mad i fred og ro og tale sammen uden at blive forstyrret af børn, som løber rundt og leger, skriger eller hyler. Og der er flere og flere hoteller, som reklamere med, at de kun er for voksne. Det kan være dyrt at rejse på ferie, og hvis pensionister har sparet sammen til en ferie, skal den ikke ødelægges af børn, som skal være i centrum. De voksne vil gerne kunne svømme i poolområdet uden at blive forstyrret af børn. Babyer er ikke velkomne i Folketingssalen og heller ikke i nogle kirker, hvor de overdøver præstens prædike eller skriger så højt, at de overdøver salmesangen. Jeg ved ikke, hvornår forældre begyndte at tage deres må børn med overalt, men jeg tror, der er ved at ske et skift, således at de voksne, som kun vil være sammen med andre voksne for at kunne føre en ordentlig samtale, vælge at finde steder, hvor små børn ikke må komme. Lilian Zøllner er ph.d. og forfatter ",
        "metadata": {
            "source": "https://www.berlingske.dk/synspunkter/lilian-zoellner-forstaar-ikke-at-boern-skal-have-lov-til-at-fylde-saa",
            "image_url": "https://berlingske.bmcdn.dk/media/cache/resolve/image_x_large/image/190/1905482/24920587-lilian-zllner-ville-besge-sin-datters-gravsted-p.jpg",
            "publication_time": "Mandag d. 31. marts 2025, kl. 14.49",
            "author": null,
            "related_links": [],
            "attachments": []
        }
    }
}