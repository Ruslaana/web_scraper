{
    "version": "1.0",
    "document": {
        "id": 17821,
        "title": "Konkurstruet festival får et år mere",
        "content": "For bare to måneder siden så det sort ud for Skive Festival, der blev begæret konkurs. Det gjorde muligheden for en festival i det midtjyske i 2013 minimal. Men nu er festivalen igen kommet på rette spor ifølge en pressemeddelelse på Skive Festivals hjemmeside. Det lokale erhvervsliv har reddet festivalen ved at »yde vital økonomisk støtte,« så festivalen nu har et sikkert og stabilt fundament, lyder det. Derfor annoncerer festivalen, at der også vil blive en 2013-version. Det var en samlet gæld på 11 millioner kroner, som gjorde, at Skive Festival var hårdt presset. Det fik i september festivalens største kreditør Godik ApS til at indgive konkursbegæring til Skifteretten i Viborg. Derfor bad formand for Skive Festivals Klub, Henrik Kirketerp-Møller, erhvervslivet, handelslivet og sponsorer om at gribe til lommerne, hvis en ny Skive Festival skulle blive en realitet. Det ønske har nu givet pote, så Skive Festival igen kan afholdes i 2013 - 20 år efter første festival i 1993. De første fire danske navne til festivalen bliver offentliggjort fredag, hvor også billetsalget starter. Festivalen vil fokusere på den danske musikscene, men krydrer også musikprogrammet med udenlandske navne.",
        "metadata": {
            "source": "https://www.berlingske.dk/kultur/konkurstruet-festival-faar-et-aar-mere",
            "image_url": "https://berlingske.bmcdn.dk/media/cache/resolve/image_x_large/image/59/590444/5832145-skive.jpg",
            "publication_time": "Torsdag d. 22. november 2012, kl. 10.47",
            "author": "Nynne Hein Møller",
            "related_links": [],
            "attachments": []
        }
    }
}