{
    "version": "1.0",
    "document": {
        "id": 9526,
        "title": "Lønudbetalingsfirmaet Bluegarden solgt til opkøbsivrige nordmænd",
        "content": "Norske Visma har netop købt lønudbetalingsfirmaet Bluegarden, det tidligere Dataløn og Multidata.Det skriver finans.dk. Milliardkoncernen Visma har tidligere investeret i en række danske virksomheder, blandt andet konsulentfirmaet MIND4iT A/S og softwarevirksomheden PBJ. Det seneste skud på Visma-stammen, Bluegarden, har omkring 60.000 erhvervsvirksomheder som kunder og står for lønudbetalingen til cirka 1 million lønmodtagere. Salget gør, at hovedparten af lønsystemerne til det private arbejdsmarked nu er ejet af to kapitalfonde: Kapitalfonden Axcel ejer Danske Lønsystemer, EG Gruppen og Silkeborg Data. Den anden store gruppe af lønsystemer er ejet af kapitalsfondsejede Visma, der - udover nyindkøbte Bluegarden - også tæller EPOS og Azets.  Den del af markedet, der drejer sig om offentlige lønudbetalinger, er det hovedsageligt virksomheden KMD, der sidder på. Koncernen Bluegarden Group blev dannet i 2007, da danske Multidata opkøbte den norske virksomhed efter et par års samarbejde. Tidligere var Bluegarden ejet af Nordea og Danske Bank, men for halvandet år siden blev Bluegarden opkøbt af kapitalfonden Marlin Equity Partners for 500 mio. kroner. Nu kommer koncernen så på norske hænder, angiveligt købt for et noget større beløb. Handlen mangler stadig at blive godkendt af konkurrencestyrelsen. ",
        "metadata": {
            "source": "https://www.berlingske.dk/virksomheder/loenudbetalingsfirmaet-bluegarden-solgt-til-opkoebsivrige-nordmaend",
            "image_url": "https://berlingske.bmcdn.dk/media/cache/resolve/image_x_large/image/9/96949/16697958-penge.jpg",
            "publication_time": "Tirsdag d. 21. marts 2017, kl. 10.23",
            "author": "Astrid Helmer Mørck",
            "related_links": [],
            "attachments": []
        }
    }
}