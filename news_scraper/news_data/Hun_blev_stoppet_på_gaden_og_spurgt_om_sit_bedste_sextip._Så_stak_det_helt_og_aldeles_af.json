{
    "version": "1.0",
    "document": {
        "id": 21886,
        "title": "Hun blev stoppet på gaden og spurgt om sit bedste sextip. Så stak det helt og aldeles af",
        "content": "De fleste af os har prøvet det at få en drink for meget og sige noget pinligt, vi fortrød dagen efter. Men 21-årige Hailey Welch fortryder næppe den bemærkning, hun fik fyret af, da hun på gaden et sted i Tennessee mødte en mand med et kamera i let besoffen tilstand. Hun blev interviewet af YouTube-kanalen Tim & Dee TV, der hovedsagelig laver korte improviserede interview med folk, de møder på gaden. Her bliver Hailey Welch spurgt om, hvad hendes bedste tip til at gøre »en mand vanvittig hver gang i sengen«. Hun kommer med det maleriske svar: »Du skal bare give dem den der 'hawk tuah'. Spyt på den,« svarer Welch storgrinende tilbage, mens hun simulerer, hvordan hun sender en ordentlig spytklat afsted. For de uoplyste en klar reference til, hvordan man bedst giver en mand oralsex. Og så gik internettet ellers amok. Interviewet gik viralt på rekordtid.  At man kan gå viralt for de få ord, er måske svært at sætte sig ind i. Men det er der en rigtig god grund til, mener Mie Frejo Copsø, der er journalist og podcastvært på podcasten »CelebKebab«, som handler om populærkultur. »Verden er kodet i dag til, at ting går viralt. Vi er sultne på virale ting. Vi søger humoren som eskapisme fra at distrahere os fra alt det forfærdelige, der ellers foregår ude i verden,« svarer Mie Frejo Copsø om klippets succes. Og netop der er Hailey Welch perfekt: Hun er ung, smuk, har en charmerende sydstatsaccent og en enorm karisma. Hun er, som Mie Frejo Copsø forklarer,the American dream girl, altså den amerikanske drømmepige. »Engang skulle man have gjort sig fortjent til at gå viralt ved virkelig at eskalere inden for noget, for at folk gav det opmærksomhed. I dag hungrer vi efter noget, vi sammen kan grine af,« forklarer hun. Og opmærksomhed har »hawk tuah-pigen« i den grad fået. Efter klippet gik viralt, gik en kæmpe menneskejagt i gang med at finde frem til, hvem denne unge kvinde var – hun havde nemlig ikke nogen offentlige sociale medier. Her gik det ene rygte i gang efter det andet – blandt andet at den unge kvinde skulle være blevet fyret som børnehaveklasselærer på baggrund af videoen. I et nyligt interview med YouTube-kanalen Plan Bri Uncut kunne Hailey Welch så affeje alle rygterne. Nej, hun arbejder ikke som børnehaveklasselærer. Nej, hendes far er ikke præst. Og nej, hun er ikke bartender.  Man kunne være til fals for at have ondt af Hailey Welch, der nu er på alles læber på grund af ét enkelt øjeblik. Der er dog ikke meget, der tyder på, at det er medlidenhed, Welch mangler. Kort efter interviewet gik viralt, lavede hun en aftale med firmaet Fathead Threads. Firmaets ejer, Jason Poteete, fortalte for nyligmagasinet Rolling Stone, at de i skrivende stund har solgt 2.000 kasketter med den famøse sætning på – og dermed har tjent tæt på 500.000 danske kroner indtil videre.  Et opslag delt af hailey welch (@hailey_welch93) I interviewet med Plan Bri Uncut fortalte Hailey Welch i øvrigt, at firmaets ejer for nylig var blevet tilbudt 600 dollar, hvad der svarer til lidt over 4.000 kroner, af en person, for at Hailey Welch skulle spytte i en krukke mod betaling. Senest blev Hailey Welch set på scenen sammen med countrymusikeren Zach Bryan, og for nylig lagde hun et billede op på sin Instagram fra mediet RapTVs studie sammen med den tidligere basketballspiller Shaquille O'Neal, kendt som Shaq.  Et opslag delt af hailey welch (@hailey_welch93)  »I dag har vi en fælles forståelse af, at hun udnytter den hurtige berømmelse alt det, hun kan. Vi forstår godt, at hun skal have en manager, for selvfølgelig skal hun da lavemerchog presse citronen så meget, hun kan. Det handler i dag ikke så meget om, hvad du går viralt for, men bare om, at du går viralt,« forklarer Mie Frejo Copsø. Nu blandes den 21-årige Hailey Welch også ind i det kommende amerikanske præsidentvalg. Med valget lige om hjørnet og Welchs klingende sydstatsaccent var mange hurtige til at erklære hende som støtte af Trump. I interviewet med YouTube-kanalen Plan Bri Uncut blev hun spurgt, om hun ville »hawk tuah« med Donald Trump. »Det bliver et nej fra mig af,« svarede hun prompte. Uanset om Welch hentyder til Trumps politik eller noget seksuelt, har svaret allerede skabt stor debat på sociale medier, hvor adskillige Trump-støtter harkritiseret hendeheftigt. Og måske Trump burde ærgre sig over, at Welch ikke er på hans hold. Ifølge Mie Frejo Copsø er der ingen overraskelse ved, at en hidtil ukendt kvinde, der snakker oralsex, bliver sat i sammenhæng med det amerikanske valg. »Vi har gang i et valg, hvor kandidaterne ligner nogle, der er 100 år. Det er ikke nyt for især Republikanerne at bruge virale døgnfluer i valgkampagnerne til at vise, at de er moderne,« afslutter Mie Frejo Copsø og fremhæver også, hvordan Biden-administrationen netop nuforsøger at bruge influencere til at nå et yngre publikum. Det gyldne spørgsmål er så – er »hawk tuah-pigen« glemt og borte om få dage? »Hun kan sagtens ende som en døgnflue, men hvis hun virkelig formår at ramme den rigtigt ved at deltage i alverdens formater og podcast eller bygge videre på den opmærksomhed, hun har nu, kan det her sagtens være et springbræt for noget mere holdbart,« siger Mie Frejo Copsø, der hæfter sig ved, at det er sket før. Senest gik Megan Boni viralt på det sociale medie TikTok med sangen »I'm Looking for a Man in Finance«, altså jeg leder efter en mand, som arbejder i finansverdenen. Sangen blev afspillet flere millioner gange, remixet og spillet på diverse klubber – nu har Boni sagt sit job op og udgivet sangen som en single, som springbræt til en musikkarriere.  Et opslag delt af Girl On Couch (@megan_boni) Drømmen om hurtig berømmelse lever. Den er kun en spytklat væk.",
        "metadata": {
            "source": "https://www.berlingske.dk/kultur/hun-blev-stoppet-paa-gaden-og-spurgt-om-sit-bedste-sextip-saa-stak-det-helt",
            "image_url": null,
            "publication_time": "Onsdag d. 03. juli 2024, kl. 19.48",
            "author": "Karoline Noer",
            "related_links": [],
            "attachments": []
        }
    }
}