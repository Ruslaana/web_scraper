{
    "version": "1.0",
    "document": {
        "id": 11926,
        "title": "Kulturarv i autentiske omgivelser",
        "content": "Tæt på to års arbejde og 72 mio. kroner kommer det til at koste at fusionere Jagt- og Skovbrugsmuseet i Hørsholm med Dansk Landbrugsmuseum på Gl. Estrup på Djursland. Det lille nordsjællandske museum med i alt 13 medarbejdere er den eneste kulturinstitution, der indgår i regeringens storstilede udflytning af ca. 3.900 statslige arbejdspladser fra hovedstadsområdet til provinsen. Flytningen har afstedkommet højlydte protester både fra lokale hørsholmborgere og museets medarbejdere, som mener, den stik mod hensigten om at skabe bedre balance i dansk kulturliv vil skabe mere skævhed.  Men spørger man Jan Petersen, socialdemokratisk borgmester i Norddjurs Kommune, giver udflytningen endog særdeles god mening og er alle pengene værd både set ud fra et regionalt og et kulturpolitisk perspektiv. »Vi får forstærket det museale fyrtårn på Gl. Estrup, hvor vi i forvejen har både Landbrugsmuseet og Herregårdsmuseet, med yderligere to vigtige fortællinger om Danmarks historie, nemlig jagten og skovbruget. Dermed får vi fire sammenhængende fortællinger, som tilsammen repræsenterer en meget stor andel af danmarkshistorien,« siger han. »Og fordi vi ligger i et område, der er fyldt med store herregårde, herregårdsskove, et meget stort landbrugsområde, og hvor jagt til alle tider har fyldt meget, kan vi fortælle historien om en vigtig del af dansk kulturarv i meget autentiske omgivelser. Desuden har vi her i Østjylland et fagligt miljø, der er lige så stærkt som i hovedstadsområdet.«  Jan Petersen er ikke i tvivl om, at fusionen af de to museer vil gøre Gl. Estrup til en attraktion, der er mindst lige så interessant som mange kulturelle institutioner i hovedstadsområdet. Men det betyder ikke, at han ser udflytningen af Jagt- og Skovbrugsmuseet som led i et opgør mellem hovedstaden og det øvrige Danmark. »Lige præcis denne institution er det sagligt velbegrundet at flytte, og udflytningen kunne være foretaget uden at være del af en generel strategi,« siger han. »Det her er en langsigtet investering, som giver langt mere faglig mening, end hvis Jagt- og Skovbrugsmuseet var blevet, hvor det er nu.« Peter Bavnshøj er direktør for Landbrugsmuseet på Gl. Estrup og siden 23. februar også for Jagt- og Skovbrugsmuseet. Det er ham, der skal stå for fusionen af de to museer, og der venter en meget stor opgave, erkender han. »Selve fusionen bliver først en realitet fra 1. januar 2017, men vi begynder allerede nu på forberedelserne. Her på Gl. Estrup skal der ske en tilpasning af den eksisterende bygningsmasse, så vi får bedre plads til den nye udstilling, og vi skal have opført et nyt magasin til en del af det, der kommer fra Hørsholm,« forklarer han. Efter planen skal museet i Hørsholm holde åbent indtil årsskiftet. Men allerede nu kan man begynde at pakke de mange genstande fra museets magasiner ned. Og det tager tid.  »Det er en meget stor opgave at pakke et helt museum ned. Alle genstande skal håndteres meget omhyggeligt, så de ikke tager skade,« siger Peter Bavnshøj, som ikke regner med, at det første flyttelæs kører fra Hørsholm før ved nytårstid. Og hele udflytningen og indretning af den nye fusionerede udstilling venter han tidligst færdig i løbet af 2018. »Men vi håber, at vi i løbet af 2017 kan gøre fusionen synlig her på stedet i form at en særudstilling,« siger han. På lidt længere sigt skal de ekstra muskler, det fusionerede museum kommer til at råde over, bl.a. bruges til ekstra aktivitetsdage og særudstillinger, ligesom Peter Bavnshøj håber også at få ressourcer til at komme mere rundt i landet, så Gl. Estrup kan blive et rigtigt landsdækkende museum på sit område. »Vi kommer allerede nu meget rundt til festivaler m.v. og fortæller om måltidets og madens kulturhistorie i Danmark. I den historie er det oplagt også at tænke jagten ind,« siger han og glæder sig til at få rådighed over de meget fine samlinger fra Hørsholm og indarbejde dem i museets udstillinger. »De har nogle virkelige klenodier, både spændende udstoppede ting og teknologi fra skovbruget, fra økser til store skovningsmaskiner. Skovbrug er en helt særlig branche, som ikke mange kender til,« siger han. »Vi ser de færdige produkter – møbler, bygningstømmer eller juletræer – men alt det, der er gået forud, skal vi også have fortalt, ligesom vi også vil have fokus på skovenes store rekreative betydning.«  Det afgøres først i de kommende måneder, hvor mange af Jagt- og Skovbrugsmusets medarbejdere, der vælger at flytte med til Jylland. »Vi håber, at især nogle nøglepersoner har lyst til at flytte med herover, så vi undgår, at vigtig viden går tabt. Og vi vil gøre, hvad vi kan, for at give dem gode forhold her på stedet,« siger Peter Bavnshøj. »Men jeg tror ikke, det bliver et problem at få ledige stillinger genbesat. Der er også kompetente folk i det østjyske, der arbejder med jagt og skovbrug.«",
        "metadata": {
            "source": "https://www.berlingske.dk/kultur/kulturarv-i-autentiske-omgivelser",
            "image_url": "https://berlingske.bmcdn.dk/media/cache/resolve/image_x_large/image/15/153975/12547086-06kulpeter-bavnsh-j-155552jpg.jpeg",
            "publication_time": "Lørdag d. 05. marts 2016, kl. 20.00",
            "author": "Trine Munk-Petersen",
            "related_links": [],
            "attachments": []
        }
    }
}