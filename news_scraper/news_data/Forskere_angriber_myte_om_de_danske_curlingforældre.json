{
    "version": "1.0",
    "document": {
        "id": 9268,
        "title": "Forskere angriber myte om de danske curlingforældre",
        "content": "De danske forældre er langt bedre end deres rygte. Det siger flere børneforskere og udviklingspsykologer, der nu går til kamp mod begrebet curlingforældre. Det skriver Jyllands-Posten. Eksperterne mener, at det er en myte, at de danske forældre i stor stil fejer foran deres børn og har afgivet magten til børnene. »Der er desværre i disse år en tendens til forældre-bashing i offentligheden, men der er intet belæg i forskningen for, at danske forældre ikke længere tør opdrage deres børn,« siger blandt andre professor i udviklingspsykologi Dion Sommer fra Aarhus Universitet til avisen. Samme melding lyder fra lektor i børnepsykologi på Aarhus Universitet Grethe Kragh-Müller. Hun påpeger, at det store fokus på curlingforældre og manglende grænser kan få nogle forældre til at føle, at de skal være mere skrappe mod deres børn. Samtidig understreger eksperterne, at der er andre og mere alvorlige problemer med opdragelse i dag, som man i stedet burde diskutere, herunder at børn bliver overladt til sig selv og svigtes. »At curlingforældrene diskuteres så meget er vel mest af alt et udtryk for, at middelklassen godt kan lide at diskutere deres problemer i offentligheden,« siger forsker Karen Margrethe Dahl fra SFI til Jyllands-Posten.",
        "metadata": {
            "source": "https://www.berlingske.dk/samfund/forskere-angriber-myte-om-de-danske-curlingforaeldre",
            "image_url": "https://berlingske.bmcdn.dk/media/cache/resolve/image_x_large/image/9/92014/8043776-1skoledag.jpg",
            "publication_time": "Mandag d. 15. december 2014, kl. 01.07",
            "author": null,
            "related_links": [],
            "attachments": []
        }
    }
}