{
    "version": "1.0",
    "document": {
        "id": 11582,
        "title": "Telenor får ny finansdirektør",
        "content": "Danmarks næststørste teleselskab, norskejede Telenor, får ny finansdirektør. Efter 13 år i Telenor og Cybercity forlader Henrik Skov selskabet for at blive finansdirektør i Zebra, der står bag Tiger-butikkerne. Han har siddet med ved direktionsbordet under hele den store omvæltning i den danske televerden og har også været erhvervsdirektør for Telenor. Han var direktør for kundeservice samt produkt- og markedsudvikling i internetudbyderen Cybercity og fik det samlede ansvar, da Sonofon og Cybercity blev samlet i en virksomhed i 2005. Henrik Skov afløste i august 2010 daværende finansdirektør Thomas Zeihlund, der fratrådte »efter gensidig aftale«. Før Telenor-tiden var Henrik Skov chefkonsulent i Accenture (1997-2000) og afdelingsleder i Kuwait Petroleum (1992-1997). Han har en mastergrad i økonomi fra Clemson University i USA fra 1990. Intern afløser Han afløses af Per Christian Mørland, der indtil nu har været chef for den kommercielle omstilling i Telenor Danmark og før da har arbejdet som finansdirektør for Telenor i Montenegro og desuden været hos Telenor i Malaysia og Thailand. »Per Christian Mørland kommer med værdifuld finans- og ledelseserfaring fra Telenor-selskaber i Asien og Østeuropa. Samtidig har han indsigt i den danske forretning og den omstilling, som vi er i gang med,« siger Telenors topchef i Danmark, Marek Slacik, der selv har siddet på posten siden 1. september 2012. Telenor i Danmark har nu 1.896.000 mobilkunder og 301.000 fastnetkunder. Telenor hører ligesom sin svensk-finske konkurrent Telia til blandt verdens ti største mobilselskaber. Telia er Nordens største teleselskab men nummer tre i Danmark, hvor Telenor er både Nordens og Danmarks nummer to. Telenor overtog i juni 2000 mobilselskabet Sonofon og i maj 2005 internetleverandøren Cybercity, som begge i juni 2009 tog moderselskabets navn. Telenor ejer også lavprismobilselskaberne CBB og Bibob, som i 2011 blev slået sammen men fortsætter under de to varemærker. Telenor ejer også TV-udbyderen Canal Digital.",
        "metadata": {
            "source": "https://www.berlingske.dk/virksomheder/telenor-faar-ny-finansdirektoer-0",
            "image_url": "https://berlingske.bmcdn.dk/media/cache/resolve/image_x_large/image/14/144701/6798476-pix-henrik-skov.jpg",
            "publication_time": "Torsdag d. 12. september 2013, kl. 12.43",
            "author": "Thomas Breinstrup",
            "related_links": [],
            "attachments": []
        }
    }
}