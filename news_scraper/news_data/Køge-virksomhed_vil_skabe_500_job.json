{
    "version": "1.0",
    "document": {
        "id": 18978,
        "title": "Køge-virksomhed vil skabe 500 job",
        "content": "Over 19 års udviklingsarbejde kulminerede i sommer med en kontrakt med energi-giganten Shell, og siden da har direktøren kun fået mere travlt, skriver Dagbladet Køge. Thomas Koch forventer, at virksomheden inden for tre år vil være vokset fra 10 til 500 medarbejdere, hvoraf langt de fleste vil være baseret på havnen i Køge. Her skal der opføres en ny produktionsafdeling, der blandt andet skal lave det specielle indfødningssystem til kraftværker, der spås at blive TK-Energis guldæg. Selv om der er tale om et vaskeægte erhvervseventyr, er det ikke kun en dans på roser, forklarer Thomas Koch. - Vi laver et produkt, hvis kunder er de absolut førende inden for energisektoren i verden. Vi skal sælge til en industri, som har en masse kompetencer, som vi endnu ikke har. Det er ligesom et midtsjællandsk serie fem hold, der pludselig skal spille i Superligaen - så der er rigtigt meget, vi skal lære for at følge med og score mål, siger Thomas Koch. Siden gennembruddet blev offentligt kendt i august, har TK Energi ansat 10 nye medarbejdere, så man nu er 20 mand, men det er kun en brøkdel af de medarbejdere, der skal bruges, hvis TK-energi skal levere de indfødningssystemer, der forventes at blive en gigantforretning for TK-Energi.",
        "metadata": {
            "source": "https://www.berlingske.dk/virksomheder/koege-virksomhed-vil-skabe-500-job",
            "image_url": "https://berlingske.bmcdn.dk/media/cache/resolve/image_x_large/image/71/713584/4771684-kraftvrk_business.jpg",
            "publication_time": "Fredag d. 06. januar 2012, kl. 13.21",
            "author": null,
            "related_links": [],
            "attachments": []
        }
    }
}