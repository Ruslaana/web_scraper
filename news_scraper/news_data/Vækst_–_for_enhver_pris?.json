{
    "version": "1.0",
    "document": {
        "id": 17979,
        "title": "Vækst – for enhver pris?",
        "content": "Tidens måske vigtigste – og mest fascinerende – ord er vækst. Den nationale økonomiske vækst skal helst være mindst et par procent om året og gerne meget mere. Hvis den bliver nul, for ikke at sige negativ, går der panik i beslutningstagerne. Vækst betyder nemlig stigende eksport og forbrug og dermed flere arbejdspladser, og det er umiddelbart ønskværdigt i en tid med stor arbejdsløshed. Derfor hørte man for et par år siden den daværende finansminister udtale, at væksten skulle sættes i gang og at ’danskerne nu skulle ud og svinge med dankortet’. Det lyder umiddelbart vældig positivt og man tænker på stigende eksport, iværksættere og meget andet godt. Men på den anden side – og set i et større perspektiv – er det i grunden absurd. Hvorfor skal nogle folk opmuntres til et større forbrug, for at andre kan tjene penge på at lave ting og sager, som strengt taget er unødvendige? Er vækst, på den primitive måde, hvor den beregnes som stigning i produkter og tjenesteydelser, virkelig så uundgåelig? Alle vil gerne have en bedre levestandard, men for mange drejer det sig i lige så høj grad om tid som om penge. Ældre vil gå tidligere på pension, småbørnsfamilier med to indtægter for at få råd til bil og hus har svært ved at få dagligdagen til at hænge sammen, og i mange erhverv, fx i plejesektoren, klager man over stigende arbejdspres. Kunne vi ikke sætte arbejdstiden ned og dele det arbejde, der er, og så sætte arbejdstiden op igen, hvis vi som forventet mangler arbejdskraft om nogle år? Det går selvfølgelig heller ikke. Når folk først har fået en rettighed, er det meget vanskeligt at tage den igen. Tænk bare på efterlønnen, der oprindeligt blev indført for at skaffe arbejdspladser til unge mennesker, men som hurtigt i realiteten blev en ret til tidlig pension. Ingen har selvfølgelig lyst til at leve som vores bedsteforældre, for slet ikke at tale om forholdene i ulandene. Og vi kan hverken forlange eller forvente ,at lande som Kina skal stoppe sin vækst. Selv om landene efterhånden har en velhavende overklasse, lever størstedelen af befolkningen stadig under miserable forhold. Det er bare et spørgsmål, om vi ikke i Vesten på mange måder er ved at have nok. I en globaliseret verden bliver begivenheder og beslutninger i en afkrog imidlertid i løbet af få timer kendt overalt og kan have konsekvenser over hele kloden. Følgelig er en uafhængig national politik nærmest en umulighed. Vi synes derfor bundet til et rotteræs, som det synes at være politisk selvmord at forsøge at stoppe. I den helt anden ende af skalaen er der stigende bekymring over det globale forbrug af energi og råstoffer. Det globale bruttonationalprodukt er siden afslutningen af Anden Verdenskrig vokset med en faktor 10 og verdensbefolkningen er fordoblet. Verdensbefolkningen var i 1985 3,7 milliarder og var forventet at stige til 6,8 milliarder i 2025, men i praksis har man allerede nu passeret tallet. Energiforbruget per person i den industrialiserede verden skulle halveres i løbet af 40 år (altså inden 2027). Det skulle give plads til en 30 procent stigning for en indbygger i udviklingslandene, men det er foreløbig gået den modsatte vej. Man blev senere klar over, at det ikke så meget var energiforbruget, der var det væsentligste problem, men udslippet af kuldioxid fra brug af fossile brændsler samt andre af de såkaldte drivhusgasser. Men også det er globalt set steget væsentligt, og det ser – til trods for internationale bestræbelser - ikke ud til at ville falde foreløbig. En sådan udvikling kunne være acceptabel så længe ressourcerne var ubegrænsede, og foreløbig er det globalt stort set gået acceptabelt, men det begynder at knirke. Mange af problemerne i Afrika er politiske, men også klimaændringer har spillet en rolle, og for nylig så man i avisen en forudsigelse om, at vi omkring 2050 måtte indstille os på at spise mindre kød for at få mad nok til den stigende verdensbefolkning. Det vil ramme mange af de mennesker, der lever i dag. Danmark udgør befolkningsmæssigt kun en tusindedel af hele verden, så vores anstrengelser med energibesparelser m.v. har kun ren symbolværdi så længe USA og Kina ikke er med for alvor. Det er ikke en undskyldning for intet at gøre, selvom det selvfølgelig sætter tingene lidt i perspektiv. Man har beregnet, at menneskeheden globalt set i øjeblikket har et såkaldt ’økologisk fodaftryk’, der svarer til, at Jorden skulle være 1,4 gange større end den er nu, hvis vores forbrug af ressourcer og produktion af affald skal tillade en rimelig plads til andre livsformer. Det kan vi selvfølgelig se stort på, men det betyder, at vi langsomt forvandler Jorden til en slags museum, hvor udvalgte arter opbevares i reservater. Vi står altså over for en række problemer med vidt forskellig tidshorisont og geografisk udstrækning, fra konkrete her og nu problemer som arbejdsløshed til menneskeskabte klimaændringer, der truer med at ændre livsbetingelserne på hele Jorden i løbet af få hundrede år. Tænk globalt og handl lokalt hed det engang, men i praksis er det ikke helt let. Lokal stigning i forbruget for at løse arbejdsløshedsproblemet er ikke heldigt for drivhuseffekten. Den amerikanske støtte til bilindustrien er i denne forbindelse temmelig uhensigtsmæssig. Selvfølgelig vil teknikken gå frem. IT-udstyr bliver således bedre og billigere med rivende hast, og transportmidler bliver hurtigere, sikrere og mindre forurenende. Desværre er der blot en tendens til, at de teknologiske fremskridt langt hen ad vejen omsættes i voksende forbrug. En form for vækst er uundgåelig og ønskværdig, hvis verdenssamfundet ikke skal sygne hen, men det må være muligt efterhånden at komme væk fra, at den skal være rent materiel. Det skal også være muligt at stoppe befolkningstilvæksten, så vi ikke bliver så mange til at dele de begrænsede ressourcer, men det er en helt anden historie. Hvis vi ikke i tide besinder os på en opbremsning af den materielle vækst, vil det gå som det så malende hedder: ’Vi ser ikke skriften på væggen, før vi står med ryggen mod muren’.",
        "metadata": {
            "source": "https://www.berlingske.dk/kommentatorer/vaekst-for-enhver-pris",
            "image_url": "https://berlingske.bmcdn.dk/media/cache/resolve/image_x_large/image/60/603858/5631693-komm-billed-250912.jpg",
            "publication_time": "Mandag d. 24. september 2012, kl. 22.30",
            "author": null,
            "related_links": [],
            "attachments": []
        }
    }
}