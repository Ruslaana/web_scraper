{
    "version": "1.0",
    "document": {
        "id": 16074,
        "title": "Mozambique erklæret fri for landminer",
        "content": "Torsdag blev en historisk dag for det sydøstafrikanske land Mozambique. For første gang i over 60 år kan Mozambique nemlig erklære sig helt fri for landminer, som ellers har dræbt og lemlæstet mange tusinde indbyggere efter fire årtiers krige, og siden man i 1993 begyndte arbejdet med at rydde landet for miner. Det skriver Reuters. Den seneste borgerkrig i Mozambique sluttede i oktober 1992, og den britiske velgørenhedsorganisation HALO Trust har siden da ryddet flere end 171.000 landminer fra cirka 1.100 minefelter i Mozambique. Men torsdag blev den sidste landmine altså endelig fjernet fra den mozambiquiske jord. »Jeg har den ære at erklære Mozambique som et land fri for truslen fra landminer,« sagde udenrigsminister Oldemiro Baloi ved en ceremoni i hovedstaden Maputo. BNB",
        "metadata": {
            "source": "https://www.berlingske.dk/internationalt/mozambique-erklaeret-fri-for-landminer",
            "image_url": "https://berlingske.bmcdn.dk/media/cache/resolve/image_x_large/image/67/678489/10661923-colombia-landmine-removal-training.jpg",
            "publication_time": "Torsdag d. 17. september 2015, kl. 20.02",
            "author": null,
            "related_links": [],
            "attachments": []
        }
    }
}