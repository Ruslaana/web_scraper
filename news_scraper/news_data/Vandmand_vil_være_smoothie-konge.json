{
    "version": "1.0",
    "document": {
        "id": 18161,
        "title": "Vandmand vil være smoothie-konge",
        "content": "Allan Feldt er nok mest kendt som ophavsmanden til kildevandsvirksomheden Aqua d'or. Han tjente et trecifret millionbeløb på at sælge dele af virksomheden til den franske fødevaregigant Danone i 2006. Den nye drik skiller sig ifølge ophavsmanden ud på flere punkter. Ét er, at den er tilsat fuldkorn, hvilket ikke bare har et sundhedsmæssigt aspekt, men også et mætningsmæssigt. Drikken vil ganske enkelt fylde mere i maven, og man oplever derfor en større mætningsfornemmelse, forlyder det. Derudover er den baseret på friske bær og æbler og ikke blot juicekoncentrater, som ofte bliver brugt i smoothies. Endeligt skal hele forretningsmodellen bygges op, så den sætter det mindst mulige CO2-aftryk, og hvor processen i videst muligt omfang skal baseres på lokale frugter og produktion. Allan Feldt fortæller, at hans fremtidige investering i produktet og markedsføringen udgør et »betydeligt millionbeløb«, men han har også store forhåbninger til det. Og den indledende interesse for drikken tyder godt. »Vi har netop været på fødevaremesse i Köln og vise den i sidste måned, og vi er nærmest blevet løbet over ende af interesserede parter. Jeg synes interessen er voldsom - og overraskende stor,« siger han og tilføjer: »Jeg har fået invitationer fra blandt andet Brasilien, New York, Indien, Sydkorea og Frankrig og har også netop haft telefonmøde med en Japansk investor.« Interessen drejer sig både om aktører, der ønsker at sælge produktet, og aktører der lurer på at indgå licens, så de selv kan producere produktet lokalt. Fra de baser skal man så komme ud til den slags forbrugere, som Allan Feldt forestiller sig vil være interesseret i produktet. »Det bliver nok målrettet de opmærksomme forbrugere, der interesserer sig for, hvad de putter i munden. Det er en drik, der ikke får dit blodsukker til at fare i vejret. Men den giveren længere mæthedsfornemmelse. Det betyder eksempelvis meget for diabetikere,« siger Allan Feldt. Den ny drik bliver en del af Semei-produktfamilien. Semei markedsfører sig på bæredygtighed, sundhed og velgørenhed. Allan Feldt har selv finansieret Semei med et tocifret millionbeløb. Læs også:Se vores store samling af brancheanalyser om for øl-, sodavand- og cider-virksomheder",
        "metadata": {
            "source": "https://www.berlingske.dk/virksomheder/vandmand-vil-vaere-smoothie-konge",
            "image_url": "https://berlingske.bmcdn.dk/media/cache/resolve/image_x_large/image/63/630416/6995863-pix-allan-feldt.jpeg",
            "publication_time": "Tirsdag d. 26. november 2013, kl. 17.00",
            "author": "Nikolai Steensgaard",
            "related_links": [],
            "attachments": []
        }
    }
}