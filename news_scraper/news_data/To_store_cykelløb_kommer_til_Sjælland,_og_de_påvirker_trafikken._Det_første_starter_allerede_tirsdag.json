{
    "version": "1.0",
    "document": {
        "id": 12431,
        "title": "To store cykelløb kommer til Sjælland, og de påvirker trafikken. Det første starter allerede tirsdag",
        "content": "Er du ikke cykelentusiast, håbede du måske, at var slut med cykelløb for denne sommer. I så fald tog du fejl. To store løb kommer til Sjælland, og det første starter tirsdag i København, mens det næste køres 16. august med start i Allerød i Nordsjælland. Cykelløbene vil påvirke trafikken, og derfor bør særlig bilister være opmærksomme. For første gang skal Tour de Scandinavia skydes i gang, og det sker tirsdag middag på Kongens Nytorv i København. Rytterne skal køre en knap150 kilometer lang rutemellem København og Helsingør i Nordsjælland, inden de indtager Sverige og Norge. Her kan man opleve danske stjerner som Cecilie Uttrup Ludwig og Amalie Dideriksen. De kører fra Kongens Nytorv ad Toldbodgade til Kastellet, derefter langs vandet indtil de rammer Svanemøllen Strand, hvor de vil fortsætte af Strandvejen mod Nordsjælland. Veje på ruten vil være åbne for trafik, men rytterne skal køre flere omgange på en lukket rute, når de er nået til Helsingør. Ruten er mellem Hellebæk, Ålsgårde og Helsingør, hvor visse veje vil være lukket mellem klokken 15 og 19. Folk må heller ikke parkere langs strækningen, oplyser Helsingør Kommunei en pressemeddelelse. Det drejer sig om vejene Skindersøvej, Ndr. Strandvej, Classensvej, Marienlyst Allé, Ørebakken, Esrumvej og rundet igen. Der vil være to sluser på ruten. Den ene i krydset mellem Gefionsvej og Esrumvej og den anden i krydset mellem Bjarkesvej, Rolfsvej og Esrumvej. Derudover vil målområdet mellem Mariavej og Opheliavej være spærret frem til klokken 19 tirsdag aften. I næste uge starter PostNord Danmark Rundt, som er Danmarks største etapeløb. Her vil der være ryttere fra store hold som INEOS Grenadiers og Trek – Segafredo. Løbet starter som sagt i Allerød, hvorefter rytterne vil bevæge sig gennem Egedal, Frederikssund og Lejre Kommune, inden de når målstregen i Køge syd for København. Ifølge Allerød Kommune er der lagt op til en folkefest, som vil indtage byens centrum. Mange parkeringspladser vil være spærret i løbet af dagen, og vejen Lilledal vil være lukket. Kommunen opfordrer til, at man derfor lader bilen stå, hvis man vil ind til centrum, »da det trafikalt kan blive vanskeligt at parkere og komme rundt i området«. Løbet påvirker også målbyen Køge, hvor kommunen ligeledes har spærret veje for at få plads til rytterne. Fra klokken 7.00 og frem til 22.00 om aftenen vil Vestergade, Torvet og Brogade være spærret for ind- og udkørsel. Det samme gælder Vordingborgvej mellem Marksvinget og Klemmenstrupvej samt Ravnsborgvej mellem Egøjevej og Ravnsborgvej. Om eftermiddagen fra klokken 15.00 til 18.00 vil dele af Lidemarksvej, Åshøjvej, Vasebækvej, Ringstedvej, Ringvejen, Blegdammen og Vordingborgvej også være spærret. »Vi håber naturligvis på forståelse for de gener, det medfører,«skriver kommunen.",
        "metadata": {
            "source": "https://www.berlingske.dk/metropol/to-store-cykelloeb-kommer-til-sjaelland-og-de-paavirker-trafikken-det",
            "image_url": "https://berlingske.bmcdn.dk/media/cache/resolve/image_x_large/image/157/1578893/24168784-mje.jpg",
            "publication_time": "Tirsdag d. 09. august 2022, kl. 10.38",
            "author": "Amalie Thieden",
            "related_links": [],
            "attachments": []
        }
    }
}