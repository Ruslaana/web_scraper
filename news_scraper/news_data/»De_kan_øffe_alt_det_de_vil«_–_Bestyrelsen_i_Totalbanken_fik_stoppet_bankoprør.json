{
    "version": "1.0",
    "document": {
        "id": 20067,
        "title": "»De kan øffe alt det de vil«  – Bestyrelsen i Totalbanken fik stoppet bankoprør",
        "content": "I Aarup Fritidscenter hænger bannerreklamer fra den lokale malermester, ejendomsmægleren og Totalbanken, som har hovedsæde i rundkørslen længere nede ad vejen. På bankens banner står »Vi taler om alt«, som bankens slogan lyder. Det var også tilfældet på bankens generalforsamling, der blev afholdt i hallen onsdag aften. Tidligere på ugen tog Finanstilsynet det opsigtsvækkende skridt at sætte 37 procent af bankens aktionærer uden for indflydelse – herunder en omstridt københavnsk finansmand og en tidligere fynsk ejendomsmatador, der ifølge bankens bestyrelsesformand havde forsøgt at kuppe banken. »De kan øffe alt det, de vil i aften. De gør sig selv til grin,« hørtes det fra en af de bagerste rækker til en sidemakker inden mødets begyndelse om de to udefrakommende storaktionærer Jesper Bak og Heine Delbing, der har skabt uro omkring banken de sidste par uger. Aarup er en provinsby på Vestfyn, hvor skilte bærer titler som »stadion«, »landevej« og »bibliotek.« Onsdag aften lå byens stille hen, men der var været larm i flere uger om den lokale bank. Foto: Carsten Bundgaard/Ritzau Scanpix. I marts kom det frem, at der i efteråret var sket et massivt opkøb af bankens aktier, men uden at nogen storaktionærer havde meldt sig som ejere, som ellers er lovpligtigt. Siden blev det klart, at der var tale om den københavnske finansmand Jesper Bak, der ifølge Finanstilsynet slog sig sammen med den fynske rigmand Heine Delbing om at gennemtvinge ændringer i banken. Sådan et samarbejde skal Finanstilsynet godkende, og de to fik derfor frataget deres stemmeret i aktionærdemokratiet i banken. Det var ellers de to aktionærers ønske at ændre strukturen i banken, så bestyrelsen skulle vælges direkte på generalforsamlingen i stedet for den nuværende ordning, hvor aktionærerne vælger et repræsentantskab på 20 personer, der efterfølgende udpeger bestyrelsen. Arrangementet rundede 170 tilmeldinger modsat de 50 personer, der ifølge bestyrelsesformanden sædvanligvis deltager i generalforsamlinger i banken. Et modent publikum mødte op til sodavand på plastikstolene. Totalbanken afholdt ordinær generalforsamling i Aarup Fritidscenter Aarup onsdag d. 3/4 2019.Fold sammenLæs mereFoto: Carsten Bundgaard/Ritzau Scanpix. De 170 sæt øjne var rettet mod de to hovedpersoner, Jesper Bak og Heine Delbing, der var mødt op på trods af deres manglende stemmeret. Den orange farvekoordination mellem de to syntes påfaldende. Jesper Bak har en fortid i bestyrelsen i den skandaleramte Københavns Andelskasse og er tidligere dømt for kursmanipulation. Onde tunger kaldte ham for »en drengerøv« til onsdagens møde, men Jesper Bak var rolig både før og efter arrangementet. »Det er bare meget lokalt her. Det tager jeg mig ikke så meget af,« sagde han, da han blev spurgt til den stemning, der var under generalforsamlingen. Han tog ved arrangementets afslutning ordet og spurgte til, hvorfor bestyrelsesformanden Poul Fischer selv havde købt aktier i Totalbanken i marts, når han tidligere på generalforsamlingen havde forklaret, at han ikke forstod, hvorfor Totalbankens aktiekurs var steget så voldsomt siden efteråret, hvor bankaktien var steget med 193 procent. Bankdirektør Ivan Sløk og bestyrelsesformand Poul Fischer.Fold sammenLæs mereFoto: Carsten Bundgaard/Ritzau Scanpix. Poul Fischer, der har været bestyrelsesformand i 27 år og er tidligere folketingspolitiker for Dansk Folkeparti, besvarede spørgsmålet med at forklare, at det var for at teste markedet, men at han i øvrigt »ikke stod til regnskab over for Jesper Bak«. Den anden hovedperson, Heine Delbing, havde også fået frataget sin indflydelse ved dagens møde. Rigmanden Heine Delbing, der ifølge Finanstilsynet »arbejder i forståelse med« Jesper Bak, havde forud for generalforsamlingen foreslået at skære bankens repræsentantskab fra 20 til ti medlemmer, så bestyrelsesmedlemmerne i banken fremadrettet ville blive valgt direkte på generalforsamlingerne – og ikke af det repræsentantskab, som bestyrelsen selv indstiller kandidater til forud for hver generalforsamling. Heine Delbing på talerstolen, da han holdt sin valgtale til repræsentantskabet. Han blev ikke valgt ind.Fold sammenLæs mereFoto: Carsten Bundgaard/Ritzau Scanpix. Fra salen blev der inden afstemningen om et mindre repræsentantskab bedt om en forklaring på, hvorfor det kunne være en fordel at ændre de nuværende 20 pladser. Men det lod dirigenten ikke få plads. Først skulle forsamlingen stemme om at bibeholde den nuværende form, og først hvis det derefter ville blive relevant, kunne Heine Delbing få lov til at forklare fordelene ved et mindre repræsentantskab. Ifølge bestyrelsesformand Poul Fischer var der ikke nogen grund til at forklare forskellen, hvis aktionærerne fortsat ønskede 20-mands repræsentantskab, og det handlede den første afstemning om. Bestyrelsen fik medhold med over 84 procent af stemmerne om at bevare det store repræsentantskab. Jesper Bak var en af de aktionærer, der var udelukket fra at stemme ved Totalbankens generalforsamling onsdag aften i Aarup på Fyn.Fold sammenLæs mereFoto: Carsten Bundgaard/Ritzau Scanpix. Heine Delbing forsøgte derefter selv at stille op til 20-mands repræsentantskabet, efter at hans  forslag om et halveret mandskab blev stemt ned. »Jeg vil blive ved med at arbejde for en bedre bank for kunderne, de ansatte – og aktionærerne,« sagde Heine Delbing under sin valgtale med henvisning til at halvere repræsentantskabet, så det reelt kun er bestyrelsen og suppleanter, der indgår i repræsentantskabet. Alle dem, der onsdag blev valgt til repræsentantskabet, var blevet indstillet af bestyrelsen på forhånd, og dermed fik Heine Delbing heller ikke her indflydelse. Heine Delbing vil ikke umiddelbart stoppe, sagde han efterfølgende, men kunne ikke detaljeret fortælle, hvad der nu skal ske med hans rolle i banken. Nok fik han ikke den indflydelse, han havde ønsket sig onsdag, men han »forholder sig fortsat positiv over for banken og dens udvikling.« Måske er han ikke færdig med idéen om at ændre på nogle af de strukturer i banken, der ifølge Heine Delbing ikke hjælper banken og aktionærerne med at tjene penge. Poul Fischer har været bestyrelsesformand i Totalbanken i 27 år og ejer selv en stor aktieandel i banken. Her stoppede den lange karriere i banken for Fischer, da han i år er faldet for aldersgrænsen på 70 år.Fold sammenLæs mereFoto: Carsten Bundgaard/Ritzau Scanpix. Sådan endte den tre timer generalforsamling. Alt er, som det plejer at være. En enkelt i flokken tilkendegjorde, at hun ikke længere ville hilse på Heine Delbing, fordi hun »ikke hilser på folk, der omgås de kriminelle, hverken indeni eller udenfor fængslerne,« som hun understregede, inden hun snurrede rundt og forsvandt sammen med resten af menneskemængden. I Aarup Fritidscenter blev 7-mands-målet efterfølgende båret på plads, ligesom de blå plastikstole atter blev stablet og kørt væk, indtil næste show skal løbe af stablen i den lille, vestfynske by. Lige så hurtigt som det kom, forsvandt det igen. Bestyrelsen vandt. I hvert fald for denne gang.",
        "metadata": {
            "source": "https://www.berlingske.dk/virksomheder/de-kan-oeffe-alt-det-de-vil-bestyrelsen-i-totalbanken-fik-stoppet",
            "image_url": "https://berlingske.bmcdn.dk/media/cache/resolve/image_x_large/image/113/1136711/22765272-.jpg",
            "publication_time": "Torsdag d. 04. april 2019, kl. 08.03",
            "author": "Fie Dandanell",
            "related_links": [],
            "attachments": []
        }
    }
}