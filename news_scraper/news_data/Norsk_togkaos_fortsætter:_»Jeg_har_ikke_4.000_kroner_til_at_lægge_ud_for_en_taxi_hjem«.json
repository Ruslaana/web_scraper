{
    "version": "1.0",
    "document": {
        "id": 6961,
        "title": "Norsk togkaos fortsætter: »Jeg har ikke 4.000 kroner til at lægge ud for en taxi hjem«",
        "content": "25. december er normalt en af årets travleste rejsedage. Men i et af verdens rigeste og mest veludviklede lande kunne titusindvis af norske passagerer ved middagstid fortsat hverken komme frem eller tilbage. En kommunikationsfejl, der siden den tidlige morgen har lammet togdriften i hele Norge, var stadig ikke løst. Og ofrene for det monumentale nedbrud bliver stadig mere frustrerede og bekymrede. Busser, sat ind som alternativ til de paralyserede togstammer, kan slet ikke følge med og transportere tilstrækkelig mange af de strandede. I et desperat forsøg på at hjælpe har et af de norske togselskaber, Vy, tilbudt sine kunder, at de kan tage en taxi og bagefter få udgiften refunderet Uanset, hvor de langt de skal hen i det enorme land. Men heller ikke det er nogen gangbar løsning for mange af de berørte. »Situationen er desperat. Jeg troede, at jeg kunne tage en taxi. Men det viser sig at koste 4.000 kroner,«siger Anne Simones til avisen VGog tilføjer: »Jeg har ikke 4.000 kroner til at lægge ud, så jeg kommer ingen steder.« Den norske kvinde er på vej fra Oslo til Rygge, der ligger godt 70 kilometer syd for den norske hovedstad. Her venter hunden Melvin på at blive fodret, få selskab og på en hårdt tiltrængt gåtur. Men både Melvin og hans ejer må væbne sig med tålmodighed. Standsningen af togtrafikken skyldes en fejl i kommunikationssystemet mellem tog og trafikledere. Midt på eftermiddagen kunne myndighederne meddele, at de var »tæt på« at finde fejlen. Men de tilføjede, at vil de kaotiske tilstande under alle omstændigheder fortsætte en rum tid endnu. I det mindste er fejlen tilsyneladende ikke endnu et eksempel på den hybride krigsførelse, som Rusland mistænkes for at stå bag mod især nordeuropæiske lande. »Vi har ingen mistanke om ydre påvirkning eller om, at nogen har gjort dette med vilje,« siger Øystein Stavdal Paulsen, der er talsmand for Bane Nor,til VG.",
        "metadata": {
            "source": "https://www.berlingske.dk/internationalt/norsk-togkaos-fortsaetter-jeg-har-ikke-4000-kroner-til-at-laegge-ud",
            "image_url": "https://berlingske.bmcdn.dk/media/cache/resolve/image_x_large_vertical/image/187/1872700/24859240-de-norske-toge-har-det-meste-af-juledag-hverken-ku.jpg",
            "publication_time": "Onsdag d. 25. december 2024, kl. 15.34",
            "author": "Martin Tønner",
            "related_links": [],
            "attachments": []
        }
    }
}