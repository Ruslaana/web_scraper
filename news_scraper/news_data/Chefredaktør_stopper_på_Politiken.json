{
    "version": "1.0",
    "document": {
        "id": 14016,
        "title": "Chefredaktør stopper på Politiken",
        "content": "Det er kun få uger siden, at Politiken tog det markante skridt at kræve registrering af sine læsere på Politiken.dk. Nu forlader digital chefredaktør Lars Grarup mediehuset. Det er ellers Lars Grarup, som har ledet omlægningen, der den niende marts betød, at man lagde et sort slør over hele sitet for ikke-registrerede brugere. Siden har mere end 60.000 oprettet en profil. Det er hans egen beslutning at forlade mediehuset nu, understreger han i et interview på politiken.dk. »Vi har en strategi, en retning og nogle klare mål. Vi ved, hvor vi vil hen. Og vi ved, at det bliver et kæmpe arbejde, også videre frem. Alt det ændrer ikke ved, at det har taget lang tid at nå hertil. Set i bakspejlet også for lang tid. Det har jeg valgt at tage konsekvensen af. Andre må tage det næste ryk, som forhåbentligt kan skabe det gennembrud, der er nødvendigt for at nå vores mål«, siger Lars Grarup. Efter hans fratrædelse første april omstrukturerer Politiken sin digitale organisation, så lederen bliver nuværende analysechef, Frederik Wiedemann. Han  beholder ansvaret for analyse, men overtager derudover ledelsesansvaret for digital udvikling, ligesom han bliver ansvarlig for digitalt indholdssalg. »Få evner som Lars at holde utallige bolde og projekter i luften uden at tabe overblikket, og få har haft flere og mere knoldede bolde at jonglere med«, siger ansvarshavende chefredaktør Bo Lidegaard til Politkken og fortsætter: »Digital udvikling er uhyggeligt svær og vandringen mod betaling for kvalitetsjournalistik stejlt op ad bakke. Ingen har mere grund end Lars til at glæde sig over, at det nu er lykkedes at komme et første stort skridt i den rigtige retning ved, at flere end 60.000 af Politikens digitale brugere har valgt at oprette personlige profiler på politiken.dk.«",
        "metadata": {
            "source": "https://www.berlingske.dk/virksomheder/chefredaktoer-stopper-paa-politiken",
            "image_url": "https://berlingske.bmcdn.dk/media/cache/resolve/image_x_large/image/22/226119/8460144-lars-grarup.jpg",
            "publication_time": "Tirsdag d. 24. marts 2015, kl. 12.25",
            "author": "Kathrine Rossau",
            "related_links": [],
            "attachments": []
        }
    }
}