{
    "version": "1.0",
    "document": {
        "id": 12253,
        "title": "Seks dage til El Clasico: Messis knæ er i kraftig bedring",
        "content": "Lionel Messi misser sandsynligvis El Clasico-braget på lørdag mod Real Madrid, men nu melder Barcelona, at Messi er på vej tilbage fra sin skade. Verdensstjernen træner nemlig fuldt med sammen med Barcelonas B-hold, mens holdkammeraterne er af sted på landsholdspause. Og træneren for B-holdet, Gerard Lopez, ser fremgang hos Messi, der har været ude med en knæskade siden den 26. september. »Leo (Messi, red.) fuldførte træningen. Jeg observerede, at han var klar, og at genoptræningen går godt. Han ser glad og livlig ud.« Og som så mange andre var Lopez imponeret over den argentinske boldkunstner. »Messi tilpassede sig hurtigt vores træning og hjalp endda med at forberede holdet taktisk. Jeg var meget glad for at have ham til rådighed i to træningssessioner, og at han ikke skulle misse to dages genoptræning,« sluttede Lopez. Barcelona er tre point foran Real Madrid i La Liga inden de to storholds møde på lørdag. Det forventes ikke, at Messi når at blive klar til lørdagens Clasico, men med nyheden om, at Messi kan træne fuldt med på B-holdet, så lever håbet naturligvis.",
        "metadata": {
            "source": "https://www.berlingske.dk/sport/seks-dage-til-el-clasico-messis-knae-er-i-kraftig-bedring",
            "image_url": "https://berlingske.bmcdn.dk/media/cache/resolve/image_x_large/image/66/666402/11374849-messi.jpeg",
            "publication_time": "Mandag d. 16. november 2015, kl. 15.12",
            "author": null,
            "related_links": [],
            "attachments": []
        }
    }
}