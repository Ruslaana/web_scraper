{
    "version": "1.0",
    "document": {
        "id": 19912,
        "title": "Skal Holberg have kappet hovedet?",
        "content": "»Han gav vort land en litteratur. Han skabte teatret i Danmark. Han var med sine epistler den første danske journalist og essayist. Han grundlagde en national kultur i et land, som var regeret af fremmede. Han brugte folkets sprog, som var foragtet og forsømt af alle dannede. Tør en lærer ikke tro, at hans værk er en væsentlig del af vores kultur?« Citatet handler om Ludvig Holberg, ordene er Hans Scherfigs, og anledningen et forslag fra Dansklærerforeningen i 1970 om stort set at fjerne tiden før det, der kaldes Det moderne gennembrud, fra gymnasiet. Det var dengang, da marxismen bredte sig på universiteter og undervisningssteder, men marxisten Scherfig gik til forsvar for Holberg i essayet »Apologi for Holberg«. Holberg skulle vurderes på sin samtids præmisser, ikke set gennem nutidens briller. Nu er Holbergs hoved måske igen i farezonen. Altså hovedet på Holberg-statuen ved Det Kongelige Teater. Anledningen er endnu et politidrab i den endeløse række af overfald og drab på sorte i USA udført af hvide politibetjente, fire betjentes henrettelse af George Floyd på åben gade i Minneapolis. Henrettelsen har udløst omfattende protester, uro og plyndringer i USA, og protesterne har bredt sig ud over verden. Holberg kommer i søgelyset, fordi han besad en obligation i Vestindisk-Guineisk Kompagni, der med kongelig bemyndigelse stod for koloniseringen af Dansk Vestindien og transporten af op mod 120.000 slaver dertil fra den danske koloni Guldkysten i Afrika. Slaver, hvis arbejde ikke mindst med sukkerdyrkning grundlagde danske købmænds enorme formuer. Kompagniet gjorde Danmark til den syvende største slavetransportør over Atlanten.  Holberg tog selv forsigtigt afstand fra slaveri i »Introduction til Naturens og Folke-Rettens Kundskab«: »Trældoms Stand er derfor ey naturlig, og tilskrives alleene Menneskets Paafund den Forskiæl mellem Trælle og Frie. Derfore beskrives samme Stand saaledes udi den Romerske Ræt: Trældom er indført af Folke-Rætten, hvorved een mod Naturen underkastes en andens Herredom.« Han modtog beskedne 18 rigsdaler i rente på sin slave-obligation, men tjente til gengæld gode penge på forfatterskabet. Så gode, athan som ældre overlod sin store formue til Sorø Akademi. Men penge på slavetransporter tjente han altså. Når statuer af mennesker involveret i slaveriet verden over nu mister hovedet, eller kræves fjernet fra det offentlige rum, skal statuen af Holberg så lide samme skæbne? Og skal aktionæren og søhelten Niels Juel samme vej? For slet ikke at tale om storaktionærerneChristian V og hans hustru, Charlotte Amalie? Man kan ikke revidere historien med tilbagevirkende kraft. Man kan ikke viske sin fortid ud. Og man ændrer ikke historien ved at fjerne historiske monumenter og statuer. Det vil gøre os historieløse. I stedet skal vi kende vores fortid på godt og ondt for at lære af den. Til gengæld skylder vi fortsat en officiel undskyldning til slavernes efterkommere på de Vestindiske Øer for vores umenneskelige rolle i slavetiden. Dennis Kristensen er fhv. forbundsformand for FOA",
        "metadata": {
            "source": "https://www.berlingske.dk/kommentatorer/skal-holberg-have-kappet-hovedet",
            "image_url": "https://berlingske.bmcdn.dk/media/cache/resolve/image_x_large/image/130/1303439/23444998-.jpg",
            "publication_time": "Lørdag d. 20. juni 2020, kl. 13.00",
            "author": "Dennis Kristensen",
            "related_links": [],
            "attachments": []
        }
    }
}