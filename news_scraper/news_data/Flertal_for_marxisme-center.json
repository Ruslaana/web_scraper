{
    "version": "1.0",
    "document": {
        "id": 19612,
        "title": "Flertal for marxisme-center",
        "content": "Et bredt politisk flertal vil etablere et dokumentationscenter, der skal udbrede information om marxismens historiske forbrydelser. Ikke mindst Stalins overgreb i sidste århundrede skal mere frem i lyset via det ny center, lyder det fra Dansk Folke­partis næstformand, Peter Skaarup. »Det er utrolig vigtigt, at vi i Danmark får mere at vide om marxismens ugerninger. Det vil ikke mindst kunne bruges i undervisningen af vores unge, så de lærer at være på vagt over for totalitære ideologier, der undertrykker befolkningen,« siger Peter Skaarup. DFs næstformand henviser til, at en svensk undersøgelse fra 2007 viser, at 95 pct. af de unge kendte til nazisternes kz-lejre, mens kun ti pct. kendte til kommunisternes »udryddelseslejre«. »Det er tankevækkende, for der er jo blevet udryddet mange flere mennesker under kommunisternes tyranni end under nazisternes,« siger Skaarup, der vil have regeringen til at finde to mio. kr. på budgettet i Kulturministeriet, så centret kan stå klar den 13. august næste år - på 50-årsdagen for Berlinmurens opførelse. SFs gruppeformand Ole Sohn er med på at få sat kommunismens ugerninger under lup. »Det er en helt fin idé,« siger Ole Sohn, der selv har en fortid som formand for Danmarks Kommunistiske Parti under den kolde krig. Han vil ikke forholde sig til, om marxismen stod bag flere forbrydelser end nazismen. »Karl Marx var blot en filosof, hvis bøger man kan studere på universitetet, så jeg formoder, det er Sovjet­kommunismens forbrydelser, de vil have fokus på. Det har jeg skrevet flere bøger om, som skoleelever glædeligvis læser, og efter de russiske arkiver er åbnet, er der skrevet utrolig meget. Det ville være fint, hvis det materiale kunne samles i et center,« siger Sohn. Støtte hos V og K Både V og K vil også gerne finde penge. »Det center vil jeg gerne støtte,« siger kulturordfører Rasmus Jarlov (K), mens Ellen Trane Nørby også synes kommunismens forbrydelser er underbelyste: »Jeg er enig med DF i, at det vil være godt, at få mere viden på området. Hvis de kan anvise en finansiering, vil jeg ikke afvise, at vi kan bruge statslige penge på det.« Socialdemokraternes politiske ordfører Henrik Sass Larsen (S) vil ikke bakke op, og dermed står S og SF for en sjælden gang splittet. »Jeg synes ikke, politikere skal oprette specifikke centre afhængig af deres ideologiske udgangspunkt,« siger Sass Larsen. Kulturminister Per Stig Møller står heller ikke klar til at skrive en check: »Principielt kan det være meget relevant at sætte fokus på kommunismens forbrydelser, som nok er de største i det 20. århundrede. Men jeg har ingen ledige midler.« Idémand bag marxisme-centret er den konservative folketingskandidat Finn Möbius, der også er stærkt optaget af, at de danske unge får et større indblik i kommunismens rædsler. »Vi skal have dokumenteret alle de forbrydelser, som marxismen har ansvaret for. Det drejer sig om cirka 100 mio. menneskeliv,« siger han.",
        "metadata": {
            "source": "https://www.berlingske.dk/samfund/flertal-marxisme-center",
            "image_url": "https://berlingske.bmcdn.dk/media/cache/resolve/image_x_large/image/80/805489/3414420-mao.jpg",
            "publication_time": "Lørdag d. 18. december 2010, kl. 12.59",
            "author": "Morten Henriksen",
            "related_links": [],
            "attachments": []
        }
    }
}