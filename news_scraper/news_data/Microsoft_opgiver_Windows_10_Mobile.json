{
    "version": "1.0",
    "document": {
        "id": 3660,
        "title": "Microsoft opgiver Windows 10 Mobile",
        "content": "Så har Microsoft - verdens største softwareproducent - kastet håndklædet i ringen: Det er nu helt slut med satsningen på at få fodfæste i mobilverdenen. Microsoft opgiver nemlig nu Windows 10 Mobile, den udgave af det nye Windows 10, som ellers var den sidste og stort anlagte satsning på at fastholde en meningsgivende position i smartphoneverdenen. Her dominerer Googles mobilstyresystem Android, som ligger på 86 procent af alle nyproducerede smartphones i verdens, mens Apple med sit iOS til iPhone og iPad har bemægtiget sig 13 procent af verdensmarkedet. »Selvfølgelig fortsætter vi med at supportere platformen: fejlrettelser, sikkerhedsopdateringer m.m. Men nye funktioner/hardware er ikke i fokus,« skrev Joe Belfiore, der er chef for Windows 10,i weekenden på Twitter. Andelen af smartphones med Windows som styresystem skal da også ses under elektronmikroskop for at blive opdaget. Kun 0,03 procent af samtlige producerede smartphones i april-juni - hvilket er de nyest tilgængelige tal - var ifølge analysehuset IDC Windows-telefoner. Faktisk har Joe Belfiore selv skiftet til en Android-telefon - i øvrigtligesom Microsoft-stifter Bill Gates har gjort det.  Microsofts helt store problem har været det meget lille antal telefoner med Windows på. Det har nemlig betydet, at udviklere af mobilapps ikke har villet bruge krudt, tid og penge på at udvikle Windows-versioner af deres Android- og iOS-apps, og dermed har færre villet vælge en Windows-telefon. Det er kun en uge siden, at Hewlett-Packard/HP meldte ud, at der ikke kommer flere Windows 10-telefoner fra den kant. »Vi har forsøgtvirkeligt hårdtat tilskynde appudviklere. Betalt penge, programmeret apps for dem, men antallet er brugere er bare for lavt til, at de fleste virksomheder vil investere,« konstaterer Joe Belfiore. Han fremhæver, at mange af Microsofts egne programmer - med de kendteste Word, Excel og Skype i spidsen - findes til både Android og IOS. Og Microsoft arbejder efter sigende på en opdatering af Windows 10 - med det interne kodenavn Andromeda -, som formentlig fra 2018 skal kunne køre på alle slags computere og også kunne bruge alle slags apps. ",
        "metadata": {
            "source": "https://www.berlingske.dk/virksomheder/microsoft-opgiver-windows-10-mobile",
            "image_url": "https://berlingske.bmcdn.dk/media/cache/resolve/image_x_large/image/4/43193/18755409-pix-windows-10.jpg",
            "publication_time": "Mandag d. 09. oktober 2017, kl. 14.45",
            "author": "Thomas Breinstrup",
            "related_links": [],
            "attachments": []
        }
    }
}