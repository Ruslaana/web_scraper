{
    "version": "1.0",
    "document": {
        "id": 12034,
        "title": "Ekspert i forgiftninger: Usikkert hvordan patienter døde",
        "content": "Nykøbing Falster: I anklageskriftet mod en 31-årig sygeplejerske fra Nykøbing Falster står tre patienter angivet som ofre for manddrab. Men ifølge en professor og forsker i medicinforgiftninger er det slet ikke sikkert, at patienterne er blevet dræbt. I forbindelse med retssagen mod den 31-årige kvinde gennemgik forskeren Kim Dalhoff fra Københavns Universitet onsdag eftermiddag de påståede ofre et efter et. Det første offer er den 72-årige Arne Herskov, som døde under sin indlæggelse i marts 2012. I hans blod fandt man efterfølgende både morfin og Stesolid. Men ifølge Kim Dalhoff er dødsårsagen altså ikke entydig. - Der kan være mange årsager til hans dødsfald. Han havde lungebetændelse, blodkræft og en meget lav blodprocent. Alt det taget i betragtning, og hvis man også giver en mængde morfin, så vil det kunne medføre hans død, sagde vidnet. På samme måde afviser han at give et entydigt svar på, hvordan de i forvejen meget syge patienter Viggo Holm Petersen og Anna Lise Poulsen kom af dage. De to døde med få minutters mellemrum, da de om aftenen 28. februar 2015 var indlagt på Nykøbing F. Sygehus. Det var dagen efter deres død, at den tiltalte blev anholdt. - Den koncentration af morfin, man måler i patienten, kan i kombination med hendes tilstand være dødsårsagen. Det kan også være enten det ene eller det andet. Man kan ikke sige noget eksakt, forklarede Kim Dalhoff om den 86-årige Anna Lise Poulsens død. Ud over de tre drab er sygeplejersken tiltalt for drabsforsøget på den i dag 74-årige Maggi Rasmussen. Tidligt om morgenen 1. marts 2015 fik patienten respirationsstop - ifølge anklagemyndigheden efter at have fået en overdosis af medicin. Men heller ikke i dette tilfælde er Kim Dalhoff overbevist om, hvorvidt mængden af morfin ville være dødelig. - Der er omkring 14 milligram i hendes krop. Det er ikke en voldsom stor dosis, sagde professoren. I et tidligere retsmøde har en professor i retskemi vurderet, at det er tvivlsomt, at Maggi Rasmussen overhovedet var forgiftet med morfin, da hun pludselig holdt op med at trække vejret. Muligvis fik hun først stoffet senere - og i så fald er det tvivlsomt, at den tiltalte sygeplejerske står bag indsprøjtningen. Omvendt mener han i modsætning til Kim Dalhoff, at de mængder af medicin, der blev fundet i de døde patienter, efter alt at dømme var grunden til deres død. Retssagen mod sygeplejersken fortsætter fredag. Dommen ventes i juni. /ritzau/",
        "metadata": {
            "source": "https://www.berlingske.dk/samfund/ekspert-i-forgiftninger-usikkert-hvordan-patienter-doede",
            "image_url": "https://berlingske.bmcdn.dk/media/cache/resolve/image_x_large/image/15/157627/13364241-sygeplejersken.jpg",
            "publication_time": "Onsdag d. 18. maj 2016, kl. 18.50",
            "author": null,
            "related_links": [],
            "attachments": []
        }
    }
}