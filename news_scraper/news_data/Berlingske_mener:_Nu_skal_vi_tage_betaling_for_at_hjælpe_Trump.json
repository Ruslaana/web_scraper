{
    "version": "1.0",
    "document": {
        "id": 243,
        "title": "Berlingske mener: Nu skal vi tage betaling for at hjælpe Trump",
        "content": "Præsident Donald Trump har kastet sig eget præsidentskab ud i et pinligt kaos. Ingen præsident har i nyere amerikansk historie skabt så meget ballade og uro i både USA og hele verden på så kort tid. Billedet af totalt kaos er cementeret af det spektakulære tilbagetog i USAs handelskrig mod verden. Trump skal nok på en eller anden måde forsøge at sælge sit tilbagetog som en storslået sejr. Den udlægning vil kun sejre blandt hans mest hårdnakkede støtter, for alle andre kan se, at Trump blinkede først, da USAs økonomi bevægede sig tæt på den økonomiske og finansielle afgrund. Retorisk er Trumps pointe pludselig, at Kina er verdens fjende, ikke kun USAs.  Trump foldede. Det var den handelskrig.pic.twitter.com/mZC71f3W5D I de næste 90 dage er slagmarken altså den ukontrollable handelskrig mellem Kina og USA, som er endt et sted, hvor toldsatserne er så høje, at det vil sætte handlen i stå mellem verdens to største økonomier. Virksomhederne over hele verden, som eksporterer til USA, vil i løbet af de kommende dage i stigende grad blive desperate, når de skal lægge 125 procents told på hele – eller dele af – mobiltelefoner, høretelefoner og alt det andet højteknologiske udstyr, som ryger ud og ind af indviklede værdikæder til USA for over 100 milliarder dollar hvert år. USAs finansminister, Scott Bessent, vil nuifølge Reuterssamle USAs allierede i kampen mod Kina. Hvem ved, om Trump er enig, for han modsiger ofte sine betroede medarbejdere. Nuvel, man kan godt se logikken i, at Trump pludselig mangler venner, hvis han ikke skal lide et ydmygende nederlag til Kina i handelskrigen. På billedet ses finansminister Scott Bessent og præsident Trumps talsmand Karoline Leavitt uden for Det Hvide Hus onsdag 9. april.Fold sammenLæs mereFoto: Saul Loeb/AFP/Ritzau Scanpix. Det er en fuldstændig vanvittig situation. EU og USA har længe haft en fælles sag i forhold til at få Kina til at spille efter fælles handelspolitiske spilleregler. Trump havde været smart, hvis han fra starten havde allieret sig med Europa i kampen for at sikre en mere retfærdig verdenshandel, hvor Kina eksempelvis åbner sine markeder, stopper sin kolonisering af kritiske jordarter og stopper sin krænkelser af intellektuelle ejendomsrettigheder. Problemet er, at Trump, lige siden han blev præsident, har smidt Europa under bussen og ydmyget sin traditionelle allierede og ven. Der er ikke bare tale om et almindeligt venskab, men et vestligt, kulturelt og demokratisk forankret venskab. Den uretfærdige straftold på EU, hvor Trump fornægter USAs teknologiske dominans i Europa, eller fredsforhandlinger med Rusland uden om EU, er dybe fornærmelser af venskabet. EU skal med Trumps 90 dages udsættelse af straftolden ikke bare rulle rundt og sige mjav. USA opretholder en straftold på 10 procent. Den skal selvfølgelig væk. EU kan som en handelspolitisk stormagt hjælpe USA med at skabe en optøning af handelskrigen med Kina, så det ikke ender helt galt. Europæerne skal være lige så egoistiske, som Trump har været. Hvorfor skal EU løfte en finger for USA i toldkrigen mod Kina, hvis USA ikke dropper straftolden på Europa, ikke dropper at annektere NATO-landes territorier, ikke holder op med at true med at droppe den militære støtte til Ukraine og i det hele taget holder op med at tale grimt til os i Europa? At ønske sig alt det af præsident Trump er måske meget at forlange, men tænk så over, hvad Trump har forlangt af os i Europa på det seneste. Det er Trump, som har udnævnt Europa til en utaknemmelig fjende i handelspolitikken. Det er Trump, som må overbevise EU om, at det er slut med destruktive angreb på gamle venner og allierede. Det er omvendt ikke det samme som, at USA ikke kan have rimelige krav om indrømmelser i handelspolitikken. THOMAS BERNT HENRIKSEN ",
        "metadata": {
            "source": "https://www.berlingske.dk/ledere/berlingske-mener-nu-skal-vi-tage-betaling-for-at-hjaelpe-trump",
            "image_url": "https://berlingske.bmcdn.dk/media/cache/resolve/image_x_large/image/191/1910282/24929207-prsident-trump-har-vendt-ryggen-til-sin-konomisk.jpg",
            "publication_time": "Torsdag d. 10. april 2025, kl. 11.20",
            "author": null,
            "related_links": [],
            "attachments": []
        }
    }
}