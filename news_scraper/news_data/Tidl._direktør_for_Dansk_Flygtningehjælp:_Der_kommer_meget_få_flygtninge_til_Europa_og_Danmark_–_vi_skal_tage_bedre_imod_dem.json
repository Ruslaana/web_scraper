{
    "version": "1.0",
    "document": {
        "id": 7926,
        "title": "Tidl. direktør for Dansk Flygtningehjælp: Der kommer meget få flygtninge til Europa og Danmark – vi skal tage bedre imod dem",
        "content": "20. juni markerer verden de mange millioner flygtninge, som er ofre for krige og konflikter. I mange år har antallet af fordrevne været støt stigende og nærmer sig nu 80 millioner mennesker. Det er en kæmpe udfordring for verdenssamfundet, og der er ikke nogen hurtig løsning. Udfordringens størrelse betyder, at intet enkelt land kan håndtere den alene. Vi skal stå sammen og styrke den fælles indsats i blandt andet FN og EU. Løsningerne skal forankres i vores demokratiske grundværdier, selvom de udfordres. Ellers er de intet værd. Der kommer meget få flygtninge til Europa og Danmark. Det store flertal – mere end 80 procent af verdens fordrevne – er i deres hjemland som internt fordrevne eller i nabolandene til de verserende konflikter. Her henslæber de fleste en tilværelse uden adgang til arbejdsmarked, uddannelsessystem og sundhedsvæsen – uden mulighed for at forme deres egen tilværelse. Den situation, millioner af mennesker befinder sig i, er en trussel mod hele deres velfærd – mod deres eksistensgrundlag som sådan, mod den respekt alle mennesker fortjener, mod deres mulighed for selvbestemmelse og personlig integritet. Dette er situationen til trods for, at grundlove og konventioner igen og igen konstaterer, at alle mennesker er »født frie og lige i værdighed og rettigheder«. Vore grundlove og de internationale konventioner er vores fælles værdigrundlag. Det kan være vanskeligt at leve op til idealerne i en uideel verden, men vi må ikke opgive at gøre vores bedste for at beskytte det enkelte menneskes mod forfølgelse. Det gælder globalt, det gælder i EU, og det gælder i vores eget land. Dette er ikke en naiv påstand om, at vi skal hjælpe hele verden og åbne alle døre. Det ved enhver er umuligt. Nej, det er blot en konstatering af, at vi er en del af verden, at vi må tage vores del af ansvaret, og at vi må slås for, at de grundværdier, som vores demokrati er bygget på, fortsat skal være vores kompas, når det stormer. Set i det perspektiv er det skræmmende, at EU forskanser sig og skubber mennesker på flugt tilbage over de ydre grænser uden at give dem adgang til at søge beskyttelse. At overlade mennesker på flugt til lande, hvor menneskerettighederne ikke respekteres, og hvor flygtningenes skæbne er usikker – det flugter ikke så godt med værdikompasset. Vi bør også være kritiske over for vores egen håndtering af asylansøgere og flygtninge. Mange års negativ tale om flygtninge demonstrerer en massiv mangel på anerkendelse af de pågældende som mennesker. Den negative tone er systematisk fulgt op af symbolpolitiske initiativer, såsom krav om håndtryk, forbud mod burka, smykkelov mv. – ikke initiativer med stor praktisk betydning, men stærke i deres negative signaleffekt. Ikke alt er symboler. Lavere sociale ydelser, manglende muligheder for familiesammenføring, indskrænkninger i den fri bosætning, skærpede straffe i særlige zoner mv. er meget konkrete beslutninger om at behandle mennesker ulige og undergrave deres rettigheder. De politiske diskussioner om at sende syriske flygtninge tilbage til det regime, som de flygtede fra, er vanskelige at følge. Det er heller ikke let af forstå politikere, som vil undgå at tage ansvar for danske mødre og deres børn fra lejrene i Syrien. Vi glemmer, at Danmark forlanger, at andre lande skal modtage egne borgere, hvis de har fået afslag på deres asylansøgning. Danmark taler med Rwanda om at etablere lejre til de asylansøgere, som kommer til Danmarks. Som om der ikke er flygtningelejre nok i verden. Skal vi nu tage alt dette alvorligt? Ja og nej. Det er jo blot indenrigspolitik, og det meste bliver ikke til andet end signaler om, hvem der har den hårdeste udlændingepolitik. Formålet er (helt gennemskueligt) at vinde – henholdsvis undgå at tabe – de 10-15 procent af vælgerne, som på grund af udlændingepolitikken vil bevæge sig mellem rød og blå blok. Om politikerne mener, hvad de siger i debatten, eller blot er taktiske, kan vi ikke vide. Men om de siger ting, de ikke mener, eller mener det, de siger, er lige problematisk. Og ja, vi skal tage det alvorligt, fordi det handler om mennesker. Det er forfærdeligt at udsætte flygtninge for dette scenarium – år ud og år ind. I ord og handling signalerer vi disrespekt for mennesker, der er»født frie og lige i værdighed og rettigheder«. Disrespekten og den manglende anerkendelse af det enkelte menneske er ødelæggende for vores demokrati og for vores egen selvrespekt – men først og fremmest er den helt ødelæggende for dem, der udsættes for det konstante pres. De fratages muligheden for at leve et værdigt liv. Andreas Kamm er tidligere generalsekretær for Dansk Flygtningehjælp",
        "metadata": {
            "source": "https://www.berlingske.dk/kommentarer/tidl-direktoer-for-dansk-flygtningehjaelp-der-kommer-meget-faa",
            "image_url": "https://berlingske.bmcdn.dk/media/cache/resolve/image_x_large/image/143/1434876/23779919-syrien.jpg",
            "publication_time": "Søndag d. 20. juni 2021, kl. 15.00",
            "author": null,
            "related_links": [],
            "attachments": []
        }
    }
}