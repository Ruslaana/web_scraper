{
    "version": "1.0",
    "document": {
        "id": 12380,
        "title": "B&Os nye bestyrelsesformand kom brat ind i sin nye rolle – men fik hurtigt slået én ting fast",
        "content": "B&O kan stå på egne ben. Vi har det, der skal til. Omtrent sådan lød det tidligere på ugen i Børsen, da B&Os nye bestyrelsesformand, Juha Christensen, gav sit første interview, siden han med kort varsel overtog bestyrelsesposten efterOle Andersen, der pludselig dødei begyndelsen af juni. »B&O kan køre fantastisk som et selvstændigt firma, og det er det udgangspunkt, vi arbejder ud fra. Vi har skabt en platform nu, som helt klart giver B&O gode forhold som et selvstændigt selskab,« som Juha Christensen sagdetil Børsen.​​ Med den melding har Juha Christensen effektivt pillet det»til salg«-skilt ned, som i årevis har været smækket på nationalklenodiet fra Struer. I stedet slår han fast, at B&O er rustet til at køre ind i fremtiden uden nye (med)ejere på bagsmækken. Dermed sadler den nye formand ikke alene om i forhold til sin forgænger. Han signalerer også en ny selvsikkerhed, som kan være med til at piske nyt håb ind i en virksomhed, der ikke har performet i årevis, og som kun få har store forventninger til.  Juha Christensen har siddet fire år i B&Os bestyrelse som næstformand og har dermed haft god tid til at iagttage og overveje, hvad der er den rette medicin for det trængte nationalklenodie. Den 55-årige serieiværksætter blev hentet til selskabets bestyrelse i 2016 og kom med en solid baggrund. Han er beskrevet somen af verdens absolutte mobileksperterog stod bag den såkaldte Symbian-software, som gjorde Nokia kæmpestor som mobilproducent. Alene i 2010 – tre år efter lanceringen af den første iPhone – blev der solgt 110 millioner Symbian-telefoner på verdensplan. Efter succesen i Nokia var han siden en vigtig spiller i Microsofts mobilstrategi som en af de højestplacerede danskere hos den amerikanske softwaregigant, mens der endnu var udsigt til, at Microsoft faktisk kunne udfordre Google og Android på mobilområdet. Han har desuden stået i spidsen for en del af Macromedia og har hjulpet svenske Teleca med at udvikle sig til den største systemintegrator i mobilindustrien, inden Teleca blev solgt for et milliardbeløb. Juha Christensen har boet i USA i over 25 år og har skabt sig et navn internationalt. Amerikanske Time Magazine har kåret ham blandt de 25 mest indflydelsesrige europæere inden for teknologiverdenen. »Jeg har ikke rigtig haft en karriere i Danmark. Men jeg er her mindst en gang om måneden,« fortalte han i 2018 til Finans. I august 2016 fik Ole Andersen ham med i B&Os bestyrelse, hvor også tidligere SAP-topchef og nuværende Mærsk-bestyrelsesformand Jim Hagemann Snabe som et andet dansk internationalt topnavn er med. En måned senere trådte han ind i den danske IT-succes Netcompanys bestyrelse og senere samme år i regeringens vækstpanel. FAKTABlå bog: Juha ChristensenJuha Christensen er født 27. december 1965. Hans far er finsk, moren dansk. Han er vokset op i Aarhus og har læst forretningsadministration på London Business School 1996-1998, dog uden tid til at gøre uddannelsen færdig.Karrieren begyndte i marts 1988 med oprettelsen af et amerikansk kontor for Microspot, som fabrikerede farveprint i stort format til Mac-PCer. I januar 1992 blev han direktør i Psion i London, som producerede håndholdte computere, og som Motorola senere købte.I december 1995 stiftede han Symbian og udarbejdede den første forretningsplan for mobilsoftwaren, som Nokia købte i 2008. Fire år senere, i april 2000, blev han direktør for Microsofts mobildivision, som under ham i 2004 nåede en markedsandel på 24 procent af mobilmarkedet.Efter halvandet år hos Macromedia med software som Flash og Dreamweaver stiftede han i april 2005 Sonopia for at gøre det let at bygge et mobilselskab op. Siden har han siddet ved bestyrelsesbordet i selskaber som Trolltech, VirtualLogix, Pelican Imaging Corporation, Brandworkz, Blazar Capital og var i september 2017 en blandt 30 techiværksættere, der stiftede den nordiske iværksætterfond byFounders for at hjælpe andre i gang.Siden februar 2008 har han drevet Star, som hjælper folk i gang, der vil bygge virksomheder, og som for nylig fik den japanske gigant NTT ind som medinvestor. I marts 2008 var han medstifter af og har siden været bestyrelsesformand for CloudMade, som arbejder med teknologi til bilbranchen, og som han i 2016 solgte halvdelen af til franske Valeo.Siden september 2016 har han været næstformand i det danske IT-selskab Netcompany og kom måneden før med i B&Os bestyrelse, hvor han blev næstformand og altså overtog formandsposten efter Ole Andersens pludselige død.Juha Christensen er far til tre børn, de to har han sammen med sin nuværende kone, Carolin Oelschlegel, som er tysker. Familien bor i Redwood City i Californien.Th.FOLD UD Teleanalytiker John Strand, direktør i Strand Consult, har fulgt Juha Christensens karriere. »Han er meget atypisk i forhold til dem, man normalt ser i dansk erhvervsliv, hvor han tilfældigt kom ind som den nye generation. Han er manden, der spørger ind til alt og alting – stiller ufatteligt mange spørgsmål og er ekstremt nysgerrig for at sætte sig ind i noget og ønske at forstå, hvordan tingene fungerer, hvor vi er på vej hen, og hvilke muligheder der er. Han er meget engageret og et menneske, som alle kan lide. Samtidig er han ikke typen, der stikker af. Han er ikke bange for at smøge ærmerne op og give den en skalle. Og så har han altid været god til at delegere og give folk ansvar,« siger John Strand. Han beskriver Juha Christensen som »nok en af de mest danske personer, jeg kender, selv om han har boet i USA så længe«. »Og så er han den samme Juha, som jeg mødte for godt 25 år siden i London. Han har ikke ændret sig trods sin succes – og han ser næsten heller ikke ældre ud ...« tilføjer John Strand.",
        "metadata": {
            "source": "https://www.berlingske.dk/arbejdsliv/bos-nye-bestyrelsesformand-kom-brat-ind-i-sin-nye-rolle-men-fik-hurtigt",
            "image_url": "https://berlingske.bmcdn.dk/media/cache/resolve/image_x_large/image/132/1326830/23504316-.jpg",
            "publication_time": "Torsdag d. 27. august 2020, kl. 21.15",
            "author": "Vibe Hyltoft",
            "related_links": [],
            "attachments": []
        }
    }
}