{
    "version": "1.0",
    "document": {
        "id": 8227,
        "title": "Tysk bilmærke havde store planer for deres elbiler – men nu får det baghjul af konkurrenterne",
        "content": "Audi burde måske overveje at skrotte sit motto, »Vorsprung durch Technik«, som på dansk kan oversættes til fremskridt ved hjælp af teknologi. Audi har i hvert fald mistet sin status som teknologisk førende, og mærket halter kraftigt efter konkurrenterne i samme segment, BMW og Mercedes – og i endnu højere grad Tesla. Det skriver det internationalt anerkendte tyske medieDer Spiegel. Audi, som er en del af VW-koncernen, havde ellers meldt ud, at alle dets modeller fra 2026 skulle være elektriske, og i 2019 lovede man, at der fra 2025 ville være 20 fuldt elektriske modeller at vælge mellem. Men selvom 2025 ikke er langt væk, er der endnu kun tre elektriske modeller: sportsvognen e-tron GT, luksus SUV'en Q8 e-tron og den mindre SUV Q4 e-tron. Det er hele VW-koncernen, der ikke har udvist rettidig omhu, hvad angår omstillingen til elbiler. Det siger Anders Berner, der erbiljournalistog uddannet ingeniør med speciale i biler, til Berlingske. »Det er alt for sjældent, de kommer med nye modeller – det går simpelthen for langsomt. Man er nødt til at lave fire-fem modeller om året for at kunne følge med de kinesiske bilmærker,« siger Anders Berner. Anders Berner er tidligere bilredaktør på Ekstra Bladet. Nu er han selvstændig motorjournalist, og har en YouTube-kanal, hvor han (især) anmelder biler.Fold sammenLæs mereFoto: Linda Kastrup. Han tilføjer, at der ganske symptomatisk for VW-koncernen, der blandt andet tæller Audi, VW, Skoda og Seat, ikke kommer en lille elbil på størrelse med en VW Polo før tidligst i 2025 og måske først i 2026. »Sådan en burde de have haft på markedet i et års tid,« siger Anders Berner. Men hvad så med de biler, som trods alt er kommet? Der Spiegel bruger e-tron GT som eksempel. Den er nemlig bygget på samme platform som Porsches konkurrerende elsportsvogn Taycan. I Tyskland blev der solgt 5.000 Taycan sidste år, mens der blev solgt 2.000 e-tron GT, skriver mediet. Audi e-tron GT sælger slet ikke, som den burde.Fold sammenLæs mereFoto: AUDI AG. Audis andre premiumkonkurrenter, BMW og Mercedes, solgte sidste år i alt henholdsvis 40.000 og 36.000 nye elbiler i Tyskland, og Audi solgte kun 30.000 nye elbiler i Tyskland. Mercedes og BMW skal dog ikke juble for tidligt. For der er nemlig blevet solgt 63.000 Teslaer i Tyskland i 2023. At Audi får baghjul, skyldes angiveligt, at bilerne og teknologien ikke længere skiller sig ud. For hvor Audi før var innovative, bygger de nu på samme platforme som andre, og dermed er der måske mindre grund til at vælge netop en Audi. Eksempelvis var det meningen, at den kommende Audi Q6 e-tron skulle have haft sit eget styresystem, udviklet af en internetsoftware-afdeling, der begyndte arbejdet i 2019. Men bilen, som skulle have været præsenteret i slutningen af 2022, men som af en række årsager er blevet forsinket til marts i år, kommer nu til at benytte sig af Android Auto, der er udviklet af Google. Professor Stefan Bratzel, direktør for det uafhængige videnskabelige institut Center of Automotive Management (CAM) i Bergisch Gladbach, siger, at hele VW-koncernen er i store problemer på grund af omstillingen til elbiler, men at problemerne er størst hos Audi. »Udviklerne hos Audi ser ud til at have mistet deres selvtillid. De var guder i VW-koncernen. Så kom dieselskandalen. Siden da har de haft mange problemer med at komme på hjulene igen hos Audi,« siger Bratzel til Der Spiegel med henvisning til den såkaldte »Dieselgate«, hvor VW og Audivildledte om, hvor stor en mængde klimaskadelige stoffer selskabets dieselbiler udledte. VW ID. 3, Seat Cupra Born, Volkswagen ID-4, Audi Q4 e-tron, Volkswagen ID. 5 GTX og Audi Q4 Sportback e-tron parkeret foran Volkswagens fabrik i Zwickau i 2022.Fold sammenLæs mereFoto: Filip Singer/EPA/Ritzau Scanpix. Mediet oplister også, at Audis kommende Q6 halter bagud på en række områder i forhold til konkurrenterne, herunder på automatiseret kørsel, som både BMW, Mercedes og Tesla har i forskellig grad, men som ikke findes i Audis elbiler, og på rækkevidden, der ville have været flot i 2022, men som nu er i den nederste del af premiumfeltet. »Audis ry, renommé og brand gør, at folk endnu holder ved. Men især elbilkøbere vil bare have, at bilerne virker og kan det, de skal, og de er mere ligeglade med mærket. Det ser man i Norge, hvor der er rigtig mange elbiler, og det ser vi også i Danmark,« siger Anders Berner og fortsætter: »Så VW-koncernen skal til at tage det her lidt mere alvorligt, end de har gjort hidtil. Den tyske bilindustri er jo lokomotivet, der trækker Tysklands og dermed Europas økonomi. Så jeg vil håbe for os allesammen, at det lykkes,« siger Anders Berner. Mens flere europæere nok kigger på kinesiske elbiler, skal europæiske elbiler gerne også kunne sælges i Kina som luksusbiler til de mange kinesere, der i disse år vil have luksusvarer. Men heller ikke der går det godt for Audi, påpeger Anders Berner. Ifølge Der Spiegel gik salget faktisk frem for Audi i 2023 i forhold til året inden. Men alligevel var mærkets overskud 26 procent lavere end i 2022. Det er altså tilsyneladende så som så med forspringet gennem teknologi.",
        "metadata": {
            "source": "https://www.berlingske.dk/virksomheder/tysk-bilmaerke-havde-store-planer-for-deres-elbiler-men-nu-faar-det",
            "image_url": "https://berlingske.bmcdn.dk/media/cache/resolve/image_x_large/image/175/1759203/24626421-audi-dominerede-rallykonkurrencer-i-begyndelsen-af.jpg",
            "publication_time": "Mandag d. 29. januar 2024, kl. 18.17",
            "author": "Joachim Talbro Paulsen",
            "related_links": [],
            "attachments": []
        }
    }
}