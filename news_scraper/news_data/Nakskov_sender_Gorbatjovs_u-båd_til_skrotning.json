{
    "version": "1.0",
    "document": {
        "id": 19371,
        "title": "Nakskov sender Gorbatjovs u-båd til skrotning",
        "content": "En russisk undervandsbåd tager fredag ud på sin sidste rejse. Efter 14 år som flydende museum skal den hugges op. Den 1.000 tons tunge og 76 meter lange koldkrigsundervandsbåd U-359 har siden 1997 ligget i Nakskov på Lolland og taget imod hundredtusinder af turister. Nu er det slut, og u-båden sejler til ophugning. Omkring middag fredag begynder den sidste rejse, når U-359 på sin ponton bugseres ud af Nakskov Havn med kurs mod Frederikshavn, skriverLolland-Falsters Folketidende. Egentlig skulle u-båden havde været af sted tidligere, men bugserbåden Westsund, som torsdag kom til Nakskov, skal have assistance, og endnu en bugserbåd kan ikke være klar før fredag. Det ventes, at u-bådens afsejling vil samle en del mennesker på kajen. U-359 er af Wiskey V-typen - den slags, der spionerede i den svenske skærgård i 1980erne, hvor et enkelt eksemplar gik på grund. Den 76 meter lange undervandsbåd kom til Danmark, da ungdomsaktiveringsprojektet Det Rullende Galleri i Kolding i 1991 spurgte daværende præsident for daværende Sovjetunionen, Mikhail Gorbatjov, om han som symbol på afslutningen på Den Kolde Krig ville donere en brugt u-båd. Det sagde han overraskende ja til, og tre år senere, i 1994, ankom U-359 til Kolding. Det medførte dog straks protester fra folk, der ikke syntes om udsigten. Til sidst forældrede Kolding u-båden til Nakskov - hvor balladen fortsatte. Denne gang skyldtes det dog, at Nakskov Kommune ikke ville finansiere det oplevelsescenter ved u-båden, som man havde lovet den sovjetiske præsident. Fonden bag U-359 truede så med at sende undervandsbåden til Frederikshavn. Derefter lykkedes det at få gjort den til en velbesøgt turistattraktion. U-359 har deltaget i Cubakrisen i 1963.",
        "metadata": {
            "source": "https://www.berlingske.dk/samfund/nakskov-sender-gorbatjovs-u-baad-til-skrotning",
            "image_url": "https://berlingske.bmcdn.dk/media/cache/resolve/image_x_large/image/75/752549/3996480-pix-u-.jpg",
            "publication_time": "Torsdag d. 14. april 2011, kl. 20.03",
            "author": "Thomas Breinstrup",
            "related_links": [],
            "attachments": []
        }
    }
}