{
    "version": "1.0",
    "document": {
        "id": 18849,
        "title": "Maveforgiftning lægger guldfireren ned",
        "content": "Guldfireren skulle i den kommende weekend have været til World Cup-afdeling i Varese i Italien, men det bliver ikke til noget. Det er en maveforgiftning, der sætter en stopper for den danske deltagelse. Faktisk er der kun tale om én maveforgiftning - til Jens Vilhelmsen - men det er også tilstrækkeligt, da man jo ikke kan ro tre mand i en firer på konkurrenceplan. »Det er brandærgerligt. Vi kan se og mærke, at der er sket fremskridt siden EM i Polen. Men viville gerne have haft noget løbstræning for at se, hvordan båden kunne have klaret sig i Varese mod specielt holdet fra New Zealand,« siger træner Bent Fransson til BT. Ved EM i Polen i sidste måned erobrede letvægtsfireren bronze. Men det er udelukket at stille op til World Cup-afdelingen i Varese. »Jens [Vilhelmsen] begyndte at kaste op i onsdags og har været syg siden. Der skal være indledende heats allerede fredag, og selvom Jens så småt er begyndt at træne igen, så har han tabt sig så meget, og han er så afkræftet, at det ikke giver mening at tage afsted,« fastslår Bent Fransson. I stedet handler det nu om at forberede sig til World Cup-afdelingen i schweiziske Luzern inden årets helt store mål, som er VM i Aiguebelette i Frankrig. VM finder sted i slutningen af august og starten af september. »Taktikken med det hårde udlæg bliver der ikke lavet om på, for det har vi haft stor succes med i mange år. Men i Luzern skal vi finde ud af, hvor vi står inden VM i Frankrig,« siger Bent Fransson. Foruden Jens Vilhelmsen består den danske letvægtsfirer af Kasper Winther Jørgensen, Jacob Barsøe og Jacob Søgaard.",
        "metadata": {
            "source": "https://www.berlingske.dk/sport/maveforgiftning-laegger-guldfireren-ned",
            "image_url": "https://berlingske.bmcdn.dk/media/cache/resolve/image_x_large/image/70/700963/9302946-de-danske-roere-trner-inden-ol-i-london-p-bagsvrd-s-tors.jpg",
            "publication_time": "Mandag d. 15. juni 2015, kl. 15.13",
            "author": null,
            "related_links": [],
            "attachments": []
        }
    }
}