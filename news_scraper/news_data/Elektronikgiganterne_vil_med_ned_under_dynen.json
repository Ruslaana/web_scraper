{
    "version": "1.0",
    "document": {
        "id": 10209,
        "title": "Elektronikgiganterne vil med ned under dynen",
        "content": "BERLIN: »Skat, vi er simpelt hen nødt til at købe det spritnye 65-tommers-TV - det vil væresåsundt for os!« Endnu vil husets far nok ikke komme så langt med dette argument over for husets frue, men ellers er det rigtigt, at elektronik til hjemmet og til at tage med sig i stigende grad gerne skulle bruges til at give os alle et sundere liv, fordi vi bliver mere opmærksomme på kroppens signaler og dermed begynder at sove bedre, slappe bedre af i dagligdagen, motionere lidt mere og spise sundere, fordi det alt sammen bliver lettere - og lettere at følge med i. Det budskab vil alle elektronikproducenterne gerne sende fra Europas største forbrugerelektronikmesse, IFA i Berlin, som kører frem til tirsdag i næste uge og byder på et imponerende opbud af varer og apparater, som man ikke indtil nu troede, at man havde spor behov for, eller havde drømt om eksistensen af.  I frontlinien er de nye smarture, som i årets nydesign fra alle producenter nu ligner klassiske armbåndsure men rummer pulsmåler, hjerterytmemåler, GPS til at indsamle oplysninger om, hvor langt man går eller løber, og andre programmer, hvis data overføres til mobiltelefonen, analyseres og præsenteres i fine, farvede og overskuelige skemaer, så man f.eks. kan se, om søvnen har været dyb - og dermed sund - nok, eller om man på musikfestivalen godt nok fik sovet, men at festen reelt fortsatte i søvne. På baggrund af analysen, der udføres på mobil- eller apparatproducentens internetforbundne servere, får man så besked på uret om, at man f.eks. bør gå lidt længere i dag, eller at man nu har siddet for længe ned og derfor bør rejse sig og stå op i et minuts tid. De mange smartarmbånd udfører samme funktion - men kan ikke også vise f.eks. SMS-beskeder, e-mails, afspille musik m.m.  Men der kommer også helt nye slags apparater til. Samsung, som er verdens største mobil- og TV-producent, kravler f.eks. ned under madrassen, når man sover. Sleep Sense er en flad, rund, såkaldt sensorplade, som man skubber ind under madrassen og sætter ledningen i. Mens man sover, måler den pulsen, åndedrættet og måden, som man bevæger sig på i sengen. Herefter går den i gang med at analysere, hvordan man sover og kommer - i kraft af et samarbejde med Harvard Medical School (og dermed sandsynligvis kun på engelsk) - gennem den tilhørende mobilapplikation med rådgivning om, hvordan man kommer til at sove bedre. Apparatet kan imidlertid kobles sammen med andre Samsung-produkter som fladskærms-TVet, lydsystemet, airconditionanlægget og lyset. Når temperaturen stiger på en varm sommernat, stiller det så på airconditionanlægget. Når solen står op, bliver gardinerne trukket fra, og kaffemaskinen i køkkenet tænder (hvis man har husket at hælde vand og kaffebønner på, inden man gik i seng).  Det danske Jabra-mærke, som GN Netcom står bag, satser også på sundhedslinien og producerer nye ørepropper til sportsfolket, som skal give dem ordentlig lyd i øregangene, mens de dyrker motion - underforstået: og dermed får det gjort. De nyeste hovedsæt har indbygget pulsmåler, hvis oplysninger igen kan efterbehandles i en app på mobiltelefonen. Den vej går også andre af de store elektronikproducenter. Japanske Sony har således sine ørepropper med seks indbyggede sensorer til måling af hjerterytmen, GPS, accelerometer, gyroskop, kompas og barometer - og med 16 GB lagerplads til musikken, mens man løber. Udstyret vælger musik, der er afstemt med hjerterytmen. Meget af det nye udstyr bruger Android Wear som styresystem, og Android Wear - en miniudgave af den Android, som ligger i henved 80 procent af alle nye smartphonetelefoner - er i sidste uge blevet opgraderet, så ure, hovedsæt m.m. nu kan »tale« sammen med en app på både Android- og Apple-/iOS-telefoner. På Android-telefonerne virker det på tværs af varemærkerne. Dermed vil udstyret kunne bruges af langt flere end tidligere. Philips, som længe har arbejdet med sundhed og velvære og f.eks. sælger »god-morgen-lys«, der simulerer solopgangen ved at tænde langsomt i den mørke vintertid, tager den mere professionelle tilgang til hele sundhedsmarkedet. Den hollandske koncern, som i forvejen leverer medicinsk udstyr til hospitaler og læger, har f.eks. et sundhedsur med hjertesensor og accelerometer, et øretermometer og en blodtryksmåler til overarmen og til håndleddet. »Det er designet som medicinske produkter, hvor man vil kunne dele sine data med sin læge. For os handler det ikke om fitnessprogrammer, eller hvor hurtigt man kan løbe i parken. Det er professionelle rådgivningsprogrammer. Vi ser en fremtid, hvor forbrugerne helt har kontrollen med sine egne sundhedsdata og selv kan beslutte, med hvem og hvordan disse meget personlige data skal deles,« understreger Pieter Nota, administrerende direktør for Philips divison for personlig sundhed. Berlingske dækker IFA på www.b.dk/tech, www.business.dk/digital og i den trykte avis. Berlingske er inviteret af Branchen Forbrugerelektronik (BFE). ",
        "metadata": {
            "source": "https://www.berlingske.dk/virksomheder/elektronikgiganterne-vil-med-ned-under-dynen",
            "image_url": "https://berlingske.bmcdn.dk/media/cache/resolve/image_x_large/image/11/110921/10498948-pix-sleep-sense.jpg",
            "publication_time": "Lørdag d. 05. september 2015, kl. 14.03",
            "author": "Thomas Breinstrup",
            "related_links": [],
            "attachments": []
        }
    }
}