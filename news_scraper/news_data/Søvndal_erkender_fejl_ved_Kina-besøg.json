{
    "version": "1.0",
    "document": {
        "id": 18312,
        "title": "Søvndal erkender fejl ved Kina-besøg",
        "content": "Udenrigsminister Villy Søvndal (SF) erkender nu, at der blev begået en fejl, da en Kina-kritisk TV-station blev nægtet adgang til et pressemøde under den kinesiske præsident Hu Jintaos besøg i Danmark. Det sker ifølge DR i et svar til Folketinget. - Jeg finder det ikke hensigtsmæssigt, at NTDTV blev henvist til at anmode om poolplads via Kinas ambassade, og jeg har derfor anmodet om, at proceduren for fordeling af poolpladser ændrer sig således, at en sådan situation kan undgås i fremtiden, skriver Villy Søvndal. Fejlen skyldes øjensynligt forvirring om NTDTVs status. Stationen er baseret i New York og forbudt på det kinesiske fastland, men sender på kinesisk. Proceduren i forbindelse med ansøgninger om akkrediteringer til pressemødet var, at den kinesiske ambassade tog sig af ansøgninger fra kinesiske medier. NTDTV, også kendt som NTD, henvendte sig flere gange til det danske udenrigsministeriums internationale pressecenter, men blev henvist til den kinesiske ambassade, da ministeriet ifølge DR anså stationen for at være kinesisk. BNB",
        "metadata": {
            "source": "https://www.berlingske.dk/politik/soevndal-erkender-fejl-ved-kina-besoeg",
            "image_url": "https://berlingske.bmcdn.dk/media/cache/resolve/image_x_large_vertical/image/65/655416/5321273-kinesisk-statsbesg.jpg",
            "publication_time": "Torsdag d. 05. juli 2012, kl. 12.03",
            "author": null,
            "related_links": [],
            "attachments": []
        }
    }
}