{
    "version": "1.0",
    "document": {
        "id": 20676,
        "title": "Styrelse sætter punktum i sag om mangelfulde kræftforløb",
        "content": "Hundredvis af kvinder fik mangelfulde brystkræftforløb over en periode på flere år. Men sagen får ikke et strafferetligt efterspil. Styrelsen for Patientsikkerhed oplyser mandag, at man ikke vil klage over beslutningen om ikke at rejse tiltale i sagen. Ad to omgange er der blevet efterforsket, gransket og vurderet beviser i sagen om de mangelfulde undersøgelser for brystkræft på Ringsted Sygehus. For godt en måned siden førte det til, at Statsadvokaten meddelte, at man ikke ville rejse tiltale i sagen. Dengang oplyste statsadvokat Lise-Lotte Nilas, at man endnu en gang mener, at sigtelser mod Region Sjælland og to ledende medarbejdere fra sygehuset bør droppes. Og det er den beslutning, som ikke bliver udfordret af styrelsen. Styrelsen kunne ellers vælge at klage over afgørelsen, som det er sket en gang tidligere. For beslutningen om at opgive en række sigtelser faldt allerede i maj sidste år. Men den afgørelse klagede styrelsen over til Rigsadvokaten. Herfra blev det besluttet, at der var behov for yderligere efterforskning af regionen og de to medarbejderes roller. For andre medarbejdere blev sigtelserne droppet. »Sydsjælland og Lolland-Falsters Politi har efterforsket sagen yderligere, forelagt den for os igen, og vi har gennemgået den. Vi har besluttet igen at opgive sigtelserne,« sagde Lise-Lotte Nilas i september. Mandag oplyser styrelsen, at flere forhold i sagen siden er forældet, og at det derfor også slutter her. Politiet gik i 2019 ind i sagen efter at have modtaget en anmeldelse fra Styrelsen for Patientsikkerhed. Herefter blev flere tusind kvinders undersøgelser gennemgået, fordi de blev visiteret forkert for brystkræft imellem 2013 og 2017. Det var kvinder, der var blevet henvist fra egen læge til undersøgelsen. Mindst 304 kvinder, som blev undersøgt i perioden, fik en mangelfuld undersøgelse og fik senere konstateret brystkræft. I stedet for en tredobbelt undersøgelse med røntgen, en fysisk undersøgelse og en ultralydsundersøgelse fik kvinderne kun en røntgenundersøgelse. Det skulle være for at spare tid og ressourcer. Direktøren på Ringsted Sygehus blev fyret som konsekvens af sagen. Region Sjælland og otte medarbejdere blev sigtet. Som udgangspunkt bliver der kun rejst tiltale i sager, hvor anklagemyndigheden vurderer, at det vil føre til en dom i retten. Helt konkret betyder det, at der skal være beviser nok for, at der er sket noget strafbart. /ritzau/ ",
        "metadata": {
            "source": "https://www.berlingske.dk/indland/styrelse-saetter-punktum-i-sag-om-mangelfulde-kraeftforloeb",
            "image_url": "https://berlingske.bmcdn.dk/media/cache/resolve/image_x_large/image/160/1602092/24228734-gentofte-hospital---202210101.jpeg",
            "publication_time": "Mandag d. 10. oktober 2022, kl. 14.41",
            "author": null,
            "related_links": [],
            "attachments": []
        }
    }
}