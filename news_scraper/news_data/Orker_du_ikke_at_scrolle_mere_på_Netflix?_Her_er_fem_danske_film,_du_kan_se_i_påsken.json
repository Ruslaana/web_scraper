{
    "version": "1.0",
    "document": {
        "id": 20998,
        "title": "Orker du ikke at scrolle mere på Netflix? Her er fem danske film, du kan se i påsken",
        "content": "Der er for nogle gået sport i at vinke farvel til amerikanske produkter. Vil du undgå amerikanske film, har vi her samlet en række nyere danske film, du kan hygge dig med. Alle fem film finder du på den danske streamingside Filmstriben. Rigtig god fornøjelse.  Foto: Scanbox.  Filmen handler om ægteparret Gerda og Kristoffer, der har været gift i 40 år og rejser til Rom for at fejre bryllupsdagen. Gerda støder på sin gamle kunstlærer og flamme, og pludselig udvikler filmen sig til et trekantsdrama. Uddrag af anmeldelsen: »Bodil Jørgensen er en fremragende skuespiller, men hun bliver desværre ofte castet i meget ens roller, gerne som nogens mor. Men her får hun lov til at være vild og flamboyant og festlig og sexet og alt muligt andet. Hun er i det hele taget ret så vidunderlig og har ikke haft en bedre rolle i mange år.« Læs hele anmeldelsen her.  Foto: SF Film.  Et bageri, der er truet af konkurs, en depressionsramt søn og verdens største træstamme. Det er nøgleingredienserne i denne danske komedie, der samtidig sætter fokus på brødre og fædre samt savn og sorg. Uddrag af anmeldelsen: »»Bedre tider« er i det hele taget en fin kombination af komedie og drama, der har hjertet på det helt rigtige sted. Og så gør det altså ikke noget, at det er lidt banalt.« Læs hele anmeldelsen her.  Foto: Scanbox.  I den danske komedie mødes syv venner til en middag hos techmillionæren Peter. Under middagen opfindes en selskabsleg, hvor alle indkomne sms'er og opkald skal gøres tilgængelige for alle rundt om bordet. Det går ikke stille for sig. Uddrag af anmeldelsen: »»Hygge!« er en genindspilning af italienske »Perfetti sconosciuti« (»Perfect Strangers«) (2016), der er blevet filmatiseret hele 25 gange i forskellige lande. At denne udgave har en overbevisende dansk sociologisk autenticitet, siger noget om den lydhørhed, som der arbejdes med hos instruktøren Dagur Kári, der ikke engang selv er dansk, men islandsk. Når det handler om vores ekstreme optagethed af mad og vin og den subtile statuskamp på sociale markører som jobbeskrivelser og uddannelsesbaggrund, er det ramt ganske præcist.« Læs hele anmeldelsen her.  Foto: Linda Wassberg.  Filmen foregår i Dansk Vestindien og sætter spot på danskerne i kolonitiden. Den handler om de to farvede kvinder Anna Heegaard og Petrine. Anna Heegaard er fri og ejer den slavegjorte Petrine. Alligevel er de tætte veninder. Som Berlingskes anmelder beskriver det, er det en anderledes slaveskildring, end man har set det tidligere, og det klæder filmen. Uddrag af anmeldelsen: »Had er der masser af i verden, og det ville have været den letteste løsning at tappe dybt af dén hovedåre. Men Anna Neye og »Viften« vil videre, og i sidste ende maner dens portræt af den gamle koloni mere til både fnis og eftertanke end forargelse og letkøbt harme. Det er en lettelse og gør filmen til en bredspektret oplevelse snarere end den pligtopgave, den kunne være blevet for selv et velvilligt publikum.« Læs hele anmeldelsen her.    Denne film er en filmatisering af Kim Leines selvbiografiske roman om sine år i Grønland. Den handler om sygeplejersken Kim, der flygter fra sig selv og sin familie til Grønland, efter at han er blevet udsat for et seksuelt overgreb i sine unge år. Anmelderen kalder det en »rystende film«, du skal se. Uddrag af anmeldelsen: »Det er et eksempel på, at selv den mest trøstesløse kunst kan bringe håb, særligt når vi ved, at det er Jan/Kim selv, der i sidste ende kommer tilbage fra et sted langt inde i det arktiske mørke, hvor ånderne huserer – og fortæller sin historie.« Læs hele anmeldelsen her.",
        "metadata": {
            "source": "https://www.berlingske.dk/skaerm/orker-du-ikke-at-scrolle-mere-paa-netflix-her-er-fem-danske-film-du-kan-se",
            "image_url": null,
            "publication_time": "Mandag d. 21. april 2025, kl. 14.57",
            "author": "Stine Hansen",
            "related_links": [],
            "attachments": []
        }
    }
}