{
    "version": "1.0",
    "document": {
        "id": 12427,
        "title": "Jeg hørte altid efter, når hendes stemme dukkede op i radioen. Det påvirker mig så meget, at den nu er blevet tavs",
        "content": "»Fra Southfork Ranch til tredje sal midt i cityPr. satellit og klokken er lidt iVidunderfærgen skal op og se stjernerOg jeg er frosset fast til min fjerner« Den let raspende altstemme med det jyske »twang« kommer svævende gennem mørket, og jeg lægger min blyant fra mig. Det er Elisabeth, der synger, og som altid er det nødvendigt at høre efter. Det, hun siger, betyder noget i modsætning til langt det meste popmusik, der bliver lavet, men o.k. – det er jo heller ikke ren pop det her. Det lyder bare sådan. Den flabede rødhårede pige med de gode sange er Peter AGs lillesøster, har vi fået at vide, og alle drenge på min alder ville ønske, at hun var vores storesøster. Så skæg og klog og lige på – og ikke bange for noget som helst. En Pippi Langstrømpe med smøger og strutskørt. Og tekster. Læg mærke til, hvor elegant de ruller over tungen, de citerede linjer ovenfor: S-lydene i Southfork, sal, city og satellit. Det skæve, jyske rim på »satellit« og »lidt i«, der naturligvis mest rimer på city, og så den eksploderende sekvens om vidunderfærgen, stjerner og fjerner. På kun fire linjer kommer vi fra Dallas til København til verdensrummet og ind i hjertet på dén fremmedgørelse og afkoblingsfornemmelse, der prægede alle unge mennesker i 1980. Kun de allerbedste sangskrivere kan gøre, hvad Elisabeth gjorde så ubesværet og konstant, da hun brød igennem i begyndelsen af 1980erne. Elisabeth Gjerluff Nielsen døde i denne uge, og selvom 65 er en vis alder, var hun, med det citat fra hendes værk, de fleste nekrologer allerede har grebet, »alt for ung«. Hun havde i lang tid ikke været så synlig i medierne, men hun var der, og hun blev ved med at udgive bøger og plader, der blev ved med at være nysgerrige, insisterende og interessante. Da Voxpop, som hendes første orkester hed, dukkede op på scenen, blev gruppen øjeblikkeligt del af den store udskiftning, der var i populærmusikken i de år. 80erne var ankommet, og vi var færdige med at sidde på gulvet og kulle. Nu skulle der fart på. Elisabeth Gjerluff Nielsen er her fotograferet i 1999.Fold sammenLæs mereFoto: JENS NØRGAARD LARSEN. Det var new wave, ligesom Blondie og Pretenders. Voxpop passede lige ind i den skabelon, og samtidig var Elisabeths tekster fulde af ironi og ungdommelig spleen. De handlede om forbrugerisme, forstadsdesperation og usikkerhed, og selv om lillesøster Elisabeth havde arvet en god del af storebror Peter A.G.s lyst til at missionere, så gjorde hun det mere elegant og med en humor og et lyrisk overskud, der fik os til at se gennem fingre med parolerne om »firserfamiliens familiejournal« eller om hende, der ikke kunne finde sit »kontokort« (»pølsekoger«, troede jeg, hun sang, til at begynde med). Voxpop brændte hurtigt ud og sagde farvel til sit meget entusiastiske publikum med en turné med den typiske titel »Alt skal væk«, komplet med reklameskilte, afmærkningstape, plastikposer og det hele. Jeg husker en uforglemmelig koncert i Ungdomshuset på Jagtvej, hvor Elisabeth i den grad kæmpede for at få vidunderskibet i luften. De apatiske punks i Ungdomshuset var ikke en del af kernepublikummet, men løsnede efterhånden op, og aftenen sluttede som en stor, samlende fest. Efter Voxpop blev Elisabeth soloartist og fik som forventet stor succes med den første (den lilla) plade med hittet »En Sømand som Dig«. Det var 1985, og lyden var mere elektronisk nu – noget, jeg egentlig ikke syntes klædte hende så godt. Så gik det bedre med »Lystens Ø« to år senere, hvor hun igen arbejdede sammen med et håndspillende band, denne gang under ledelse af Jacob Binzer. Det er efter min mening stadig hendes bedste soloplade. Hun forsvandt gradvist fra min radar efter det, men blev jo ved med at være i alles bevidsthed hele tiden. Med børnebøger, voksenbøger, anmeldelser, klummer og musik naturligvis, ofte til andre kunstnere, men stadig, omend med ujævne mellemrum, også til sine egne udgivelser. Der er et vemod i Elisabeths tekster og sange. Et vemod, hun tog med sig fra sin »fars roemark i Skjern«, som hun sagde, og et vemod, jeg som næsten jævnaldrende også eksiljyde umiddelbart kan kende. Måske var det derfor, jeg altid hørte efter, når hendes stemme dukkede op i radioen, og måske også derfor, at det påvirker mig så meget, at den nu er blevet tavs.",
        "metadata": {
            "source": "https://www.berlingske.dk/musik/jeg-hoerte-altid-efter-naar-hendes-stemme-dukkede-op-i-radioen-det-paavirker",
            "image_url": "https://berlingske.bmcdn.dk/media/cache/resolve/image_x_large/image/160/1607766/24242873-elisabeth-gjerluff-nielsen.jpg",
            "publication_time": "Tirsdag d. 25. oktober 2022, kl. 20.38",
            "author": "Holger Dahl",
            "related_links": [],
            "attachments": []
        }
    }
}