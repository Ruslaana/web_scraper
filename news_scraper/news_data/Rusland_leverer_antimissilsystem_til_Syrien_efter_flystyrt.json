{
    "version": "1.0",
    "document": {
        "id": 1872,
        "title": "Rusland leverer antimissilsystem til Syrien efter flystyrt",
        "content": "Rusland vil overdrage Syrien et S-300-raketværn senere på måneden. Samtidig får det syriske luftvåben leveret russiske sporings- og styringssystemer. - Et moderne S-300 raketværn vil blive overdraget til Syriens væbnede styrker inden for to uger, siger Sjojgu. Raketværnet virker som et slagkraftigt antiluftskyts, der kan nedskyde fjendtlige fly. Rusland gør det samtidig klart, at det vil blokere for kommunikationen hos fly, der bomber Syrien fra Middelhavet. Meldingen kommer, en uge efter at russerne rettede en anklagende finger mod Israel for, at den syriske hær ved en fejl kom til at skyde et russisk transportfly ned over det nordvestlige Syrien. Der var 15 om bord i flyet, og alle blev dræbt. Rusland beskylder Israel for indirekte at være skyld i nedskydningen, fordi Israel for sent orienterede om, at israelske fly var i gang med et angreb i Syrien. De syriske regeringsstyrker havde ifølge Israel affyret artilleri \"hensynsløst\" uden at sikre sig, at der ikke var russiske militærfly i luften. /ritzau/",
        "metadata": {
            "source": "https://www.berlingske.dk/internationalt/rusland-leverer-antimissilsystem-til-syrien-efter-flystyrt",
            "image_url": "https://berlingske.bmcdn.dk/media/cache/resolve/image_x_large/image/100/1004853/22157906-russia-syria-plane-crash-il-20m.jpg",
            "publication_time": "Mandag d. 24. september 2018, kl. 11.38",
            "author": null,
            "related_links": [],
            "attachments": []
        }
    }
}