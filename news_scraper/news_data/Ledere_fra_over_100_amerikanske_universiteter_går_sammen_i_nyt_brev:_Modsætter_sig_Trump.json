{
    "version": "1.0",
    "document": {
        "id": 8398,
        "title": "Ledere fra over 100 amerikanske universiteter går sammen i nyt brev: Modsætter sig Trump",
        "content": "Fronterne trækkes op. Over 100 ledere af universiteter og andre uddannelsessteder i USA har tirsdag offentliggjorten fælles udtalelse, hvori de modsætter sig den amerikanske præsident, Donald Trumps, behandling af videregående uddannelsesinstitutioner. Her beskylder de konkret Trump-administrationen for at begå »hidtil usete regeringsindgreb og politisk indblanding« mod videregående uddannelsesinstitutioner. Underskriverne kommer fra en bred del af amerikanske uddannelsesinstitutioner. Heriblandt både store skoler på delstatsniveau, mindre kunstuniversiteter og store Ivy League-universiteter som Harvard, Princeton og Brown, skriverThe Guardian. I udtalelsen skriver skolelederne, at de taler med »en stemme«, og at de opfordrer til et »konstruktivt engagement« med regeringen. »Vi er åbne over for konstruktive reformer og er ikke imod legitimt statsligt tilsyn. Men vi må modsætte os uberettiget statslig indblanding i livet for dem, der lærer, bor og arbejder på vores universiteter,« står der i udtalelsen. Den fælles udtalelse er første gang, at flere universiteter går sammen med et modsvar til Trump-administrationen. Den amerikanske præsident har den seneste tid været i et heftigt slagsmål med et af USAs fineste og ældste universiteter, Harvard. Mandag kunne flere medier berette om, at universitetet havdesagsøgt den amerikanske regeringfor at gennemføre en forfatningsstridig kampagne mod universitetet. Harvard beskylder regeringen for af ideologiske årsager at forsøge at »efterse Harvards ledelse, kontrollere ansættelsen på Harvards fakultet og diktere, hvad fakultetet må undervise Harvards studerende i«. I søgsmålet lyder det fra Harvard, at regeringen forsøger at »tvinge og kontrollere« universitetet, hvilket krænker ytringsfriheden. Søgsmålet kom efter, at Donald Trump i midten af april indefrøs cirka 15,2 milliarder kroner i årlig føderal støtte og truede med at fjerne Harvards skattefritagelse for i stedet at kategorisere universitet som en »politisk organisation«. Striden startede, da den amerikanske præsidentsendte et brevtil Harvard, hvor han kom med flere krav som universitetet skulle efterleve. Her var et af kravene blandt andet, at Harvard skulle implementere meritbaserede ansættelsespolitikker og ophøre med alle præferencer baseret på race, farve, religion, køn eller national oprindelse. Et andet var, at den amerikanske regering skulle have indsigt i alle ansættelser og gennemføre en omfattende revision. Krav, som universitetet nægtede at følge.",
        "metadata": {
            "source": "https://www.berlingske.dk/internationalt/ledere-fra-over-100-amerikanske-universiteter-gaar-sammen-i-nyt",
            "image_url": "https://berlingske.bmcdn.dk/media/cache/resolve/image_x_large_vertical/image/191/1913655/24935774-usas-prsident-donald-trump-har-tidligere-sendt-et.jpg",
            "publication_time": "Tirsdag d. 22. april 2025, kl. 06.57",
            "author": "Simon Wincentz Heim",
            "related_links": [],
            "attachments": []
        }
    }
}