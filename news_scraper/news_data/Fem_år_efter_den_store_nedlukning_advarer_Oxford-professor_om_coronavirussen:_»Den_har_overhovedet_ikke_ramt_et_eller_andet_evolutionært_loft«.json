{
    "version": "1.0",
    "document": {
        "id": 21106,
        "title": "Fem år efter den store nedlukning advarer Oxford-professor om coronavirussen: »Den har overhovedet ikke ramt et eller andet evolutionært loft«",
        "content": "Fem år efter at en ukendt og skræmmende virus tyngede nationen i knæ og lukkede landet ned, er pusten gået næsten helt ud af coronatruslen. Ikke sandt? Den fortælling køber en internationalt fremtrædende og danskfødt Oxford-professor ikke. »Corona er stadig en virus i udvikling. Den har overhovedet ikke ramt et eller andet evolutionært loft, så det er meget uforudsigeligt, hvordan fremtiden kommer til at forme sig.« Sådan lyder den korte analyse fra Astrid Iversen, professor i immunologi og virologi ved universitetet i Oxford i Storbritannien. Hun var en ofte benyttet ekspertstemme i de første år af både den hjemlige og internationale debat om den nye virustrussel. Men i de seneste år har den indsigtsfulde professor, der har været coronarådgiver for både den danske og britiske regering, været næsten tavs i offentligheden om sygdommen, der har medvirket til at sende over 9.000 danskere i graven. Tavsheden skal bare ikke tages som udtryk for, at alt efter hendes opfattelse nu er i sin skønneste orden. Nærmest tværtimod. Astrid Iversen, professor i virologi og immunologi ved universitetet i Oxford, var medlem af regeringens coronaekspertgruppe. Nu advarer hun om, at vi sandsynligvis bare har været heldige gennem vinteren, og at coronaen sagtens kan vende tilbage i ny, smitsom forklædning.Fold sammenLæs mereFoto: Philip Davali/Ritzau Scanpix. For hun leverer en række markante advarsler og budskaber, ikke mindst om risikoen for senfølger efter coronasmitte og om den gældende vaccinepraksis herhjemme. Denne vinter har coronaen ganske vist været »en svag afglans af sig selv« – som direktør for Statens Serum Institut (SSI) Henrik Ullum for nylig formulerede deti Berlingske. Direktøren henviste blandt andet til den forgangne vinters rekordlave antal coronarelaterede hospitalsindlæggelser og dødsfald herhjemme. Samtidig sagde han, at her ved starten på foråret ser covid-19 ud til »at være meget langt fra at være den samfundstrussel, den var engang«. Men ifølge Astrid Iversen har vi efter alt at dømme blot trukket et særligt fordelagtigt kort i vinterens store viruslotteri. »Det er lidt som at være på kasino. Vi har været heldige,« siger hun – og fortsætter med sin venlige og lavmælt insisterende stemme: »Der er ikke belæg for at tro, at fordi det går godt lige nu, så kommer det også til at gå godt i fremtiden. Men naturligvis ville jeg ønske, at det var sådan, for vi er alle coronatrætte.« Ikke desto mindre fornemmer jeg en ret udbredt fortælling i samfundet, nemlig at coronaen i dag er forandret til en form for almindelig og næsten harmløs forkølelse. Kan det siges så enkelt? »Det er der nogle, der siger. Det er bare ikke korrekt.« Hvorfor? »Fordi der med stor sandsynlighed vil opstå en ny variant, der kan omgå immuniteten, og så får vi en ny smittebølge igen. Det har vi gang på gang set udspille sig i de sidste fem år, og det kommer sandsynligvis til at ske igen.« En tid, mange gerne vil fortrænge. Bagsværd Station 23. september 2020.Fold sammenLæs mereFoto: Liselotte Sabroe/Ritzau Scanpix (arkiv). Men det er langtfra Astrid Iversens eneste forklaring. Gennem vores 70 minutter lange samtale leverer hun adskillige pointer. En af dem er, at corona i modsætning til influenza ikke er specielt sæsonbetonet. Afhængig af virusvarianten smitter den næsten lige så let gennem forår, sommer og efterår, som den gør om vinteren – hvilket afspejler sig i de coronarelaterede dødsfald herhjemme. Den mest dødbringendedanske coronabølgeudspandt sig i marts 2022 – efter ankomsten af den uhyre smitsomme omikron-hovedvariant. I den periode havde vi ofte over 40 coronarelaterede dødsfald om dagen. Og siden slutningen af juli i fjor har der i dagligt gennemsnit været cirka tre dødsfald på området herhjemme – væsentligt flere, end der ifølge SSIs opgørelser var i samme periode afinfluenzarelaterede dødsfald. Dermed ser corona stadig ud til at være den største danske virusdræber. Tilmed ydede den influenzavaccine, som en del danskere fik sidste efterår, kun cirka 30 procent beskyttelse mod hospitalsindlæggelse. Det har formentlig medvirket til at øge de influenzarelaterede dødsfald hen over vinteren. »Men i modsætning til influenza eksisterer der ikke en sæson for corona. Naturligvis er det nemmere at blive smittet, når det er koldt, og vi overvejende er inden døre. Men coronavirussen er der hele året,« forklarer hun og tilføjer: »Den store bekymring er, om der kommer en ny variant, som kan omgå det immunrespons, vi har mod den variant, vi sidst blev smittet med eller vaccineret imod.« Men hun maner også til en vis ro. Det er »meget lidt sandsynligt«, forklarer hun, at coronavirussen SARS-CoV-2 vil mutere eller genetisk forandre sig så radikalt, at vi atter kommer til at stå i en situation, der giver minder om dens globale hærgen fra 2020 til langt ind i 2022. Dertil er vores immunforsvar i kraft af tidligere smitte og vaccinationer trods alt blevet for robust. »Selv hvis det utænkelige skulle ske, ville vi i dag være i stand til at udvikle effektive mRNA-vacciner inden for tre til seks måneder,« siger hun med henvisning til, at coronapandemien banede vej for udvikling af en helt ny vaccineteknologi, der førte til effektive stik mod covid-19 fra producenterne Moderna og Pfizer/BioNTech. Til gengæld løfter professoren en advarende finger i forhold til det næsten vedvarende smittetryk fra coronaen: »Under et slemt influenzaår bliver kun omkring ti procent af befolkningen smittet. Men i de sidste par år har vi i hvert fald haft én coronabølge hvert år, hvor 60 til 70 procent bliver smittet, og det har både akutte og langtrækkende følgevirkninger.« De akutte kan blandt andet måles på produktiviteten. Før 2020 havde vi reelt kun én større virusspiller på banen – influenzaen. Dog kan man også nævne den såkaldte RSV-virus, der kan medføre alvorlig sygdom og i sjældne tilfælde død, især blandt de helt små og de allerældste. Men nu er der en markant smittespiller mere på banen – en virustrussel, der var ikkeeksisterende for fem år siden, og som efter Astrid Iversens opfattelse på mange måder er den alvorligste af slagsen. »Når man bliver smittet med corona, hvilket nemt kan ske en til to gange om året, er man syg i et par dage – måske i en uge. Eller måske skal man passe sit syge barn og blive hjemme fra arbejde. Det har en effekt på den enkeltes sundhed og på samfundet – på økonomien.« Sundhedspersonale på hospitaler verden over – som her i Frankrig – var i foråret 2020 presset til det yderste af den voldsomme vækst i alvorlige smittetilfælde.Fold sammenLæs mereFoto: Sebastien Bozon/AFP/Ritzau Scanpix (arkiv). Og så er der langtidsfølgerne, som ligger professoren meget på sinde. De handler først og fremmest om den vedvarende risiko for at få senfølger efter coronasmitte. »Selvom man har været smittet to eller tre gange før uden at få senfølger, er det ingen garanti for, at man ikke får det fjerde eller femte gang, man smittes,« siger hun og forklarer yderligere, at risikoen for at få nogle af de langvarige komplikationer ser ud til at stige med antallet af coronainfektioner. Hun tilføjer, at man i flere lande ser en stigning i antallet af langtidssygemeldte og førtidspensionister, som mange mener i høj grad skyldes senfølger. Og hun fortæller, at selv om der ikke er fuldstændig enighed om, hvad der præcis definerer en senfølge, så er der i dag oplistet omkring 200 sygdomme som mulige senfølger efter en coronainfektion – fra nedsat appetit over tinnitus og muskelsmerter til hjernetåge, depression og udtalt træthed. Også type 2-diabetes og hjerte-kar-sygdomme er på listen. Samtidig peger meget på, at de mest udsatte for senfølger efter coronainfektion befinder sig i aldersgruppen 30 til 50 år. Og så er det, at vi er fremme ved effekten af vacciner. »Det er meget vigtigt at forstå, at vaccinationer nedsætter risikoen for nogle senfølger med op til 50-60 procent. Blandt andet ser vacciner ud til at yde beskyttelse mod en række af de kognitive komplikationer og mod hjerte-kar-sygdomme,« forklarer hun. Vi spørger Astrid Iversen, om man efter hendes opfattelse – og ikke mindst på den baggrund – bør udbrede coronavacciner mere, end tilfældet er i dag. »Ja. Det synes jeg helt klart,« svarer hun. Det første coronavaccinecenter i hovedstaden åbnede 13. januar 2021 i Øksnehallen. Vacciner mindsker risikoen for at få senfølger.Fold sammenLæs mereFoto: Mads Claus Rasmussen/Ritzau Scanpix (arkiv). I de seneste år har personer over 65 år samt særligt sårbare i andre aldersgrupper fået tilbudt gratis coronavaccine i efteråret. Disse kriterier kunne man med fordel udvide, mener hun. Hun forklarer, at risikoen for alvorlig sygdom og død stiger kontinuerligt med alderen, og derfor er det svært at fastsætte aldersgrænser for vaccination. Som hun siger: »Selvom cirka 75 procent af de coronarelaterede dødsfald sker hos folk over 65 år, kunne man fint starte vaccinering ved 60 år. Samtidig vil det i lyset af beskyttelsen mod senfølger give god mening at tilbyde vacciner til hele befolkningen, også til børn over en vis alder.« Astrid Iversen fortsætter: »Grunden til, at man burde medtage børn, er, at de også er i risiko for at få senfølger. Vi ved simpelthen ikke, hvilke skader de får på deres krop af gentagne infektioner med corona gennem hele deres barndom og ungdom. Men vi ved, at vi har nogle vacciner med meget få bivirkninger.« Professoren argumenterer ikke for, at danskere i alle aldersgrupper, herunder børn, bør få tilbudt en gratis årlig coronavaccine. Men i dag har forældre ringe mulighed for at købe vaccination til deres raske børn under 18 år. »Det har jeg svært ved at forstå, og jeg kan ikke finde nogen faglig begrundelse for ikke at give danske forældre muligheden,« fastslår hun. I USA eksempelvisanbefalersundhedsmyndigheder, at alle fra seks måneder og op bør få et årligt stik mod coronaen. Astrid Iversen er ikke sikker på, at vi behøver at gå lige så langt ned aldersmæssigt i Danmark. Hun understreger dog, at vaccination altid bør ske på frivillig basis, og at alle skal informeres grundigt om fordele og ulemper ved at få stikket. Endelig roser hun regeringen for dens resolutte beslutning om at lukke landet ned 11. marts 2020: »Der var i dagene og ugerne forinden en række fejlskøn og en tøven blandt en del fagfolk med hensyn til overhovedet at erkende, at coronaen nok også ville ramme os hårdt på et tidspunkt. Det reddede virkelig mange liv, at regeringen og Folketinget meget konsekvent trådte ind og lukkede landet hurtigt ned.«",
        "metadata": {
            "source": "https://www.berlingske.dk/videnskab/fem-aar-efter-den-store-nedlukning-advarer-oxford-professor-om",
            "image_url": "https://berlingske.bmcdn.dk/media/cache/resolve/image_x_large/image/189/1896962/24904548-husker-du-testcentrenes-tid-den-kommer-nppe-tilb.jpg",
            "publication_time": "Søndag d. 09. marts 2025, kl. 15.23",
            "author": "Lars Henrik Aagaard",
            "related_links": [],
            "attachments": []
        }
    }
}