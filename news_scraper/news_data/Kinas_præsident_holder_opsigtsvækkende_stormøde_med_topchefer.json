{
    "version": "1.0",
    "document": {
        "id": 2748,
        "title": "Kinas præsident holder opsigtsvækkende stormøde med topchefer",
        "content": "Fire år efter at være blevet det mest prominente offer for den kinesiske regerings voldsomme nedslag mod den private sektor harinternetgiganten Alibabas medstifter, Jack Ma, deltaget i et stormøde med Kinas præsident. Xi Jinping samlede mandag morgen topcheferne for landets teknologigiganter. Sammen skulle de drøfte, hvordan private virksomheder kunne styrkes og derigennem forbedre væksten i den kinesiske økonomi. Jack Ma har stort set holdt sig væk fra offentlig fremtræden, siden de kinesiske myndigheder i slutningen af 2020slog ned på landets teknologigiganter for at stække deres magt, som regeringen efterhånden opfattede som truende. Det førte blandt andet tilaflysningen af børsnoteringen af Alibabas finansarm, Ant– en børsnotering, der ellers stod til at blive den største i nyere tid. Mandag sad topcheferne der på stribe sammen med Xi Jinping og Kinas premierminister, Li Qiang. Her var foruden Jack Ma Huaweis stifter Ren Zhengfei, mobilgiganten Xiaomis Lei Jun,elbilgiganten BYDs Wang Chuanfu, batterigiganten CATLs Robin Zeng, Tencents Pony Ma samt mange andre. Ifølge kinesiske medier holdt den kinesiske præsident en »vigtig tale« efter at have lyttet til topcheferne. Stormødet blev holdt i Folkets Store Hal i hovedstaden Beijing. Xi Jinping har længe understreget behovet for, at Kina bliver selvforsynendeinden for blandt andet chipproduktionen, og han ønsker også, atKina udnytter kunstig intelligens(ki) til at fremme den økonomiske udvikling. »Dette er det stærkeste signal, som Kina kunne sende ud for at fremme den sociale tillid. Det faktum, at Xi Jinping selv stiller til mødet med topcheferne, understreger den politiske betydning af dette møde,« siger seniorlektor You Chuanman fra Singapore University of Social Sciences til nyhedsbureauet Reuters. Den udlægning bakkes op af andre analytikere. »Formålet med mødet er at fortælle den private sektor, at 'vi ønsker at støtte jer – vi har brug for, at I skubber den teknologiske innovation og forbruget frem',« siger Zhang Kiaoyan, professor i økonomi ved Tsinghua University, til den britiske finansavis Financial Times. Den kinesiske regering har længe arbejdet på at forbedre forretningsklimaet i Kina og styrke den økonomiske vækst efter indgrebene mod teknologigiganterne. Ifølge nyhedsbureauet Reuters blev optagelser fra stormødet i Beijing nøje gennemgået af investorerne, som noterede sig, hvem der var med, og hvem der ikke var der. Det førte til, at Kinas svar på Google, Baidu, faldt med otte procent på Hongkong-børsen Hang Seng, fordi ingen repræsentant for selskabet sad med. Baidu-aktien var dermed den største taber mandag, hvor Hang Sengs teknologiindeks – med de 30 største børsnoterede teknologivirksomheder – ellers nåede sit højeste niveau i tre år. Teknologiaktierne er steget på de kinesiske børser igennem den seneste tid, efter at selskabetDeepSeek for nogle uger siden rystede verden med sin kunstige intelligens, der angiveligt er opbygget for en brøkdel af de milliardinvesteringer, som særligt amerikanske teknologigiganter har foretaget i kunstig intelligens. Kina døjer imidlertid gennem flere årmed amerikanske handelssanktioner, som har forsøgt at afskære kineserne adgang til avanceret teknologi, heriblandt chip og maskiner til produktion af chip. Det harfået Kina til at stramme igen den modsatte vej. Gennem de seneste måneder har Kina strammet kontrollen med eksporten af de vigtige mineraler og råstoffer, som indgår i produktionen af chip, og som Kina er storleverandør af. Derudover har Kina indført restriktioner, som skal sikre mod, at både vigtigt udstyr samt ingeniører med kritisk viden forlader landet. Det rammer ifølge Financial Times blandt andetApples hovedleverandør, Foxconn, som har stået i spidsen for flytning af produktion fra Kina til Indien, hvor Apple gerne vil have større dele af sin produktion af iPhone-telefoner og anden elektronik rykket hen. Det er nu blevet sværere at få maskiner og folk med stor teknisk viden hertil fra Kina. Kina forsøger med sine modsanktioner at bevare sin position som central aktør i verdens forsyningskæder. Kina har indført eksportkontrol på blandt andet sjældne jordarter, tungsten og tellurium samt på teknologier, der anvendes til udvinding, raffinering og bearbejdning. Siden er også teknologier og processer, som omdanner raffinerede sjældne jordarter til metaller og magneter til elbiler, vindmøller og elektronik kommet med på listen over eksportbegrænsninger. ",
        "metadata": {
            "source": "https://www.berlingske.dk/virksomheder/kinas-praesident-holder-opsigtsvaekkende-stormoede-med-topchefer",
            "image_url": "https://berlingske.bmcdn.dk/media/cache/resolve/image_x_large_vertical/image/189/1890452/24892245-medstifteren-af-den-kinesiske-internetgigant-aliba.jpg",
            "publication_time": "Mandag d. 17. februar 2025, kl. 10.07",
            "author": "Thomas Breinstrup",
            "related_links": [],
            "attachments": []
        }
    }
}