{
    "version": "1.0",
    "document": {
        "id": 12063,
        "title": "Bookingplatformene holder danske hoteller i et jerngreb – og det koster både hoteller og gæster dyrt",
        "content": "De fleste af os bruger bookingplatformene Booking.com eller Hotels.com, når vi skal reservere et hotelværelse i Danmark eller i udlandet. Der er ingen tvivl om, at bookingplatformene udgør effektive salgskanaler for danske hoteller, især ift. udenlandske gæster. Her er det af stor betydning, at bookingplatformene er tilgængelige på gæsternes eget sprog. Bookingplatformenes popularitet blandt forbrugere på tværs af alverdens lande – herunder Danmark - kan derfor ikke overraske. Via Booking.com og Hotels.com kan vi på få minutter finde og reservere et passende hotelværelse næsten i et hvilket som helst sted i verden. Men de færreste forbrugere tænker over, at den sparede tid er temmelig dyrt betalt: Bookingplatformene tager typisk15-25 procent i provisionfor at formidle kontakten mellem hotelgæst og hotel. Hvis dette online marked var præget af stærk priskonkurrence blandt mange bookingplatforme, kunne vi som forbrugere have tiltro til, at provisionssatserne nogenlunde afspejlede udbydernes omkostninger med en rimelig fortjeneste til ejerne. Dette synes imidlertid langtfra at være tilfældet. Markedet for online hotelbookinger domineres fuldstændig af to udbydere: amerikanskeExpedia Group(Expedia.com, Trivago, og Hotels.com) og hollandskeBooking Holdings(Booking.com, Priceline og Agoda). Duopolet sidder på 90 procent af det danske marked for online hotelbookings fordelt på 20 procent og 70 procent på hhv. Expedia Group og Booking Holding. Et duopol (eller monopol for den sags skyld) bør dog ikke give bekymring for ublu, høje fortjenester, hvis blot der er en vis sandsynlighed for, at ekstraordinært høje avancer vil tiltrække nye udbydere og dermed skærpe priskonkurrencen på det pågældende marked. I så fald vil de eksisterende udbydere 'holde sig i skindet' for at slippe for nye udbydere med billigere onlineprodukter. Høje indtrængningsbarrierer gør det imidlertid overmåde vanskeligt for andre virksomheder at byde Booking Holdings og Expedia Group 'op til dans'. »En eventuel ny udbyder må nødvendigvis starte med et tilsvarende stort hotelnetværk, hvis denne skal fremstå som et seriøst alternativ til det etablerede duopol,« skriver kronikkens forfattere. På billedet ses formand for Expedia Group, Barry Diller.Fold sammenLæs mereFoto: Kevin Dietsch/Ritzau Scanpix. Den vigtigste (omend ikke eneste) barriere er de betydelige netværkseksternaliteter, som de to selskaber/virksomhedsgrupper har opnået. Positive netværkseksternaliteter betyder, at den enkelte brugers nytte af en service øges desto flere brugere – udbydere såvel som efterspørgere – der er. Telefonen leverer det klassiske eksempel på en teknologi, hvis nytte steg markant med antallet af telefonoperatører og abonnenter. I nyere tid er Google, eBay, Tripadvisor, Airbnb og Just Eat eksempler på selskaber, der i løbet af få år har opnået netværkseksternaliteter gennem opkøb og fusioner på tværs af landegrænser og dermed konsolideret sig som 'vinder' inden for deres type af onlineservices. På tilsvarende vis har Booking Holdings og Expedia Group opbygget et online netværk, der i dag tæller millioner af hoteller verden over. En eventuel ny udbyder må nødvendigvis starte med et tilsvarende stort hotelnetværk, hvis denne skal fremstå som et seriøst alternativ til det etablerede duopol. En ny udbyder kan med andre ord ikke gradvis opbygge et hotelnetværk af den simple grund, at kunderne vil mangle i og med at de har en forventning om, at en bookingplatform gør et meget stort antal hoteller tilgængelige i alverdens lande. Med dette duopol og dets høje adgangsbarrierer kan vi som forbrugere og hotelgæster naturligvis forvente, at konkurrencemyndighederne holder et skarpt øje med, at Booking Holdings og Expedia Group ikke misbruger deres markedsdominans. EUs konkurrencemyndighed fik medvirkning fra 2015sat en stopper for de såkaldte 'brede prisklausuler', som betød, at bookingplatformene ikke tillod hotellerne at prisdifferentiere på tværs af platformene eller at tilbyde lavere priser gennem andre salgskanaler såsom telefonisk reservation, e-mails, nyhedsbreve, SoMe-kampagner på sociale medier, eller forskellige loyalitetsprogrammer. Med den nye'smalle prisklausul'har hotellerne nu mulighed forprisdifferentiering. Dog kan bookingplatformene stadig betinge sig, at der ikke tilbydes lavere værelsespriser på hotellernes egne hjemmesider. Der kan dog sættes spørgsmålstegn ved den praktiske effekt af denne liberalisering af prisdannelsen. Bookingplatformene kan nemlig gennem deres algoritmer 'straffe' hoteller, der tilbyder lavere priser på andre bookingplatforme eller på anden måde differentierer sig på uønsket måde. De formastelige hoteller kan straffes ved, at platformens algoritme fjerner deres anbefalinger eller giver dem en lavere rangering på søgeplatformen. Det er selvsagt mest attraktivt at blive placeret øverst på søgesiden. Ikke desto mindre konkluderede Konkurrence- og Forbrugerstyrelsen (KFST) i enrapport om bookingplatformene, at der ikke var grund til at foretage indgreb på hotelmarkedet. KFST begrundede denne konklusion med, at fjernelsen af de brede prisklausuler havde øget konkurrencen, og at forbrugere og hoteller generelt har fordele af bookingplatformene. I rapporten konstaterede KFST at provisionssatserne har været stabile siden 2013, men styrelsen forholdt sig ikke til,om satsernes niveau var rimeligteller tværtimod udtryk for monopolrente, dvs. fortjenester langt ud over, hvad der ellers ses på et konkurrencepræget marked. »Hvor ovenstående måske kan ignoreres som blot værende gisninger om bookingplatformenes misbrug af dominerende markedsposition, så leverede Booking Holdings et meget håndgribeligt bevis herpå i forbindelse med covid-19-restriktionernes indførelse sidste år,« skriver kronikkens forfattere.Fold sammenLæs mereFoto: Miguel MEDINA/Ritzau Scanpix. KFSTs afslappede forhold til bookingplatformene står i øvrigt i kontrast til konkurrencemyndighederne i lande somTyskland,Frankrig, Italien,Sverige, ogSchweiz. Her har de nationale konkurrencemyndigheder pålagtbookingplatformeneat lempe deres smalle prisklausuler, således at hotellerne på egne hjemmesider kan tilbyde værelsespriser, der er lavere end priserne på de store bookingplatforme. Endvidere betragter konkurrencemyndighederne i flere af de andre lande de førnævnte strafalgoritmer som en større trussel mod den fri konkurrence end de smalle prisklausuler; simpelthen fordi en liberalisering af klausulerne formentlig ikke i praksis vil mindske bookingplatformenes de facto priskontrol. Hvor ovenstående måske kan ignoreres som blot værende gisninger om bookingplatformenes misbrug af dominerende markedsposition, så leverede Booking Holdings et meget håndgribeligt bevis herpå i forbindelse med covid-19-restriktionernes indførelse sidste år. Her refunderede Booking.com kundernes betaling for hotelværelser, selvom værelserne var bestilt til en særlig, ikke-refundér bar lav pris. Det gav selvfølgelig Booking.com en masse goodwill hos forbrugerne. Problemet var blot, at selskabetsendte regningen videre til hotellerne. Hvis hotellerne gjorde protest med henvisning til, at de indgåede kontrakter ikke på nogen måde gav bookingselskabet juridisk grundlag for at sende regningen videre, blev de truet med eksklusion fra platformen. Det forhold, at hotellerne i særlig grad er blevet ramt økonomisk af covid-19-restriktionerne, vidner om en sjældent set forretningsmæssig kynisme. Selskabet henviste til en force majeure situation, hvilket en af forfatterne til denne kronik ien artikel i Børsen29. januar afviste som juridisk set helt ubegrundet.HORESTA og Dansk Erhvervprotesterede meget forståeligt på hotelmedlemmernes vegne. De to erhvervsorganisationer var også i dialog med KFST tilbage i februar, men her – snart et halvt år senere – har det, os bekendt, ikke foranlediget de danske konkurrencemyndigheder til at tage affære. Vi kan kun håbe, at konkurrencemyndighederne herhjemme og i Bruxelles på et tidspunkt viser handlekraft til gavn for forbrugerne og ikke mindst de nødlidende hoteller. I mellemtiden kan vi jo give hotellerne en hjælpende økonomisk hånd ved at booke direkte på deres hjemmeside eller via et godt gammeldags telefonopkald. Bent Petersen er professor ved Copenhagen Business School, Kim Østergaard er professor mso ved Copenhagen Business School, og Frederik Carsten Henriques er cand.merc. jur. dimittend",
        "metadata": {
            "source": "https://www.berlingske.dk/kronikker/bookingplatformene-holder-danske-hoteller-i-et-jerngreb-og-det-koster",
            "image_url": "https://berlingske.bmcdn.dk/media/cache/resolve/image_x_large/image/144/1448084/23814752-hotel-bella-sky-restad.jpg",
            "publication_time": "Tirsdag d. 27. juli 2021, kl. 19.49",
            "author": null,
            "related_links": [],
            "attachments": []
        }
    }
}