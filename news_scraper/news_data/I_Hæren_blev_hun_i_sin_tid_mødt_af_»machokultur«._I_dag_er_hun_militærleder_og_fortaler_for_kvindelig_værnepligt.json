{
    "version": "1.0",
    "document": {
        "id": 21845,
        "title": "I Hæren blev hun i sin tid mødt af »machokultur«. I dag er hun militærleder og fortaler for kvindelig værnepligt",
        "content": "Det var ikke ligefrem en prangende oplevelse. Tværtimod. Da Christine Svop havde aftjent sin tid i Forsvaret blandt andre værnepligtige, var hendes oprindelige plan om at blive officer blevet lagt på hylden. »Den machokultur og ‘pik og patter’-humor jeg mødte, motiverede mig ikke rigtig til at fortsætte,« siger 33-årige Christine Svop om sine fire måneder i værnepligten. Alligevel endte hun med – efter at have uddannet sig som antropolog – at søge tilbage til Hæren. I dag er hun premierløjtnant i det danske forsvar, og hun mener, at kvinder fremover skal være omfattet værnepligt. Men der er også brug for et opgør med kulturen, fastslår hun. »Der har længe i Hæren været en underliggende opfattelse af, at hvis kvinder vil være med på kamppladsen, så er det på mændenes præmisser,« siger hun og tilføjer: »Sådan skal det ikke være.« Siden 1998 har kvinder frivilligt kunnet tilmelde sig værnepligten, ligesom de har haft mulighed for at sige op med en måneds varsel uden grund, fordi de – modsat mænd – har haft værneret og ikke pligt. Men ret kan snart blive til pligt. I hvert fald hvis regeringen også får indført værnepligt for kvinder, sådan som det er foreslået i forbindelse med det nylige udspil til et styrket forsvar. Der var ikke mange rollemodeller at se op til, dengang Christine Svop aftjente sin værneret, siger hun.Fold sammenLæs mereFoto: Palle Peter Skov/Ritzau Scanpix. Da Christine Svorp tilbage i 2011 trak i trøjen første gang, var det stadig på eget initiativ. Dengang var hun en blandt bare tre kvinder i en afdeling på 50, ligesom der kun var mandlige sergenter og delingsførere. I dag er cirka hver fjerde værnepligtige kvinde. Men det er ikke nok, mener regeringen, som altså nu vil ligestille mænd og kvinder og dermed »skabe et mere moderne og mangfoldigt Forsvar«. Med Christine Svops egne erfaringer som værnepligtig skulle man måske tro, at hun ville ytre modstand mod forslaget. Det er ikke tilfældet. Det lå ikke i kortene, at Christine Svop skulle blive soldat. Faktisk havde hun ikke skænket det en tanke, før der pludselig lå en folder i hendes postkasse. I folderen stod der »noget med, at kvinder også kunne prøve kræfter i værnepligten,« siger Christine Svop. Kort efter mødte hun op til Forsvarets Dag, hvor hun første gang fik plantet tanken om at blive officer. I stedet endte hun med at læse antropologi på universitetet, men »der var for lidt mudder« og »for meget kontorstol,« syntes hun. »Under mine studier nåede jeg frem til, at jeg gerne vil være i en anden rolle, end den typiske udenforstående, observerende rolle. Jeg kunne godt lide tanken om at skulle være en del af showet og arbejde som leder,« siger hun og tilføjer: »En dag studsede jeg over en kampagne, hvor Forsvaret skrev, de ledte efter officerer, og så kunne jeg ikke rigtig slippe tanken igen«. I dag er hun uddannet officer i Hæren. Hun har en udsendelse til Baltikum bag sig, og de seneste fire år har hun arbejdet hos Føringsstøtteregimentet i Fredericia, hvor hun blandt andet har været næstkommanderende for værnepligtige og konstabler i uddannelseskompagniet. I dag er knap hver tiende af Forsvarets officerer kvinder, mens kun ti ud af Forsvarets 383 chefer er kvinder.Fold sammenLæs mereFoto: Palle Peter Skov/Ritzau Scanpix. Siden 2022 har Christine Svop som bestyrelsesmedlem i foreningen Kvindelige Veteraner arbejdet med kvinders arbejdsvilkår og trivsel i Forsvaret. For næsten alt det, som kritikere af regeringens forslag påpeger, kan Christine Svop nikke genkendende til. Blandt andet sager om chikane og grænseoverskridende adfærd, som flere gange er blevet fremhævet i debatten om kvindelig værnepligt. Denseneste undersøgelseaf kønskrænkende adfærd fra 2023, som Forsvaret selv har udarbejdet, viser således, at 32 procent af kvinderne på tværs af værnene har oplevet chikane eller uønsket seksuel opmærksomhed inden for det seneste år. I Hæren var det 44 procent. »Jeg har set og hørt om flere sager i den henseende. Desværre. Men jeg vil også sige, at jeg har set en positiv udvikling, fordi der er kommet meget mere fokus på det ledelsesmæssigt,« siger hun og tilføjer: »Jeg har dog en fornemmelse af, at det ikke er alle arbejdspladser i Forsvaret, som er lige langt fremme – så vi er ikke i mål.« Noget andet, som ofte bliver fremhævet i debatten, er tøj og udstyr, der ikke er tilpasset kvindekroppen. Kvindelige soldaterhar tidligere efterlystskudsikre veste, som har plads til bryster, bh’er, som ikke giver vabler og rygsække, som ikke er skabt til mænd, der måler 180 centimeter i højden. Det efterlyser Christine Svop stadig. »På det her område har vi lang vej igen. For selv det, som rent faktisk bliver lavet, fungerer ikke i praksis. Blandt andet er de graviditetsbukser, som Forsvaret tilbyder, lavet til tynde mænd. Jeg kender ingen gravide, der kan gå i bukserne. Inklusive mig selv,« siger Christine Svop, som i øjeblikket er på barsel. Tror du, at det her er en medvirkende faktor til, at der er langt flere mænd end kvinder, der fortsætter i Forsvaret efter værnepligt? »Jeg har hørt mange af mine mandlige kolleger, der påstår, at det er, fordi kvinderne allerede på forhånd har planlagt, hvad de skal efter deres værnepligt – i modsætning til mændene, som er mere spontane. Men det er ikke et argument, jeg køber. For hvis kvinder oplevede, at det var rigtig fedt, så tænker også, at de ville være fleksible nok til at ændre eller udskyde deres planer for at blive. Så jeg tror, det er, fordi de møder en verden, de har lyst til at blive i. Vi har rykket os, men der er stadig en del machokultur«. Christine Svop mener helt overordnet, at kulturen trænger til et opgør, og derfor vil hun gerne være med til at rejse spørgsmålet om ligestilling i Forsvaret. Står det til hende, bør kampen for større ligestilling begynde med, at hendes eget køn indgår på lige vilkår med mænd. For det vil give kvinder en større legitimitet i Forsvaret, mener hun – at også de kan blive tvunget ind. Regeringen vil med sit nye udspil til et styrket forsvar øge antallet af værnepligtige og forlænge værnepligten fra 4 til 11 måneder. Her er Livgarden på øvelse i Høvelte.Fold sammenLæs mereFoto: Celina Dahl. »Jeg ser det som en helt grundlæggende forudsætning for, at Forsvaret kan skabe et bedre arbejdsmiljø for kvinder. Det, at man ikke har samme rettigheder og pligter fra starten, fordi kvinder har værneret og mænd har værnepligt, det skaber et ulige forhold,« siger Christine Svorp og uddyber: »Det underbygger jo fortællingen om, at mænd er bedre egnet end kvinder, og at man ikke behøver at tilpasse arbejdsforholdene, fordi kvinder alligevel bare kan melde fra.« Kunne man ikke bare sige, at både mænd og kvinder skal være omfattet værneret frem for værnepligt? »Set ud fra den sikkerhedspolitiske situation, så går jeg ind for værnepligt frem for værneret,« siger Christine Svorp og tilføjer: »Men også ud fra et nationalistisk perspektiv. Vi skal kunne forsvare os selv.« Når Christine Svop er stemplet ind i debatten om kvindelig værnepligt, skyldes det også, at hun ønsker et opgør med fordomme og billedet på den stereotype soldat. Her henviser hun blandt andet til Danmarksdemokraterne og Liberal Alliance, som, siden regeringen i forrige uge foreslog at indføre kvindelig værnepligt, har meddelt, at de vil blokere for forslaget. I etinterview med Berlingskebegrunder Inger Støjberg det blandt andet med, at ikke alle kvinder har fysikken til at blive omfattet af værnepligten, og »man ikke skal gå på kompromis med det fysiologiske i forhold til Forsvaret,« siger hun. Det er sådan nogle argumenter, som Christine Svop »er godt træt af,« lyder det. »Kom nu lige. Det er fandeme for old school at sige, at mænd skulle være bedre soldater end kvinder, fordi de har styrken og musklerne. Det er simpelthen lodret forkert,« siger hun og forklarer: »For det første er der mange forskellige opgave, der skal løses i Forsvaret, og det er langtfra alle, der i dag kræver, at man bærer rundt på et tungt maskingevær. For det andet kan man som kvinde sagtens træne sig op til at kunne løse kampopgaverne på lige vilkår som mænd«. Når Christine Svop vender tilbage til Hæren fra sin barsel, vil hun fortsætte med at arbejde sin vej op i en stadig mandsdomineret branche. Hun håber, at værnepligten fremover vil have en mere lige fordeling mellem mænd og kvinder, som kommer til at udmønte sig i et mere mangfoldigt forsvar.",
        "metadata": {
            "source": "https://www.berlingske.dk/politik/i-haeren-blev-hun-i-sin-tid-moedt-af-machokultur-i-dag-er-hun",
            "image_url": "https://berlingske.bmcdn.dk/media/cache/resolve/image_x_large/image/177/1779939/24670328-.jpg",
            "publication_time": "Onsdag d. 27. marts 2024, kl. 20.27",
            "author": "Sidsel Lyhne Jensen",
            "related_links": [],
            "attachments": []
        }
    }
}