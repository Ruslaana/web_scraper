{
    "version": "1.0",
    "document": {
        "id": 8226,
        "title": "Business-update: Alle 19.000 rejsekort-standere skrottes",
        "content": "Kære Berlingske-læser Det er blevet tirsdag eftermiddag og tid til en Business-update fra nærværende erhvervsredaktion, der giver dig en overflyvning over en række af dagens historier om økonomi og erhvervsliv. Mens dagen har budt på to markante jobnyheder og en liste over de 100 allerrigeste danskere, har et advokatfirma også været i søgelyset. Samtidig er det kommet frem, at alle de blå rejsekort-standere snart er fortid. God læselyst!  Vi begynder hos den magtfulde interesseorganisation Landbrug & Fødevarer, der tirsdag pludselig har fået ny direktør. Den nu tidligere administrerende direktør Merete Juhl bliver skiftet ud med Morten Boje Hviid, der har haft ansvar for politik, bæredygtighed og kommunikation. Det skriver flere medier, herunder Altinget, på baggrund af en pressemeddelelse. »Det er et strategisk valg, da vi ønsker en anden profil i front fremover,« udtaler formand Søren Søndergaard i meddelelsen. Morten Boje Hviid tiltræder jobbet allerede tirsdag, og udskiftningen i toppen sker i kølvandet på en for landbruget vigtig aftale. Landbrugets interesseorganisation har nemlig været en central spiller i forhandlingerne om den såkaldte grønne trepartsaftale, som Folketinget mandag nåede til enighed om. Den tidligere stabschef og mangeårige tætte rådgiver for Mette Frederiksen (S) Martin Engell-Rossen forlod i 2020 rollen som socialdemokratisk embedsmand. Nu er han imidlertid på vej tilbage, da han skal være kabinetschef for Danmarks tiltrædende EU-kommissær, Dan Jørgensen (S). Det betyder, at han forlader sin post i den statslige superfond – Danmarks Eksport- og Investeringsfond (EIFO), hvor han siden 2022 har siddet i bestyrelsen. Et job, der giver 260.000 kroner om året. Det har EIFOmeddelt til Altinget, der skriver, at der endnu ikke er sat navn på Rossens afløser. Efter sit politiske exit skiftede Martin Engell-Rossen til Danfoss i 2020, men havde efter den politiske opsigelse fortsat sin gang i Statsministeriet, hvor han som den første og eneste embedsmand til dato sad i både koordinationsudvalget og økonomiudvalget. Regeringens mest centrale udvalg. Det førte til kritik af,at han kunne påvirke regeringens politik til fordel for Danfoss, og han forlod sin stilling en måned før tid. I 2023 droppede han stillingen for at blive selvstændig rådgiver, men vender altså nu tilbage som embedsmand. Ekstra Bladet har tidligere beskrevet, at 49-årige Martin Engell-Rossen før udnævnelsen som kabinetschef hos Dan Jørgensen har bibeholdt tætte bånd til Socialdemokratiet og blandt andet arbejdet som ekstern rådgiver for partiet. Der skal findes en efterfølger til de velkendte blå rejsekort-standere, der for nuværende bruges til at tjekke ind og ud i tog, busser og metro. Fremover skal danskere, der benytter kollektiv trafik, benytte færre og helt andre standere. Det betyder, at samtlige 19.000 standere skal pilles ned, og der skal opsættes nye. Arvtageren skal findes gennem et udbud, og opsætningen af nye standere kan komme til at koste 250 millioner. Detskriver Ingeniørens MobilityTech, der har fået aktindsigt i udbudsmaterialet. A: To store kommuner vender ryggen til kriseramte Horten: »Tillid er ikke en knap, man kan slå til eller fra« Både Aarhus og Aalborg Kommune dropper nu advokatfirmaet Horten, som har været i strid modvind efter udsendelsen af »Den sorte svane« på TV 2. »Vi kan ikke bruge nogen, som ikke har en generelt høj anseelse i samfundet,« siger medlem af økonomiudvalg. Læs artiklen her. B: Her er Danmarks ti rigeste – Mærsk-familie taber milliarder De absolut rigeste danskere sidder tungt på milliardformuerne og bliver rigere år for år. Enkelte har tabt store summer, og en hemmelig jysk milliardær kan snart overhale Mærsk-familien målt på formue. Det viser en nyligt offentliggjort liste over de mest formuende danskere. Læs artiklen her. C: Amerikansk rederi med usædvanligt tilbud: Køb billet til fire år ombord og slip for Trump Krydstogtrederi tilbyder billetter i op til fire år ombord – mad og drikke er med i prisen. Læs artiklen her. Tak, fordi du læste med!",
        "metadata": {
            "source": "https://www.berlingske.dk/virksomheder/business-update-alle-19000-rejsekort-standere-skrottes",
            "image_url": "https://berlingske.bmcdn.dk/media/cache/resolve/image_x_large/image/185/1859768/24836286-de-velkendte-bl-standere-hvorfra-der-tjekkes-ind.jpg",
            "publication_time": "Tirsdag d. 19. november 2024, kl. 16.40",
            "author": "Tobias Lind Larsen",
            "related_links": [],
            "attachments": []
        }
    }
}