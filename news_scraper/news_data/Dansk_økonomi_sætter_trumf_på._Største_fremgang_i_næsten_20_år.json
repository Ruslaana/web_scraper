{
    "version": "1.0",
    "document": {
        "id": 22168,
        "title": "Dansk økonomi sætter trumf på. Største fremgang i næsten 20 år",
        "content": "Det går forrygende i den danske økonomi. Væksten i fjerde kvartal 2024 kom helt op på 1,8 procent, og det betyder, at væksten for hele sidste år steg til 3,7 procent. Det viser nye tal fraDanmarks Statistik. Det er reviderede tal, og det nye resultat er faktisk en mindre opjustering. I første omgang regnede Danmarks Statistik kun med en vækst på 3,6 procent for 2024. Det er først og fremmest medicinalindustrien og den øvrige industri, som trækker. Hvis vi lige ser bort fra genåbningen i 2021, så er detden højeste vækst, vi har haft siden 2006. »BNP-væksten er blevet opjusteret fra et i forvejen yderst højt niveau, der hører til de absolutte sjældenheder i dansk økonomi. Det er voldsomt imponerende og viser med al tydelighed, at 2024 var et rigtig godt år for dansk økonomi,« siger cheføkonom i Dansk Erhverv Tore Stramer. Cheføkonom i Dansk Metal Erik Bjørsted bemærker, at den danske økonomi »spurter afsted«. Han er mest imponeret over, at det bliver ved med at gå rigtig godt på arbejdsmarkedet. »Den kraftige jobfremgang i 2024 er kommet bag på de fleste. Da vi tog hul på 2024, forudså langt de fleste prognoser, at jobfesten sang på sidste vers. Men prognoserne tog fejl,« siger Erik Bjørsted. Han fremhæver, at beskæftigelsen måned efter måned har sat nye rekorder, og han tror ikke på, at rekordernes tid er slut for beskæftigelsen. De gode tider for den danske økonomi ses også af, at siden økonomien begyndte sin fremgang ved udgangen af 2022, er den samlet vokset med ni procent. Ser vi på væksten uden medicinalbranchen, har den været lidt mindre. Det store spørgsmål er så, hvordan det kommer til at gå i det nye år. Der er rigtig meget usikkerhed i verden, og den amerikanske præsident, Donald Trump, har bebudet nye toldsatser. Der er en reel risiko for en omfattende handelskrig mellem EU og USA. Det kan være med til at presse den globale vækst ned og inflationen op. Både Erik Bjørsted og cheføkonom i Arbejdernes Landsbank Jeppe Juul Borreer på det mere optimistiske hold. »Lige nu tyder det på, at også 2025 kan ende med ret solid vækst for økonomien,« siger Jeppe Juul Borre, der regner med, at det private forbrug kan komme tilat trække lidt mere her i det nye år. Mens Erik Bjørsted bemærker, at selvom vi er en lille åben økonomi, er vi ikke voldsomt udsatte i forhold til en handelskrig med USA. »Den danske eksport af varer til USA er godt beskyttet mod told. En betydelig del af vores vareeksport til USA bliver slet ikke produceret i Danmark. Ofte bliver varerne produceret direkte i USA, og disse varer kan ikke rammes af en øget told,« siger Erik Bjørsted. Han bemærker, at Trump derudover planlægger at give amerikanerne skattelettelser. Det kan være med til at øge den danske eksport til USA og beskæftigelsen. Modsat hører cheføkonom i Dansk Industri Allan Sørensen til blandt de mere pessimistiske. Han bemærker, at den øgede globale usikkerhed kan få virksomhederne til at holde igen med investeringer, og det vil få væksten til at dale. Cheføkonom hos foreningen Aktive Ejere Bo Sandberg påpeger, at det naturligt nok er rigtig positivt med den solide fremgang i den danske økonomi. Men de gode tider har faktisk også en anden effekt, fordi det vil presse forsvarsudgifterne op med mange milliarder. »Det måltal, vi kommer til at skulle sigte efter i forsvarsinvesteringerne, defineres jo netop som en procentsats af BNP.Uanset om måltallet så landerpå to, tre, tre en halv eller måske helt op til fem procent af BNP,« siger Bo Sandberg. Danmarks Statistik bemærker, at der i fjerde kvartal har været en markant stigning i importen, og det skyldes især patentkøb og indkøb af fly. ",
        "metadata": {
            "source": "https://www.berlingske.dk/oekonomi/dansk-oekonomi-saetter-trumf-paa-stoerste-fremgang-i-naesten-20-aar",
            "image_url": null,
            "publication_time": "Mandag d. 31. marts 2025, kl. 08.02",
            "author": "Frederik M. Juel",
            "related_links": [],
            "attachments": []
        }
    }
}