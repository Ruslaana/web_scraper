{
    "version": "1.0",
    "document": {
        "id": 12499,
        "title": "Kunde & Co styrket ud af 2014",
        "content": "Et af Danmarks største fullservice-bureauer, Kunde & Co, gik imod strømmen i kriseårene. I modsætning til andre de fleste andre bureauer og virksomheder skar bureauet ikke ”ind til benet” med risiko for at fjerne både fedt og muskler. Det skrivermarkedsforing.dk Jesper Kunde og hans partnere troede og tror stadig på, at ”helhedsrådgivningen” skal matches af husets egne kompetencer. Altså skal intentionerne bakkes op af investeringer. »Vi lagde en strategi, da krisen toppede, og det vi gjorde var at investere, så vi var parate til at rådgive kunderne, når væksten igen viste sig«, siger Jesper Kunde, direktør og stifter af Kunde & Co.  »Derfor kunne vi være kommet ud af 2013 og 2014 med større overskud, men for os gav det mere mening at være parate, når markedet vendte. Det sagde jeg til Markedsføring for nogle måneder siden, det ville gøre i 2015, og nu kommer væksten heldigvis. Og vi er parate med alle relevante kompetencer.« »Derfor er jeg meget tilfreds med, at vi de seneste to år har været i stand til at lægge 12 og 16 mio. kr. på bundlinjen, men jeg er mere tilfreds med, at vi har rasende travlt og vokser for at matche virksomhedernes behov. Vi har passeret 180 ansatte nu, hvor vi sluttede året med knap 160 medarbejdere«, fortsætter Jesper Kunde. I kunne jo have skovlet penge ind, mens krisen rasede – som en del af jeres konkurrenter – og så se tiden an. Virksomhederne er jo alt andet lige meget langsomme til at reagere, er de ikke? »Nogle er, mens andre har gearet sig til den åbning, vi ser i markedet nu. Men vi kunne netop ikke drosle ned, hvis vi vil levere state-of-the-art-rådgivning. Det tager tid at opbygge kompetencer samtidig med, at vi også har brugt tiden på at analysere forbrugervandringer, og brugernes anvendelse af de nye medier.«  »Da vi i november gennemførte konferencen om det ændrede medielandskab med knap 1.500 deltagere, blev vi bekræftet i, at vi var på rette vej. Det viste sig, at CMO’erne er rådvilde i den forstand, at de savner overblik. Ergo er det vores fornemste opgave at levere overblikket, så vi sammen med kunderne sætter den rigtige retning i et mere positivt marked.« Du må jo smile lidt over, at branding er tilbage som det vigtigste for virksomhederne? »Det har vi jo vidst hele tiden, men det er jo faktisk logisk. Når CMO’erne mangler overblik, skyldes det jo, at alt for mange rådgiver dem til at vælge enten det ene eller det andet og om alt lige fra en massiv brug af sociale medier til nye former for digitale investeringer.« »Den retning og positionering, virksomheder har brug for, handler ikke om at forelske sig i den ene eller anden kanal. Det handler om at skabe forretning. Man kan fx skabe nok så mange leads på de nye medier, men konverteres disse leads ikke til salg, er øvelsen jo spild af penge.«  »Som vi fremlagde på konferencen i november, så konverterer stærke brands 3-4 gange bedre end knap så stærke brands, og de helt ukendte mærker sorteres allerede fra, når forbrugerne er i markedet for at købe. Ergo er det brand-strategien, der er afgørende, og det bliver endnu vigtigere med stærke mærker, når markedet vokser igen. Så er det nu, virksomhederne skal kapitalisere af det stærke brand.« Du siger branding-strategi først, og du siger fullservice-rådgivning. Tvivler du på bureau-modellen med en 100 procents specialisering? »Ja, den tvivler jeg stærkt på, hvis jeg skal se på det ift., hvad der hjælper virksomheden. Når nu vi går ind i et vækst-scenarie, så skal vi jo hjælpe virksomheder med at rekruttere nye kunder, og det kan man fx ikke løse med et bureau, der alene er specialiseret i kundeklubber, da det er en alt for snæver løsning.« »Hvis man vil skabe resultater, skal man tænke i helheder og skabe sammenhæng i kommunikationen uden at lade sig skræmme af det fragmenterede mediebillede.« »Derfor er vores filosofi, at vi skal være i stand til at håndtere alle virksomhedens marketingsmæssige udfordringer, og det kan vi kun, hvis vi ejer alle de vigtigste kompetencer. Vi har fx både afdelinger, der producerer de store, dyre reklamefilm, og en anden, der producerer de små, billige videoer.«  »Begge dele har relevans for virksomheder, måske ikke på samme tid, men vi skal kunne levere løsninger på alle kanaler. Det er dog vigtigst, at vi er stærkest på selve strategi-arbejdet, så vi som udgangspunkt bygger rådgivningen op over virksomhedens reelle behov – ikke vores behov for at afsætte bestemte kompetencer«, slutter Jesper Kunde. Kunde & Co blev senest af My Research kåret som landets bedste bureau på den strategiske rådgivning og nr. 1 i My Image-analysen. Bureauet ser i øvrigt positivt på 2015, idet det tyske marked også begynder at vokse. Kunde & Co har foruden kontorerne i København og Aarhus også afdelinger i Tyskland og Schweiz, og netop bureauets internationale reach har bidraget til at sikre økonomien hen over kriseårene. En tredjedel af Kunde & Cos indtjening kommer fra udlandet.  ",
        "metadata": {
            "source": "https://www.berlingske.dk/virksomheder/kunde-co-styrket-ud-af-2014",
            "image_url": "https://berlingske.bmcdn.dk/media/cache/resolve/image_x_large/image/19/196541/8459909-kunde.jpg",
            "publication_time": "Tirsdag d. 24. marts 2015, kl. 10.22",
            "author": null,
            "related_links": [],
            "attachments": []
        }
    }
}