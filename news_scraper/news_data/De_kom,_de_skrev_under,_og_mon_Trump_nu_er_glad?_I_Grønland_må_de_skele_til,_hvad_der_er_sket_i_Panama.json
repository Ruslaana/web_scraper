{
    "version": "1.0",
    "document": {
        "id": 3609,
        "title": "De kom, de skrev under, og mon Trump nu er glad? I Grønland må de skele til, hvad der er sket i Panama",
        "content": "Det hedder sig, at der skal en underskrift til, for at gøre en aftale juridisk bindende. Så på den måde burde alt nu være på plads mellem Panama og USA – i hvert fald når det gælder kontrollen med Panamakanalen. Torsdag satte USAs forsvarsminister, Pete Hegseth, nemlig sin underskrift på en aftale med Panama omkring kanalen, der skærer gennem det lille mellemamerikanske land. Og dermed kan præsident Trump erklære sejr i sin kamp for, at USA igen får en slags kontrol over Panamakanalen – vandvejen der gennemskærer det lille latinamerikanske land. Helt så enkel er historien dog ikke nødvendigvis – det kommer vi tilbage til. Alligevel er der grund til at hæfte sig ved det, der er sket i Panama. Og måske især hvis man er dansk regering og grønlandsk landsstyre. For Panama og Grønland, og Canada for den sags skyld også, er jo fælles om at være placeret midt i Donald Trumps drøm om, at de tre lande skal lade sig underlægge USA. Canada skal, siger Trump, være en stat i USA. Grønland skal, om nødvendigt med militær magt, underlægges USA, og Panamakanalen skulle igen være amerikansk. Donald Trump har truet med bål og brand, for at komme igennem med sine krav. Og netop derfor er det interessant, at det pludseligt har vist sig muligt, at indgå en aftale mellem USA og Panama, der er langt mindre vidtrækkende end de krav, vi har hørt fra Donald Trump. Drager man parallellen til Grønland, så er der grund til, at diplomater og politikere i Nuuk og København nærstuderer det forløb, der har ført til aftalen mellem USA og Panama. Kan man faktisk forhandle med administrationen – altså forhandle nogenlunde fornuftigt? For kan man faktisk indgå aftaler med Trump-administrationen? Vi ved, at den danske regerings folk allerede før præsidentvalget arbejdede for at opdyrke relationen til Trump-fløjen. Den amerikanske vicepræsident, J.D. Vance, besøgte Pituffik Space Base for et par uger siden – og det har skærpet konfrontationen med Danmark og Grønland.Fold sammenLæs mereFoto: Jim Watson/AFP/Ritzau Scanpix. Vi ved også, at det arbejde er fortsat, efter Donald Trump blev indsat – og efter han skruede op for Grønlands-retorikken. Det kan selvsagt diskuteres, hvor succesfuldt det arbejde har været. Det ændrer bare ikke på, at Danmark – og Grønland – har behov for at få Grønlands-diskussionen væk fra sociale medier og amerikanske pressemøder og ind i forhandlingslokalerne. For viser det sig, at Donald Trump er tilfreds med en aftale om Panamakanalen, hvor overherredømmet forbliver i Panama, mens USA blandt andet får lov til at sende soldater til landet, så er det noget der kan give et slags håb for Grønlands fremtid. For aftalen er langt mindre omfangsrig end det, Donald Trump oprindeligt krævede. Og overfører vi det til Grønland, så må det give et lille og stille håb i Grønland og Danmark om, at Trump-administrationen faktisk kan stilles tilfreds – trods tidligere bombastiske krav og udtalelser. For Danmark og Grønland har det hele tiden handlet om, at man får Trump og hans folk til at forstå, at de i princippet allerede har frit spil i Grønland. Hvis det da er mere militær tilstedeværelse de ønsker. Problemet er måske snarere, at hans krav handler om noget helt andet; at gøre USA større – rent bogstaveligt, og få kontrol med en grønlandsk undergrund fyldt med uudnyttede råstoffer. Derfor hænger alt stadig i luften i København og Nuuk – så længe vi endnu ikke ved, om en aftale underskrevet i Panama faktisk holder – også juridisk.",
        "metadata": {
            "source": "https://www.berlingske.dk/internationalt/de-kom-de-skrev-under-og-mon-trump-nu-er-glad-i-groenland-maa-de",
            "image_url": "https://berlingske.bmcdn.dk/media/cache/resolve/image_x_large/image/191/1911290/24931023-to-underskrifter---sprgsmlet-er-om-aftalen-om-p.jpg",
            "publication_time": "Fredag d. 11. april 2025, kl. 19.23",
            "author": "Peter Suppli Benson",
            "related_links": [],
            "attachments": []
        }
    }
}