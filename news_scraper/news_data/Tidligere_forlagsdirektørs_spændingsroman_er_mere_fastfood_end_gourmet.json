{
    "version": "1.0",
    "document": {
        "id": 21193,
        "title": "Tidligere forlagsdirektørs spændingsroman er mere fastfood end gourmet",
        "content": "For et par år siden udgav tidligere forlagsdirektør på Gyldendal Morten Hesseldahl romanen »Putins datter«. Den fik en over nakken i Berlingske. Undertegnede kaldte thrilleren for et »hakkende hastværk«, der føltes som »makværk«. Eller som »et 243 sider langt udkast til en thriller, der stadig er et par hundrede sider fra at være færdigbagt, men som af uvisse grunde, måske tidspres, måtte tages ud af ovnen før tid.« Nu erMorten Hesseldahligen aktuel med en spændingsroman. Denne gang i form af Mofibo-lydbogen »Våbenbror«. Og til forskel fra »Putins datter«, så virker »Våbenbror« heldigvis færdigbagt. Altså i en mikrobølgeovn. Morten Hesseldahls lydbog er i hvert fald tættere på at være kaloriefattig fastfood end nærende gourmet. Men selv om der er tale om en tyndbenet thriller, så ligger »Våbenbror« ikke på den lade side. Tværtimod. Morten Hesseldahl er fuld af tjubang og har speederen i bund, når historien med (eks) rockeren Edmund i hovedrollen, foldes ud i ens ører. Edmund er et tidligere dansk medlem af Fremmedlegionen, der under et fængselsophold for et rockerrelateret mord vælger at uddanne sig som revisor. Begge dele, altså evnen til at slå ihjel og jonglere med tal, bruger Edmund efterfølgende med stor succes i motorcykelklubben »Grendel«, der er lydbogens pendant til Hells Angels. Men ikke nok med det. Sideløbende med sit virke i Grendel, hvor Edmund er præsident-Thors højre hånd ogbrother from another mother, er vores hovedkarakter såmænd også undercoveragent for PET. Der gemmer sig dog et gevaldigt lyspunkt i lydbogen »Våbenbror«.Fold sammenLæs mereFoto: PR-foto: Mofibo. Her er hans kontaktperson i øvrigt en smuk enke ved navn Judith, som Edmund har et særdeles nært forhold til. Så da en gigantisk narkohandel, som Grendel og andre kriminelle aktører rundt om i Europa har postet et hav af millioner af kroner i, går i vasken, så går det faktisk lige efter planen. Og så alligevel ikke. For kort tid efter bliver Edmunds niece, Isabella, som han betragter som sin egen datter, slået ihjel. Vel at mærke ved en fejl. Det var nemlig Edmund, der var målet. For Edmunds dække, ja, det er blevet lækket til de forkerte. Isabellas død overdynger Edmund med skyldfølelse, ligesom mordet opildner Edmunds søster, Iben, der er præst og tidligere supertalent i Judo, til blodhævn. Og sammen begiver de to søskende sig ud på en morderisk jagt på de skyldige. Søskendeparret ved egentlig ikke rigtig, hvem der står bag mordet, men de vælger at følge en liste med navne, som en engelsk advokat, sådan helt ud af det blå, kommer til Danmark og giver til Edmund og Iben. Og sådan er det med mange ting i »Våbenbror«. Tingene sker bare, og hvis ikke de sker, så får Edmund og co. dem til at ske. Skidt pyt med mellemregninger og realisme, vi svinger bare kortet, og så er det ellers videre i teksten. Den slags hurtigløbendead hockan have sin charme. I »Våbenbror« føles det dog som at springe over, hvor gærdet er lavest. Det samme kan siges om lydbogens følelsesregister, hvor store eksistentielle sværvægtere som skyld, hævn og mordtrang reflekteres over – og handles på – som var de fjerlette strøgtanker i forbifarten. Men så er det godt, at »Våbenbror« er indlæst af ingen ringere end Dan Schlosser. Tidligere på foråret vandt han Pharao-prisen ved »Mofibo Awards« for »sit store arbejde og mange års tro tjeneste i indlæserfaget«, som der stod i begrundelsen. Dan Schlosser er et eminent og sprællevende eksempel på, at oplæsning er en kunstart af de helt store. Alene på Mofibo er hans indlæsninger blevet afspillet i mere end 20 millioner timer. Det er der ikke noget at sige til. Dan Schlosser kan få selv enmanual til en airfryertil at lyde som potent prosa, og han læser »Våbenbror« på en måde, så man helt glemmer, hvad det er, han læser. Våbenbror Lydbog. Forfatter:Morten Hesseldahl. Indlæsning:Dan Schlosser. Forlag:Mofibo Originals. Varighed:4 timer og 40 minutter.",
        "metadata": {
            "source": "https://www.berlingske.dk/litteratur/tidligere-forlagsdirektoers-spaendingsroman-er-mere-fastfood-end",
            "image_url": "https://berlingske.bmcdn.dk/media/cache/resolve/image_x_large/image/191/1915058/24938476-morten-hesseldahl-er-aktuel-med.jpeg",
            "publication_time": "Fredag d. 09. maj 2025, kl. 16.49",
            "author": "Jakob Genz",
            "related_links": [],
            "attachments": []
        }
    }
}