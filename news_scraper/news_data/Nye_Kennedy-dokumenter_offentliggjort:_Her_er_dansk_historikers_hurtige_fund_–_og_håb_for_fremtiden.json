{
    "version": "1.0",
    "document": {
        "id": 427,
        "title": "Nye Kennedy-dokumenter offentliggjort: Her er dansk historikers hurtige fund – og håb for fremtiden",
        "content": "Efter ordre fra USA præsident, Donald Trump, har USAs nationalarkivoffentliggjortde sidste hemmeligstemplede dokumenter om mordet i 1963 på præsident John F. Kennedy. Der er tale om 80.000 sider, og mange af dem vil blive nærlæst af Brian Saugberg, der er historiker ogprisvindendegymnasielærer med en meget, meget stor interesse for mordet. Hans viden om det er stor, og hans grundantagelse er, at Lee Harvey Oswald ikke handlede alene. Han mener, at der ligger en eller anden form for sammensværgelse bag, formentlig med involvering fra dele af det amerikanske statsapparat. Her må det hellere anføres, at efter ti måneders efterforskning fandt den såkaldte Warren-kommission i 1964, at Lee Harvey Oswald begik mordet, og at han handlede alene. Det er den officielle forklaring på mordet. Men Brian Saugberg håber især på at få svar på to spørgsmål i de nyligt frigivne dokumenter. Brian Saugberg siger som det første, at der i de tidligere frigivne dokumenter findes dele af udskrifter fra debriefinger af to tidligere CIA-underchefer. De bliver begge spurgt til, hvad de mener om, at nogle mener, at CIA var involveret i mordet, og de bliver spurgt til, hvad CIAs forbindelse var til Lee Harvey Oswald. »Men begge udskrifter stopper, inden svarene falder,« siger Brian Saugberg. For det andet håber han at finde mere grundig dokumentation for, at CIA vidste meget mere om Lee Harvey Oswald, end man ville indrømme. En ofte gentaget pointe blandt folk, der ikke tror på den gængse forklaring på Kennedy-mordet, handler netop om Lee Harvey Oswald. Lee Harvey Oswald – muligvis med den riffel, han siges at have brugt til at myrde præsidenten med.Fold sammenLæs mereFoto: Ingenious Media/Album/Ritzau Scanpix. Han var blevet smidt ud af Marinekorpset, da han ifølge myndighedernes officielle forklaring rejste til Finland for egen regning. Herfra hoppede han i slutningen af 1950erne af til Sovjetunionen. Han bosatte sig i Minsk, giftede sig med en russisk kvinde og fik siden sammen med sin nye hustru lov til at komme hjem til USA igen. »Det gik overraskende let, smertefrit og hurtigt, at han kunne komme tilbage til USA. Men det var også ret normalt dengang, at man arbejdede med falske afhoppere,« siger Brian Saugberg. De 80.000 sider har kun været tilgængelige i ganske kort tid, men blandt de første interessante opdagelser nævner Brian Saugberg en række ting, der er dukket op, og som han og ligesindede vil se nærmere på i den kommende tid: Den første nyhed er ifølge Brian Saugberg, at der er kommet mere dokumentation for, at CIA overvågede Lee Harvey Oswald i månederne inden mordet, som det også er blevet beskrevet afCBS News. SomThe New York Timesogså tidligere har påpeget, på baggrund af tidligere frigivne dokumenter, så var Oswald mindst under brevovervågning af CIA i månederne op til mordet. En CIA-ansat ved navn Reuben Efron var ansvarlig for at opsnappe og læse Oswalds post, skrev avisen – og en række andre internationalemedier– i 2023. En CIA-informant og journalist, Gary Underhill, hævdede dagen efter mordet – ifølge et af de nye dokumenter med en andenhåndsberetning, som Berlingske har set – at CIA stod bag mordet. Han skal have sagt, at han frygtede for sit liv. Et halvt år efter mordet blev han fundet død i sin lejlighed. Officielt var der tale om et selvmord. Sluttelig blev en FBI-agent interviewet om, at Lee Harvey Oswald og Jack Ruby skulle have samarbejdet. Jack Ruby dræbte Lee Harvey Oswald to dage efter mordet på Kennedy. »Men hvad angår det interview, er jeg bekymret – for man kan på filens forside se, at den skulle være på 473 sider, men når man åbner den, så består den kun af 52 sider,« siger Brian Saugberg. »En russer, der boede i USA, skal ifølge en kilde inden mordet have sagt, at både Kennedy og Kennedys morder ville blive dræbt,« siger Brian Saugberg. Brian Saugberg, hvis man for diskussionens skyld går med på præmissen om, at nogen i statsapparatet fik Kennedy myrdet … Er det så særligt sandsynligt, at de ville have skrevet det ned og gemt det? »Det er helt sikkert det store spørgsmål. Man plejer altid at sige, at folk leder efter den rygende pistol. Og den vil nok ikke være der. For i andre tilfælde af snigmord foretaget af efterretningstjenester har man ikke efterladt et papirspor.« Er der noget, der vil kunne overbevise dig om, at det ikke var en sammensværgelse? »Jeg vil aldrig nogensinde tro på, at det var en solohandling. Men for at skåne mig selv vil jeg lægge det hele fra mig, hvis taskforcen om et halvt år konkluderer, at der ikke var nogen sammensværgelse.« Den omtalte taskforce er ledet af republikaneren Anna Paulina Luna, som af Donald Trump har fået til opgave at finde den endelige sandhed om mordene på John F. Kennedy, Robert F. Kennedy og Martin Luther King. Taskforcen blev nedsat i februar og vil 26. marts fortælle om sine indledende resultater. Den har i alt fået seks måneder til sit arbejde. »Jeg er ikke i tvivl om, at Oswald havde en rolle i CIA, men jeg tror ikke, at han skød den dag. Alligevel ville det være en lettelse, hvis det viser sig, at taskforcen ikke kan bevise det, selvom det betyder, at jeg skal gentænke mit verdenssyn.« En del mennesker vil nok synes, at det hele lyder meget konspiratorisk? »Jeg har brugt mange kræfter på at undersøge det her på en ordentlig måde. Jeg er ikke paranoid, og jeg synes ikke, at man kan sammenligne mig med nogle af dem, der siger, at månelandingen ikke skete, at Jorden er flad, eller at der er mikrochip i coronavaccinen. Jeg synes jo, at jeg er konspirationsrealist, men der er jo altid nogen, der vil sige det modsatte.« FAKTAKennedy-mordetJohn F. Kennedy blev skudt i Dallas fredag den 22. november 1963.Ganske kort efter arresterede politiet Lee Harvey Oswald, som nægtede sig skyldig.To dage senere blev Oswald myrdet af natklubejeren Jack Ruby.Regeringen nedsatte en undersøgelseskommission, Warrenkommissionen, som i en rapport fra september 1964 fastslog, at Lee Harvey Oswald alene havde dræbt præsidenten, og at der ikke var grundlag for mistanke om et komplot.Siden er der dog blevet sået tvivl om kommissionens konklusioner, skriverLex.dk.FOLD UD John F. Kennedy blev skudt i Dallas fredag den 22. november 1963. Ganske kort efter arresterede politiet Lee Harvey Oswald, som nægtede sig skyldig. To dage senere blev Oswald myrdet af natklubejeren Jack Ruby. Regeringen nedsatte en undersøgelseskommission, Warrenkommissionen, som i en rapport fra september 1964 fastslog, at Lee Harvey Oswald alene havde dræbt præsidenten, og at der ikke var grundlag for mistanke om et komplot. Siden er der dog blevet sået tvivl om kommissionens konklusioner, skriverLex.dk.",
        "metadata": {
            "source": "https://www.berlingske.dk/kultur/nye-kennedy-dokumenter-offentliggjort-her-er-dansk-historikers-hurtige-fund",
            "image_url": null,
            "publication_time": "Onsdag d. 19. marts 2025, kl. 15.17",
            "author": "Joachim Talbro Paulsen",
            "related_links": [],
            "attachments": []
        }
    }
}