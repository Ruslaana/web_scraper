{
    "version": "1.0",
    "document": {
        "id": 16419,
        "title": "Eurovision-leder indgik millionordrer med eget firma",
        "content": "Der bliver nu sat endnu en sort plet på fortællingen om Eurovision Song Contest 2014 i København. Metroxpress kan fredag afsløre, at projektleder Thomas Steinmann, der blev ansat tre måneder før Eurovision og skulle stå for 16.556 kvadratmeter telte og 26 skurvogne, bestilte for 2,9 millioner kroner i sit eget firma Cph Lounge, hvor hans kone er direktør. I en mail fortæller han, at han havde 25 dage til at lave en kontorby og de første telte. »Det giver vel et godt billede af forløbet og en mangelfuld overordnet styring. Der har været fuld åbenhed i hele forløbet om både ejerforhold og strukturen af den daglige drift,« skriver han og fortæller, at alle tilbud blev godkendt af den fyrede direktør fra Wonderful Copenhagens projektselskab, Martin Bender. Ordren er en af fire, hvor man har erkendt, at man har brudt udbudsreglerne ved Eurovision. Forleden kunne Metroxpress skrive, at Morten Pankoke, chef på projektet, indgik en millionkontrakt med NCC, der var kunde i hans firma. Wonderful Copenhagen skriver, at det var blandt grundene til, at man fyrede direktøren: »Projektselskabet erkender, at der har været tilfælde, hvor der burde have været opslået udbud, og at der blandt andet på denne baggrund blev draget konkrete ledelsesmæssige konsekvenser,« skriver pressechef Emil Spangenberg til avisen. Tidligere kontorchef gennem 24 år i Konkurrencestyrelsen Niels Rytter kalder sagen grov: »Fordi det lovpligtige udbud ikke er gennemført, så minder det her mere og mere om ‘en familiekomsammen<saxo:ch value=\"226 128 153\"/> betalt af skatteyderne,« siger han. I alt har skatteyderne betalt mere end 100 millioner kroner for showet. Dansk Folkeparti kræver en redegørelse for alle ordrer givet til bekendte. Og Enhedslistens Susanne Langer (Ø) fra Region Hovedstaden siger: »Selv en bananrepublik ville skamme sig.« BNB",
        "metadata": {
            "source": "https://www.berlingske.dk/kultur/eurovision-leder-indgik-millionordrer-med-eget-firma",
            "image_url": "https://berlingske.bmcdn.dk/media/cache/resolve/image_x_large/image/37/373032/7878519-dr-eurovision-var-tt-p-aflysning-eurovision2014.jpg",
            "publication_time": "Fredag d. 07. november 2014, kl. 05.32",
            "author": null,
            "related_links": [],
            "attachments": []
        }
    }
}