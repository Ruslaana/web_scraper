{
    "version": "1.0",
    "document": {
        "id": 8915,
        "title": "Ny bog ripper op i en S-fortid, som Rosenkrantz-Theil ønsker at lægge bag sig",
        "content": "Den kommer på det måske mest uheldige tidspunkt. »Det de kalder udkant kalder vi hjem«, hedder bogen, som ripper godt og grundigt op i den »københavnerbashing«, som Socialdemokratiet ellers forsøger at lægge bag sig. Det store regeringsparti gør klar til at genvinde det tabte i København og de store byer ved katastrofevalget i 2021. Kandidaten til posten som overborgmester i landets største kommune er skiftet ud, og den hårde retorik er afløst af mere forsoning mellem øst og vest. Og så leverer et af Socialdemokratiets folketingsmedlemmer, Bjørn Brandenborg, sammen med forfatteren Lars Olsen, som har været en stor inspirator for Mette Frederiksens socialdemokrati, en bog, der i sine generaliseringer overhaler Inger Støjbergs sarkastiske henvisninger til »de fine københavnske saloner« højre om. København beskrivesi den nye bog som »aparte«. Et ekkokammer, hvor man er optaget af wokeisme, køns- og klimadebatter og kan tjene flere penge ved at eje en bolig end ved at arbejde. »Det aparte København er et demokratisk problem for hele Danmark,« skriver Lars Olsen i bogen. Ikke nok med det. Denne »københavnersyge« spreder sig helt ud til provinsens akademikere. »Nordsjællands og Københavns talstærke boheme-bourgeoisi sender bølger helt til Møn og Bornholm, hvor de velstilledes korrekte livsstil, støder sammen med en mere jordnær folkelig kultur,« hedder det. I Svaneke på Bornholm er der ifølge Lars Olsen rart både forår og efterår, men om sommeren er den lille by »proppet med Teslaer og tilsyneladende afslappede, men omhyggeligt iscenesatte københavnere.« I modsætning til København og Nordsjælland trives »det folkelige Danmark« ifølge bogen ude på Sjælland, hvor der er »en kultur med græsrodsinitiativer, hvor man ikke venter på politikere og socialarbejdere, men handler selv for at styrke lokalsamfundet. Her er glimt i øjet og plads til lidt af hvert, og det hele tages ikke så alvorligt. Folk knokler i fritiden og passer i øvrigt deres job,« hedder det. Bjørn Brandenborg (th.) og Lars Olsen udgiver en ny bog »Det de kalder udkant kalder vi hjem«. Her er de fotograferet i Carlsberg Byen i København, som de opfatter som »aparte«.Fold sammenLæs mereFoto: Linda Kastrup. At næsten hver fjerdei Syd og Vestsjælland er på overførselsindkomst, betyder, at det – med en indskudt bemærkning – i hvert fald er en del sjællændere, der ikke bare passer deres job, men modtager ydelser blandt andet betalt af skatteydere i København og Nordsjælland. At en debattør på venstrefløjen og en socialdemokrat fra Sydfyn skriver en bog om det, de opfatter som et dybt splittet Danmark, og er optændt af et næsten hadefuldt syn på københavnere, kan man i Socialdemokratiet vælge at trække på skuldrene af – hvis ikke det var, fordi netop den strømning, som Olsen og Brandenborg repræsenterer, bunder dybt i partiet. Profiler som udlændingeordfører Frederik Vad og udlændinge- og integrationsminister Kaare Dybvad Bek, der blandt andet er forfatter til bogen »De lærdes tyranni«, er præsentanter for den. Og statsminister Mette Frederiksen har selv taget del i polariseringen i en grad, så daværende overborgmester i København på et tidspunkt sagde fra. I 2021 beskyldteSophie Hæstorp Anderseni Politiken Socialdemokratiet for med »denne hårde retorik« at skabe splittelse, grave grøfter og skyde mange vælgere væk. »Jeg forstår ikke, at man næsten skal føle skam over at bo i i en opgang i en storby i stedet for i et parcelhus,« sagde hun Om et konkret regeringsudspil tilføjede overborgmesteren: »For mig og mange københavnere lyder det mere som landmodby. Den retorik skaber ikke mere sammenhæng i vores land. Den skaber splittelse, fordi man taler om land og by som modsætninger.« Knap to måneder senere fik Socialdemokratiet den største øretæve i 100 år og landede på 17,2 procent af stemmerne ved kommunalvalget i København. Efter valget skrev politisk ordfører i København Laura Rosenvinge iet debatindlæg i Politiken, at hun ikke var sikker på, at der stadig var plads til hende i Mette Frederiksens socialdemokrati: »Det er en antistorby-, antiidentitetspolitisk, antiwoke socialdemokratisme, hvor man hellere vil lefle for tastaturkrigerne på Facebook end fremstå empatisk over for alt det, man måske ikke lige forstår,« skrev hun. I løbet af en formiddag byttede social- og boligminister Pernille Rosenkrantz-Theil og overborgmester Sophie Hæstorp Andersen plads.Fold sammenLæs mereFoto: Niels Ahlmann Olesen. I dag har konfrontationerne tydeligvis lagt sig. Socialdemokratiet har lagt det, der er blevet kaldt »københavnerbashing« på hylden i erkendelse af, at omkostningerne var for store. Udfordringen for den nye kandidat til overborgmesterposten, Pernille Rosenkrantz-Theil, er, at hun afviser det, som mange af hendes partifæller har analyseret sig frem til, nemlig at københavnerne har en fornemmelse af, at Socialdemokratiet i toppen har vendt hovedstaden ryggen. Og derfor flygter de fra partiet. I to nylige interview i programmene »Lippert« på TV 2 og i DRs deadline får hun stillet spørgsmålet, om det var årsagen det store socialdemokratiske valgnederlag i 2021. På TV 2 spørger Søren Lippert: »Mette Frederiksen og Socialdemokratiet har systematisk talt København ned og forfordelt København og vendt københavnerne ryggen. Betalte I prisen for det?« Det afviste Rosenkrantz-Theil, som mener, at Socialdemokratiet har manglet »en klar københavnerdagsorden«. I DR spørgerværten Issa Mahmoud Jeppesen: »Når københavnerne vender S ryggen, kunne det være, fordi at dit parti på Christiansborg har gjort en dyd ud af at tale hovedstaden ned og skabt et modsætningsforhold mellem by og land: Køber du den analyse?« »Nej det erthe easy way outat sige, at der er andres skyld,« svarer Rosenkrantz-Theil. Om Bjørn Brandenborg og Lars Olsens bog, siger Rosenkrantz-Theil, som i programmet kalder sig selv for »storby-sosse«, at hun er »totalt uenig«, og at det ikke er Brandenborg, der tegner partiet.",
        "metadata": {
            "source": "https://www.berlingske.dk/politik/ny-bog-ripper-op-i-en-s-fortid-som-rosenkrantz-theil-oensker-at-laegge-bag",
            "image_url": "https://berlingske.bmcdn.dk/media/cache/resolve/image_x_large/image/183/1834867/24789913-spidskandidat-til-overborgmesterposten-i-kbenhavn.jpg",
            "publication_time": "Onsdag d. 11. september 2024, kl. 07.17",
            "author": "Bent Winther",
            "related_links": [],
            "attachments": []
        }
    }
}