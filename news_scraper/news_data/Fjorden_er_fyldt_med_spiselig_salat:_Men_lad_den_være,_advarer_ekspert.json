{
    "version": "1.0",
    "document": {
        "id": 22200,
        "title": "Fjorden er fyldt med spiselig salat: Men lad den være, advarer ekspert",
        "content": "Rettelse: I en tidligere version af denne artikel fremgik det fejlagtigt, at der blev advaret mod at spise søsalat på grund af et højt indhold af nitrat og fosfat. Artiklen er opdateret mandag 14. oktober 2024 klokken 09.45. Der er dækket op til den store salatbuffet i Roskilde Fjord, men lad den endelig være i fred. Det er biolog Jørgen Brink Hansen, der advarer mod at sætte tænderne i den ellers spiselige søsalat. Søsalat kan både blandes i salaten, i suppen eller bages i brød. »Når den findes i så store mængder, som vi ser, så vil jeg ikke anbefale at sætte den på middagsbordet,« siger formanden for Roskilde Oplevelseshavn tilSjællandske Nyheder. Den grønne plante har haft optimale vækstbetingelser i år på grund af den varme, våde sommer, som har ledt store mængder af næringsstoffer som nitrat og fosfat ud i fjorden. Ifølge Jørgen Brink Hansen tyder de store mængder søsalat på en forureningskilde i nærheden. Samtidig begynder de at rådne, hvilket fører til bakterievækst, og dermed kan søsalaten ende med at være sundhedsskadelig, forklarer biologen. Søsalat er en alge, med en såkaldt opportunistisk vækststrategi. Det vil sige, at den har en kort levetid, men vokser utrolig hurtigt. Under de rette forhold med lys, varme og næringsstoffer kan søsalaten fordoble sin vægt i løbet af et par dage. Når der særligt i den indre del af Roskilde Fjord er en overflod af søsalat, er det altså en indikator for høje niveauer af nitrat og fosfat i vandet. Og den store mængde søsalat fører til iltfattigt vand, hvilket går ud over livet i fjorden. Ifølge Jørgen Brink Hansen kommer knap 70 procent af næringsstofferne fra landbruget. »I år har der jo været rigtig meget nedbør. Det vil sige, at der har været meget afstrømning fra markerne«, siger han og tilføjer, at også overløb fra spildevandsanlæg kan have en betydning. Da Jørgen Brink Hansen flyttede til Roskilde i 1980erne, var der også masser af søsalat. Dengang skyldtes det dårlig spildevandsrensning, som siden blev forbedret, og derfor faldt mængden af søsalat også. Roskilde Fjord er ikke alene om at mærke konsekvenserne af øgede mængde næringsstoffer. Blandt andet har Berlingskes projekt »Dødvande« dokumenteret, hvordan overgødning og dermed iltsvind har ramt de indre danske farvande så meget, at det truer biodiversiteten og økosystemerne. Men der er håb forude for Roskilde Fjord, mener biolog Jørgen Brink Hansen. For selvom fjorden endnu ikke lever op til EUs vandrammedirektivs krav om at beskytte og forbedre vandmiljøer i hele Europa, så viser udviklingen fra 1980erne ifølge biologen, at der findes målrettede initiativer, som kan hjælpe fjorden. »Så vi er på vej, men vi har ikke god vandkvalitet i Roskilde Fjord endnu«, siger Jørgen Brink Hansen. For at reducere mængden af nitrat og fosfat i fjorden er det blandt andet nødvendigt, at udledningen af næringsstoffer fra landbruget bliver reduceret, siger Jørgen Brink Hansen. Hvilket den grønne trepartsaftale fra i år skal bidrage til. Et centralt element i trepartsaftalen er en stor arealomlægning, hvor 15 procent af landbrugsområdet skal omlægges til skov, vådområder og natur. Jørgen Brink Hansen vurderer, at det større skovareal kan bidrage til at forbedre vandkvaliteten, da næringsstoffer bindes i jorden og planter, hvilket forhindrer dem i at nå frem til nærliggende vandområder som eksempelvis fjorde.",
        "metadata": {
            "source": "https://www.berlingske.dk/indland/fjorden-er-fyldt-med-spiselig-salat-men-lad-den-vaere-advarer-ekspert",
            "image_url": "https://berlingske.bmcdn.dk/media/cache/resolve/image_x_large_vertical/image/184/1845740/24811091-ssalat-opskyllet-p-fjordbred-oplagt-emne-til-en.jpg",
            "publication_time": "Fredag d. 11. oktober 2024, kl. 17.54",
            "author": null,
            "related_links": [],
            "attachments": []
        }
    }
}