{
    "version": "1.0",
    "document": {
        "id": 19386,
        "title": "Superlimens far er død",
        "content": "Harry Coover arbejdede under Anden Verdenskrig for Tennessee Eastman Company, der arbejdede med krigsmateriel til amerikanerne. Harry Coover var beskæftiget med at finde materialer, der kunne bruges til at lave gennemsigtige plastikskærme til maskingeværer. Resultatet var en masse, der fik det kemiske navn cyanoacrylate. Dette nye materiale havde den effekt, at den klæbede til hvad som helst, hvilket var uønsket, hvorfor man opgav opfindelsen. Efter krigen arbejdede Harry Coover imidlertid videre med cyanoacrylate, og i 1958 solgte han for første gang materialet som superlim. Siden da har substansen klæbet hvad som helst sammen i vort moderne samfun,d og hvis nogen kan gøre krav på at have gjort noget for vor civilisations sammenhængskraft må det være Harry Coover. Superlimen var blot en af Coovers mange kemiske opfindelser, og det amerikanske patentbureau gav allerede i 2004 Coover en ærestitel som en af landets vigtigste opfindere. I 2010 hædrede præsident Barack Obama Coover med en æresmedalje for sin opfindelse. Det er Daily Telegraph, der fortæller historien om superlimens opfinder, uden dog at melde om de bruger søm eller lim i hans kiste. Harry Coover blev 94 år gammel.",
        "metadata": {
            "source": "https://www.berlingske.dk/samfund/superlimens-far-er-doed",
            "image_url": "https://berlingske.bmcdn.dk/media/cache/resolve/image_x_large/image/75/754132/3948570-file-usa-superglue-inventor-obit.jpg",
            "publication_time": "Tirsdag d. 29. marts 2011, kl. 08.57",
            "author": "Bent Blüdnikow",
            "related_links": [],
            "attachments": []
        }
    }
}