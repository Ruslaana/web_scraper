{
    "version": "1.0",
    "document": {
        "id": 13714,
        "title": "Belgiske fans endte i det forkerte Wales",
        "content": "Fredag var en rigtig dårlig dag at være belgisk fodboldfan. Ikke mindst for en større gruppe af belgiske fans, som endte det helt forkerte sted, da de var på vej til at se deres landshold spille på udebane i Cardiff. En bus fyldt med belgiske fans kørte nemlig 321 kilometer forkert, og endte i stedet i den lille engelske by Wales nær Rotherham. Chaufføren havde indtastet Wales i bussens GPS og stolede derfor blindt på, at den ville lede dem frem til Cardiff City Stadium, hvor top-braget i gruppe B skulle spilles. I stedet endte de altså i byen Wales og ikke i landet Wales. Fansene ringede ifølge hln.be endda selv til Studio Brussels og fortalte om deres problemer med at finde rundt i Storbritannien. Om de 18 timer i bus så var tiden værd, er tvivlsomt. Gareth Bale afgjorde nemlig opgøret, da han i det 25. minut sørgede for walisisk sejr med kampens eneste scoring. ",
        "metadata": {
            "source": "https://www.berlingske.dk/sport/belgiske-fans-endte-i-det-forkerte-wales",
            "image_url": "https://berlingske.bmcdn.dk/media/cache/resolve/image_x_large/image/70/703183/9301106-socwales90.jpeg",
            "publication_time": "Mandag d. 15. juni 2015, kl. 12.32",
            "author": null,
            "related_links": [],
            "attachments": []
        }
    }
}