{
    "version": "1.0",
    "document": {
        "id": 5672,
        "title": "Sonys topchef forlader roret",
        "content": "Topchefen for Sony, Kazuo Hirai, fratræder, efter at han gennem de seneste fem år har fået vendt den japanske elektronikgigant væk fra afgrunden. Sony meddelte fredag morgen, at Kazuo Hirai efterfølges af Sonys koncernfinansdirektør, Kenichiro Yoshida, som var været en nøglefigur i hele omstillingen, der blandt andet har betydet, at Sony solgte sin PC-produktion med Vaio-mærket og stadig har overvejelser om, hvorvidt TV-forretningen med Bravia-mærket som det største skal fortsætte i Sony-regi. Kazuo Hirai skal fremover være bestyrelsesformand for den japanske gigant, der står bag utallige, teknologiske gennembrud gennem tiderne. Ændringerne sker fra 1. april. Kazuo Hirai blev topchef i 2012, da han afløste Howard Stringer, som han havde været højre hånd for i en årrække. Stringer var den første ikke-japaner, der stod i spidsen for selskabet. Kazuo Hirai har de seneste fire år kørt parløb med Kenichiro Yoshida, som nu afløser ham, og som blev koncernfinansdirektør i 2014. Det er lykkedes at få vendt koncernen, som også står bag Xperia-mobiltelefonerne, og få genskabt en tro på, at Sony kan en masse, der skal udnyttes på tværs af elektronikkoncernen. Det har undervejs kostet mange stillinger og ændringer af organisationen, der skulle lære at arbejde på tværs, således at f.eks. Sonys kameraekspertise også blev rigtigt udnyttet i Sonys mobiltelefoner.  Men omstruktureringerne har også slidt på Kazuo Hirai, som har haft et heftigt rejseprogram. Derfor vil han, ifølge flere nyhedskilder, gerne kunne bruge mere tid på familien i hjemmet i det nordlige Californien i USA, og det menes, at han vil involvere sig mere i udviklingen af Sonys amerikanske forretning. Kazuo Hirai kom til Sony i 1983 og har - modsat mange andre, asiatiske topchefer - formået at brænde igennem på den internationale scene med sin afslappede façon, når han selv har præsenteret Sonys nyskabelser på de store, internationale elektronikmesser. Sony står til at kunne levere et rekordoverskud, når det forskudte regnskabsår slutter ved udgangen af marts. ",
        "metadata": {
            "source": "https://www.berlingske.dk/virksomheder/sonys-topchef-forlader-roret",
            "image_url": "https://berlingske.bmcdn.dk/media/cache/resolve/image_x_large/image/4/48913/19920546-pix-hirai.jpg",
            "publication_time": "Fredag d. 02. februar 2018, kl. 08.20",
            "author": "Thomas Breinstrup",
            "related_links": [],
            "attachments": []
        }
    }
}