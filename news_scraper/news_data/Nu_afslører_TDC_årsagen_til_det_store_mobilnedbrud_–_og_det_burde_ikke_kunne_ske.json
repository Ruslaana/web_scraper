{
    "version": "1.0",
    "document": {
        "id": 21432,
        "title": "Nu afslører TDC årsagen til det store mobilnedbrud – og det burde ikke kunne ske",
        "content": "Det var ikke et hackerangreb, der torsdag i sidste uge forårsagede et kæmpe nedbrud på det ene af de tre danske mobilnet. Det var et yderst uheldigt sammenfald af omstændigheder, der ikke burde kunne ske. Det fortæller mobilnettets ejer, TDC Net, nu til Berlingske efter at have gennemført en omfattende og grundig undersøgelseaf nedbruddet, som i seks og en halv time gjorde det umuligt for hundredtusinder at ringe. »Vi er meget, meget kede af, hvad der er sket. Jeg undskylder dybt over for alle mobilbrugere, som blev ramt. Det burde ikke være sket – men det skete, og vi påtager os det fulde ansvar for det,« sigerTDC Nets franske topchef, Michel Jumeau, til Berlingske. Klokken 11.25 torsdag den 28. november begyndte mobilforbindelserne at falde ud hos mange brugere. Det udløste nærmest øjeblikkeligt alarmer hos TDC Net, på hvis mobilnet med 4.000 master og antenner landet over en række mobil- og teleselskaber køber sig ind. Alarmen gik også hos svenske Ericsson, der har leveret al teknikken og udstyret til TDCs mobilnet, og der gik kun kort tid, før omfanget af problemer var så stort, at det fik allerhøjeste prioritet. Nedbruddet kom, præcis samtidig med at Banedanmark havde store problemer med sit signalsystem, hvilket lammede en stor del af trafikken i Jylland. Det henledte straks tankerne på hacker- eller hybridangreb, hvilket både TDC Net og Banedanmark relativt hurtigt kunne afvise. Nogle sikkerhedsfolkså de to nedbrud som »den perfekte storm«, altså generalprøven på et stort hybridangrebmod Danmark. Hos TDC Net var der i stedet tale om to selvstændige fejl i selve kernen af mobilnettet, som sammen skabte stor ravage – en fejl, som ikke er set nogen andre steder i verden på mobilnet leveret af Ericsson. Den ene – en teknisk opgradering, som ikke var blevet sat rigtigt op – havde luret i 48 timer uden at være blevet afsløret af de mange test, som altid foretages forinden. Det var en opdatering af den grundfunktion (teknisk kaldet Service-Aware Policy Controller, SAPC), som – når en telefon kobler sig på mobilnettet – fortæller, hvilke tjenester der er tilgængelige for telefonen. En fejl i sådan en opdatering burde egentlig være harmløs, fordi den vil blive indkapslet af mobilnettet og ikke slå igennem hos brugerne. Men tilfældigvis begyndte samtidig den funktion, som registrerer telefonen på mobilnettet (teknisk kaldet Packet Core Gateway, PCG), at gynge og danse på grund af en softwarefejl – altså en forkert programmering. Det betød, at mobilbrugerne blev smidt af, og telefonen så forsøgte at koble sig på igen straks efter. Dette skabte en enorm datatrafik på mobilnettet, som til sidst overbelastede det og dermed lukkede mobilkunderne ude, hvis de bare ville ringe op og tale.Datafunktioner, hvor man går på netteteller bruger tjenester som WhatsApp, Skype og tilsvarende til at kontakte hinanden på, var ikke berørt af det lange nedbrud men fungerede i hele perioden. Men fordi de ramte mobiltelefoner allerede var på mobilnettet, blot uden at kunne ringe i perioder, hoppede de ikke automatisk over på et af de to andre danske mobilnet – Telia/Telenors og 3s – sådan som det ellers vil ske,hvis der ikke er mobildækning hos ens eget mobilselskab. »Fordi softwarefejlen hele tiden opstod og forsvandt, kunne man faktisk opleve, at ens opkald gik igennem – men der var en stor risiko for, at det ikke skete. I gennemsnit over hele Danmark var 20 procent af nettet ramt med store geografiske forskelle. I tyndt befolkede områder ville man måske slet ikke opdage problemerne, mens man i tætbefolkede områder nok næsten ingen forbindelse havde,« forklarer Campbell Fraser, TDC Nets tekniske direktør. Han føler sig »meget personligt ansvarlig«. »Sådan en fejl burde aldrig kunne ske. Den er uundskyldelig,« konstaterer han. TDC Net har fire datacentre rundt omkring i Danmark, som håndterer trafikken på mobile og faste net. Alt bygges op, så hvis én linje går ned, er der en parallel linje, som tager over og dermed sikrer, at alt kan køre, dog måske med nedsat kapacitet. Nettene er også skruet sammen, så de – uteknisk forklaret – normalt selv kan indkapsle en fejl, så den ikke forstyrrer og skaber problemer. Med al topekspertise hos TDC Net og Ericsson i aktion lykkedes det omkring klokken 18.15 torsdag at have mobilnettet tilbage med stort set fuld kapacitet. For at undgå det totale nedbrud havde man i dagens løb begrænset trafikken stærkt. Hvor mobilnettet normalt håndterer 11.000 datatransaktioner pr. sekund, var det først blevet begrænset til 500 pr. sekund for at sikre, at »trafikproppen« ikke voksede men blev afviklet. Gradvis i dagens løb blev der så skruet op for kapaciteten. Banedanmark var ovenpå igen fredag aften. TDC Net bevarede højeste beredskab helt frem til tirsdag morgen i denne uge for at sikre sig. Den nye beredskabsminister, Torsten Schack Pedersen(V), bad straks torsdag Beredskabsstyrelsen om en rapport. De to nedbrud kom nemlig, kort efter atto centrale internetsøkabler, som er væsentlige hovedfærdselsårer for den internationale datatrafik, 17. og 18. november blev revet over ud for Gotland – det ene mellem Gotland og Litauen, det andet mellem Finland og Tyskland.Et kinesiskejet skib er i søgelysetsom synderen. Tirsdag i denne uge blev så to af den danskledede, nordiske internetgigant GlobalConnectslandkabler i Finland afbrudt. Også her mistænkte man sabotage. De geopolitiske spændinger – med reel risiko for lammende hackerangreb – kræver fremover et større samarbejde mellem teleselskaberne, fastslår TDC Nets topchef, Michel Jumeau. »Vi kan ikke længere håndtere denne slags hændelser isoleret som selskab. De skal ses bredere, og vi skal koordinere med Beredskabsministeriet og alle andre involverede, så man lynhurtigt får det fulde billede. Ellers bliver disse hændelser misfortolket (som hackerangreb,red.), og det har vi ikke råd til geopolitisk,« siger han. Han forstår fuldt ud reaktionerne, hvor mange koblede nedbruddene sammen og talte om hackerangreb. »Vi kommunikerede faktisk torsdag, hvad vi vidste, ligesom Banedanmark gjorde det, så snart vi var trygge ved, at vi vidste, hvad der var sket,« siger Michel Jumeau. »Vi ønsker ikke at skjule noget – det vil være kontraproduktivt, selvom der er en risiko ved at vise, at ikke alt er perfekt. Men hellere sige sandheden, end at folk spekulerer, selvom vi sikkert alligevel får kritik. Vi gøraltinternt for, at dette ikke sker igen, men vi er nødt til at gøre mere og gå sammen med de andre operatører og designe en løsning, så når ét net går ned, sendes nødkald automatisk til et af de andre net,« tilføjer han. Teknisk er det muligt, men det kræver en del arbejde. I Tyskland har de to største selskaber, Deutsche Telekom og Vodafone, fået det til at fungere. Ved nedbruddet torsdag skulle man tage sim-kortet ud af telefonen – for at få den afkoblet fra mobilnettet – for at kunne ringe 1-1-2. En ny udfordring er de stadig flere mobiltelefoner uden fysisk sim-kort. De digitale e-sim-kort kan man nemlig ikke tage ud. TDC Net og Ericsson er nu i gang med at analysere de enorme datamængder for hver enkelt mobilmast og -antenne for at sikre sig – et arbejde, der ventes at tage uger. »Vi er her for at levere en mobiltjeneste. Den virkede ikke. Viskalforstå, hvad der skete, så vi kan forhindre, at det sker igen,« fastslår teknisk direktør Campbell Fraser. Undervejs har TDC Net løbende informeret danske myndigheder om situationen. ",
        "metadata": {
            "source": "https://www.berlingske.dk/virksomheder/nu-afsloerer-tdc-aarsagen-til-det-store-mobilnedbrud-og-det-burde",
            "image_url": "https://berlingske.bmcdn.dk/media/cache/resolve/image_x_large/image/186/1864626/24845641-et-kmpe-nedbrud-p-tdcs-mobilnet-ramte-torsdag-hu.jpg",
            "publication_time": "Onsdag d. 04. december 2024, kl. 13.45",
            "author": "Thomas Breinstrup",
            "related_links": [],
            "attachments": []
        }
    }
}