{
    "version": "1.0",
    "document": {
        "id": 13650,
        "title": "Opec fastholder olieproduktion trods iransk olie-entré",
        "content": "Opec-landene har besluttet at fastholde det nuværende olieproduktionsniveau på trods af den forestående iranske olie-entré, og det kan presse prisen yderligere nedad. Det skriverBørsen. - Vi mødtes i december sidste år, og vi mødtes så sent som i juni. Det blev bestemt at holde produktionen på 30 mio. tønder om dagen. Vi er ikke klar til at skære i produktionen, lyder det fra Opec-generalsekretær Abdalla Salem El-Badri ifølge den norske avis Dagens Næringsliv.  Dermed er der udsigt til, at det i forvejen oversvømmede oliemarked bliver tilført endnu mere olie, når de økonomiske sanktioner mod Iran bliver lempet. Det vil ske, når det Internationale Atomenergiagentur (IAEA) har sikret, at Iran som lovet nedbringer sit lager af beriget uran, der kan bruges til udvikling af atomvåben. Irans olieminister, Bijan Namdar Zanganeh, bekræfter over for Bloomberg News, at landet indledningsvist vil pumpe 500.000 tønder om dagen og efter en måned hæve produktionen med op mod 1 mio. tønder om dagen.    ",
        "metadata": {
            "source": "https://www.berlingske.dk/virksomheder/opec-fastholder-olieproduktion-trods-iransk-olie-entre",
            "image_url": "https://berlingske.bmcdn.dk/media/cache/resolve/image_x_large/image/21/212469/10063882-britain-commodity-energy-oil-price-files.jpg",
            "publication_time": "Mandag d. 03. august 2015, kl. 08.00",
            "author": null,
            "related_links": [],
            "attachments": []
        }
    }
}