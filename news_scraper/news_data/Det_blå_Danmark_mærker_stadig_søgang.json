{
    "version": "1.0",
    "document": {
        "id": 15885,
        "title": "Det blå Danmark mærker stadig søgang",
        "content": "Danske rederier beskæftiger direkte omkring 30.000 medarbejdere. Lægger man hertil skibsbygning, udstyrsindustri, offshore og fiskeri, vokser tallet til 115.000 personer. Virksomheder med tilknytning til havet udgør 4,2 procent af den samlede beskæftigelse herhjemme. Danske rederier transporterer faktisk 10 procent af verdenshandelen, og 3 procent af verdens tonnage ejes af danske rederier. Det Blå Danmark breder sig på listen over Danmarks 1000 største virksomheder. Ikke mindst A.P. Møller – Mærsks rederiaktiviteter fylder kolossalt, når blikket glider ned over listen for at spotte netop havets virksomheder: DFDS, Scan Group, Clipper, J. Lauritzen for blot at nævne nogle af de mange rederier. Men Det Blå Danmark er mere end rederibranchen. Det er også alle de beslægtede erhverv, der er aktive omkring havet – den vidtforgrenede maritime service- og udstyrsindustri. Alt sammen udgår det fra en sektor, der er guld værd for landet med sin valutaindtjening og eksport af varer og services. Regnskabsresultaterne for 2010 er markant bedre end i kriseåret 2009. Alligevel er der fortsat pres på alle virksomheder med tilknytning til den maritime branche. I øjeblikket er bankerne i færd med at slanke deres balancer i skyggen af bl.a. Basel 3-reglementerne, og det påvirker den kapitalintensive shippingbranche. Samtidig skal branchen navigere i forhold til aftagende økonomisk vækst i Europa og USA samt politisk uro i Mellemøsten og Nordafrika. Dertil kommer pressede fragtrater. Hør hemmeligheden bag Nordens succes: . Læs mere om Det Blå Danmark og interview med Carsten Mortensen, topchef i rederiet D/S Norden og næstformand i Danmarks Rederiforening, i Berlingske Nyhedsmagasin Guld 1000 - Danmarks 1000 største virksomheder - onsdag 12. oktober. .",
        "metadata": {
            "source": "https://www.berlingske.dk/karriere/det-blaa-danmark-maerker-stadig-soegang",
            "image_url": "https://berlingske.bmcdn.dk/media/cache/resolve/image_x_large/image/32/328144/4573671-det-bl-danmark.jpg",
            "publication_time": "Onsdag d. 12. oktober 2011, kl. 06.00",
            "author": "Vibeke Vestergård",
            "related_links": [],
            "attachments": []
        }
    }
}