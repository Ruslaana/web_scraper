{
    "version": "1.0",
    "document": {
        "id": 10535,
        "title": "Berlingske mener: Regeringen lader sig heldigvis ikke skræmme af turismemodstand",
        "content": "Turisme er i modvind. Der har været protester mod turisme i Venedig, Barcelona og senest påDe Kanariske Øer. Det er på den baggrund forfriskende, at regeringen i mandags fremlagde»En strategi for bæredygtig vækst i dansk turisme«. Turisme skaber velstand og job, 146.000 i 2022. Regeringen vil med strategien styrke turismeerhvervet frem mod 2030. Det må som ethvert initiativ, der kan styrke det private erhvervsliv, hilses velkomment. Turismeerhvervet er stort, og det fylder meget i det ellers pressede Vandkantsdanmark. Det kommer måske bag på københavnere, der mener, at der er rigeligt med turister i Nyhavn, men natur- og kystturisme giver langt de fleste overnatninger. I 20 vandkantskommuner udgør turisme mindst ti procent af beskæftigelsen. Det var derfor naturligt, at minister for byer og landdistrikterMorten Dahlinstod i spidsen for regeringens præsentation af turismestrategien. Turismepolitik er ikke bare erhvervspolitik, det er i høj grad også landdistriktspolitik. Et af strategiens mange initiativer er en styrket indsats for at udvikle erhvervs- og mødeturismen. Erhvervsturismen er interessant, fordi den typisk ligger uden for højsæsonen, og fordi erhvervsturister lægger flere penge end almindelige turister. Det er alt sammen meget godt, men hvordan rimer regeringens ønske om at fremme turismen med den modstand mod masseturisme, som vi har set nogle steder? Modstand mod turisme er dog ikke et dansk fænomen, et massivtflertal af danskeremener, at turismen har flere positive end negative konsekvenser. Det har danskerne ret i. Det er et stort fremskridt for menneskeheden, at turisme har udviklet sig fra at være forbeholdt en velhavende elite til at være en fornøjelse for de fleste. Turismepolitik er også velfærdspolitik. Turismemodstanderne har foreslået at gøre turisme mere kostbar via skatter, restriktioner mod Airbnb og den slags. Det er ærligt talt ikke særligt sympatisk, fordi det vil indskrænke almindelige menneskers muligheder for at komme ud at rejse. Der, hvor masseturismen har udviklet sig til et problem, må det løses på anden måde end at gøre turisme til noget, der som i forne tider er forbeholdt eliten. Et af strategiens mange punkter er et forslag om at ændre lukkeloven. Lukkeloven var ellers forsvundet fra den politiske dagsorden. Tidligere, da man ikke kunne købe gulerødder og mælk efter klokken 17.30, var lukkeloven virkelig et emne, der kunne sætte sindene i kog. Siden er lukkeloven blevet liberaliseret, men loven påbyder stadig 12,5 obligatoriske årlige lukkedage. Det vil regeringen lempe på ved at tillade butikker i midten af byer med mindre end 15.000 indbyggere at holde åbent alle dage. Formålet er at give en hånd til det nødlidende butiksliv i bymidterne i mange byer. Det er nok tvivlsomt, om den foreslåede lempelse af lukkeloven vil have den tilsigtede effekt, men regeringens idé om at lempe lukkeloven en smule skal gribes med kyshånd. Hvorfor ikke helt afskaffe lukkeloven og de 12,5 obligatoriske lukkedage og overlade det til forretningerne og deres kunder at finde ud af, hvornår der skal holdes åbent? Regeringens udspil er positivt. Turisme er et vigtigt erhverv, der skal fremmes. Mere radikale tiltag kunne være sænkning af moms og andre afgifter, der gør det dyrt at være turist i Danmark. Men det er nok for meget forlangt. OLE P. KRISTENSEN ",
        "metadata": {
            "source": "https://www.berlingske.dk/ledere/berlingske-mener-regeringen-lader-sig-heldigvis-ikke-skraemme-af",
            "image_url": "https://berlingske.bmcdn.dk/media/cache/resolve/image_x_large/image/184/1849531/24817926-turisme-er-et-vigtigt-erhverv-der-skal-fremmes.jpg",
            "publication_time": "Onsdag d. 23. oktober 2024, kl. 18.06",
            "author": null,
            "related_links": [],
            "attachments": []
        }
    }
}