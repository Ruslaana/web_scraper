{
    "version": "1.0",
    "document": {
        "id": 254,
        "title": "Amerikansk ekspolitiker tilstår sexbeskeder til 15-årig",
        "content": "Det tidligere kongresmedlem Anthony Weiner, hvis karriere smuldrede mellem hænderne på ham, efter at han blev involveret i en række sexskandaler, har erklæret sig skyldig i en sag om ulovlige tekstbeskeder til en 15-årig pige. Weiner græd i retten i New York, rapporterer det amerikanske nyhedsbureau AP på Twitter. Den 52-årige ekspolitiker er desuden gået med til ikke at anke en fængselsdom på under 27 måneder som en del af sin tilståelsesaftale med anklagemyndigheden.  Den fungerende anklager på Manhattan Joon H. Kim udtaler i en pressemeddelelse: »I dag har tidligere kongresmedlem Anthony Weiner tilstået og erklæret sig skyldig i at sende seksuelt eksplicitte billeder og instrukser til en 15-årig pige, han kendte, om at deltage i seksuel adfærd.« »Weiners handlinger var ikke kun forkastelig, men også en føderal forbrydelse, som han nu er kendt skyldig i og vil blive dømt for,« tilføjer han. Sagen kom frem i offentligheden, da den britiske tabloidavis Daily Mail kunne bringe et interview med den teenagepige, som Weiner havde skrevet til.  Weiner var inden da trådt tilbage fra sin post som medlem af Repræsentanternes Hus i 2011, efter at han lagde et nøgenfoto af sig selv ud på det sociale medie Twitter. To år senere forsøgte han sig igen med en politisk karriere - denne gang som kandidat til borgmesterposten i New York. Men her satte eksplicitte beskeder en stopper for forsøget.  Sagen om Weiners korrespondance med den unge pige opnåede international omtale, fordi den kom til at spille en rolle i det amerikanske valg. I forbindelse med efterforskningen af sagen blev en bærbar computer, der tilhørte konen Huma Abedin, beslaglagt. Abedin var Hillary Clintons nære rådgiver, og fundet af nogle e-mails på computeren førte til, at en FBI-sag om Clintons brug af en privat e-mailkonto under arbejdet som udenrigsminister blev genåbnet midt under valget.  Det oplyste den fyrede FBI-direktør James Comey i oktober sidste år kun en måned før valgdagen. Hillary Clinton har siden peget på FBI-chefens beslutning som årsagen til sit nederlag i november. /ritzau/Reuters",
        "metadata": {
            "source": "https://www.berlingske.dk/internationalt/amerikansk-ekspolitiker-tilstaar-sexbeskeder-til-15-aarig",
            "image_url": "https://berlingske.bmcdn.dk/media/cache/resolve/image_x_large/image/0/2847/17299192-people-weiner.jpg",
            "publication_time": "Fredag d. 19. maj 2017, kl. 17.04",
            "author": null,
            "related_links": [],
            "attachments": []
        }
    }
}