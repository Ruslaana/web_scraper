{
    "version": "1.0",
    "document": {
        "id": 20378,
        "title": "Messi messede meditativt",
        "content": "Den argentinske verdensstjerne var glædesstrålende over at sende Barecelona tilbage på succesporet med sit åbningsmål mod Manchester City. Lionel Messi var manden, der fik skabt den fornødne ro på Barcelonas mandskab i opgøret mod Manchester City, da han åbnede scoringen og reelt lukkede opgøret mellem de to mastodonter i det 66. minut. Efter 2-0 i første opgør var Messis ottende mål i fem Champions League-kampe i denne sæson vigtigere, end man skulle tro. Og det skyldes ikke mindst de to nederlag i tre kampe, Barcelona er løbet ind i med Valladolid som seneste bump på vejen. - Det var nok derfor, vi fejrede det i så stor stil med målet til 1-0. Det gav ro at komme foran, og det var vigtigt efter vores nederlag i ligaen til Valladolid, lød det fra Messi på 3+ umiddelbart efter kampen, som værterne vandt 2-1 og dermed 4-1 samlet. - Det var stort at slå et hold som Manchester City, og det har været en tid med hård kritik. Derfor var det så meget desto bedre fedt at vinde i aftenens kamp, kom det fra Messi, som efter eget udsagn er ved at være fit igen efter en periode med skadesproblemer. Messis messen blev gentaget i en variation af Barca-træner Gerardo Martino, som også har mærket kølige vinde blæse over både byen og holdet efter en resultat- og spillemæssig krise i ugen op til returopgøret mod City. - Vi har haft en turbulent uge. Selv om udgangspunktet var godt, hvilede der et pres på os. Derfor var det også vigtigt at spille flot i aftenens kamp, og det gjorde vi, lød det fra Martino til 3+. - Jeg vil gerne rose mine spillere for den præstation, de leverede.  Vi vidste, hvad vi skulle gøre mod City i alle facetter, vurderede den argentinske fodboldmand, som nu har ført Barcelona til kvartfinalerne i den prestigesvulmende klubturnering. Der er lodtrækning til kvartfinalerne 21. marts, og Barcelona er med for syvende gang på stribe, når de sidste otte hold skal op af bowlen.",
        "metadata": {
            "source": "https://www.berlingske.dk/sport/messi-messede-meditativt",
            "image_url": "https://berlingske.bmcdn.dk/media/cache/resolve/image_x_large/image/87/879476/7229706-soccer-champions.jpeg",
            "publication_time": "Torsdag d. 13. marts 2014, kl. 00.00",
            "author": null,
            "related_links": [],
            "attachments": []
        }
    }
}