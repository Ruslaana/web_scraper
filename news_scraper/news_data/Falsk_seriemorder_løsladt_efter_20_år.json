{
    "version": "1.0",
    "document": {
        "id": 17663,
        "title": "Falsk seriemorder løsladt efter 20 år",
        "content": "SVERIGE: Sture Bergwall - den mand, som tidligere har været betragtet som Sveriges værste seriemorder - blev løsladt onsdag. Det skete efter to årtier, hvor han har været spærret inde på psykiske afdelinger oven på tilståelser af en række drab. Det skriver Reuters. I flere retssager mellem 1994 og 2001 blev Sture Bergwall, som også er kendt som Thomas Quick, dømt for otte drab, uden at der dog var retsmedicinske beviser eller vidneudsagn for, at det var ham, der stod bag. Og derudover tilstod manden, der i dag er 63 år, mange flere.  År senere trak Bergwall dog sine tilståelser tilbage med den begrundelse, at han havde påtaget sig skylden for at få opmærksomhed og stoffer. Sidste år i juli trak anklageren så den sidste anklage tilbage. »Han har været tilbageholdt i 20 år på en lukket, psykiatrisk afdeling. Det er et justitsmord,« siger Bergwalls advokat, Thomas Olsson, til Reuters. Han vil nu se på sammen med sin klient, om de skal søge erstatning.",
        "metadata": {
            "source": "https://www.berlingske.dk/internationalt/falsk-seriemorder-loesladt-efter-20-aar",
            "image_url": "https://berlingske.bmcdn.dk/media/cache/resolve/image_x_large/image/87/876693/7245492-sweden-crime-murder-justice-files.jpg",
            "publication_time": "Onsdag d. 19. marts 2014, kl. 18.39",
            "author": null,
            "related_links": [],
            "attachments": []
        }
    }
}