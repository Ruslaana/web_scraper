{
    "version": "1.0",
    "document": {
        "id": 19545,
        "title": "Hvor mange gange skal vi sætte plaster på den døende velfærdsstat?",
        "content": "Der er sket noget med vores verden. Jeg mærker det, du mærker det sandsynligvis også, jeg tror, de fleste mærker det. De eneste, jeg kan have mistænkt for ikke at mærke noget, er de toneangivne politikere på borgen, der taler om pligt og arbejde og truer med verdens undergang, hvis vi skruer ned for tempoet. Jeg vil vove den påstand, at det synspunkt har nået sin udløbsdato. Over de seneste 150 år har vi oplevet en vækst uden fortilfælde, vi er gået fra hestevogne til fly med internetforbindelse, fra jordkældre til køleskabe med kunstig intelligens, og det har været storslået, ubegribeligt og livsforlængende. Men nu er det nok, kurven er knækket. Vi er nødt til at redefinere vores værdier, mål og samfundskontrakt, for virkeligheden er ikke længere den samme, som den var i går. Vi er, for at sige det, som det er, sgu nok nødt til at sætte tempoet ned og omtanken op. For vi ved det jo godt: Vi ved, at vi ikke kan fortsætte med at søge meningen uden for os selv, at vi ikke kan blive ved med at vækste. Vi ved, at naturen for længst er tæmmet til livløshed, at børnene er bedøvede af udmattelse og angst, og at vi ikke længere vil ignorere, at vi giver vores opmærksomhed – den vigtigste valuta vi har – til et arbejdsliv, der enten går for stærkt, eller for ofte føles som pseudoarbejde, mens vi længes efter mening i en tid, hvor meget brænder om ørerne på os. Vi er nået dertil, hvor vi må gøre noget andet – noget, vi har gjort i langt størstedelen af vores eksistens her på jorden, fra istid til industrialisering og på tværs af alle kulturer: Nemlig at forbinde os til os selv og hinanden, forstå vores dybe tilknytning til naturen og turde reflektere over, hvad vi ønsker at se tilbage på, når vi en dag skal herfra. Maj My Humaidan og hendes familie stod af ræset for en række år siden. Hamsterhjulet var ensomt og udmattende, oplevede de, så de sagde farvel til livet i storbyen og flyttede til Ærø, hvor de tog deres fire børn ud af skole og børnehave. I tre år levede de et liv på kanten af samfundet – på »Alle vi børn i Bulderby-måden« – hvor mærkede friheden, og at det var meningsfuldt. Til gengæld indså de også, at det er svært at leve anderledes fra resten af befolkningen. I dag er børnene retur i skole efter eget ønske.Fold sammenLæs mereFoto: Rune Øe. For, det skal vi jo hver og én, og måske det i sig selv er værd at huske på. Det er min overbevisning, at vi må træde ind i fremtiden ved at trække på de visdomme, vi har med os fra andre tider. Vi må skrælle af, skrue ned og insistere på resonans. Det er så enkelt, så fuldstændig oplagt, men jeg konstaterer, at den holdning af en del politikere bliver oplevet som kontroversiel. Måske endda som en trussel? Og det gør mig nervøs. I april i år udkom jeg med bogen »Ærø Manifestet – om længslen efter et andet familieliv«, hvori jeg beskriver, hvordan min familie og jeg i de seneste ti år har søgt et meningsfuldt liv ved blandt andet at træde væk fra en hverdag, hvor vi ikke kunne følge med. Min mand og jeg hjemmepassede vores børn i en håndfuld år, og sideløbende passede vi vores arbejde og betalte vores skat – det sidste burde ikke være nødvendigt at nævne, men det har jeg erfaret, at det er. Ærø Manifestet har ramt en nerve hos mange, mens den har provokeret andre. LAs politiske ordfører, Sólbjørg Jakobsen, skrev på sine sociale medier, at hun sad »benovet tilbage af ren og skær taknemmelighed« efter at have læst bogen.  Socialdemokratiets politiske ordfører,Christian Rabjerg Madsen, opleverden derimod som »samfundsundergravende«. Jeg får det indtryk, at en del af vores politikere helst vil lægge låg på snakken om arbejde versus fritid, for hvad kan der ikke ske, hvis vi hernede på gulvet opdager, at vi kan gå vores egen vej, at staten ikke ejer os, og at den fortælling om velfærdssamfundet, som de så krampagtigt holder fast i, står for fald? Når jeg skriver nu, er det for at minde både mig selv, jer andre og de politikere, der hænger fast i fortiden, om, at hver gang én virkelighed segner, så rejser der sig en ny af asken, og det er med glæde, at jeg i samme åndedrag kan fortælle, at det nye allerede er undervejs: Et samfund, hvor vi insisterer på at have overskud til hinanden og nægter at overskride både vores egne og klodens kvoter igen og igen. »Vi er nødt til at indstille os på, at fremtidens velfærdsstat ser anderledes ud, end den har gjort de seneste 50 år«Fold sammenLæs mereFoto: Rune Øe. Som med de fleste revolutioner begynder også denne hos de mennesker, der hurtigst reagerer på, at noget er itu: Os, der mærker, at de grundsten, der engang udgjorde vores samfundskontrakt, ikke længere har samme tyngde. Det er denne nye begyndelse, som nogle politikere mærker som rystelser på borgen. Og det er den fremtid, Mette Frederiksen og hendes håndlangere kæmper for at holde for døren ved at advare imod dovenskab og sige, at vi »kan glemme alt om at arbejde mindre«, alt imens de stædigt lukker øjnene for den virkelighed, hvor »pligt over ret« og »arbejde over frihed« i bedste fald lyder bedaget og i værste fald lugter af mistrivsel, magtmisbrug og manipulation. Heldigvis er vi mange, der længe har været i gang med at reparere og opbygge nyt. Vi drager omsorg for os selv, hinanden og naturen, vi øver os i nøjsomhed og respekt. Vi ved, at dette usynlige arbejde ikke umiddelbart kan måles i kroner og ører, vi ved, at den sidste skjorte ingen lommer har. Vi ser, hvordan planeten og vi selv er i knæ som følge af vores tankeløse overforbrug og ødelæggende acceleration, og vi er færdige med at aflevere vores børn i dokumenteret underbemandede institutioner for at ræse af sted mod et job, der ikke bærer lønnen i sig selv. Her er, hvad vi også ved: Jeg kan godt forstå, hvis nogle politikere oplever, at samfundskontrakten bliver brudt, når så mange i denne tid siger fra. Men burde de ikke stoppe op og ændre kurs, netop fordi så mange synes, at den nuværende kontrakt er forældet, fordi den er udformet i en anden tid? Ved de mon ikke, at det at vi blev født i Danmark, ikke er det samme som et håndslag på, at vi ser verden, som de gør? »Det, som de politikere, der råber mest dunder for at skrue tempoet op, øjensynligt ikke har forstået, er, at vi jo oplever, at kontraktbruddet netop sker fra deres side,« skriver Maj My Humaidan.Fold sammenLæs mereFoto: Rune Øe. Jeg tror, det kunne være så åbenbarende, hvis de satte sig ned, trak vejret dybt og forholdt sig til den mulighed, at vi træder på bremsen, fordi vi har opdaget, at de hjul, som de så gerne vil holde i gang, ikke længere styrer mod en lysere fremtid, men derimod er ødelæggende, når de kører i det tempo, som de appellerer til. Det, som de politikere, der råber mest dunder for at skrue tempoet op, øjensynligt ikke har forstået, er, at vi jo oplever, at kontraktbruddet netop sker fra deres side. Vi ser, at pengetanken bugner, mens vores børn passes af pressede pædagoger, folkeskolen er i frit fald, vores psykisk syge står i kø, vores handicappede skal passe sig selv, de gamle nedprioriteres år efter år, og flere og flere og flere, børn som voksne, er ramt af stress. Og klimaet? Det taler vi nødigt om. Men så lad mig sige det, som det er: Vi er nødt til at indstille os på, at fremtidens velfærdsstat ser anderledes ud, end den har gjort de seneste 50 år. Vi skal forbruge og producere mindre, skabe grønnere, sundere måder leve på og vi definere nye pejlemærker for, hvad velfærd er. Det kræver mod, og heldigvis vrimler det med modige mennesker, hvor jeg står – findes de mon også ved magten? Det er en betydningsfuld tid, vi bevæger os ind i – de bevidste valgs tid, kan vi jo kalde den – for tænk hvilke bjerge, vi kan flytte, hvilke landskaber, der kan blomstre for øjnene af os, hvilke muligheder, vi sammen kan skabe, hvis du og jeg og ikke mindst dem på borgen opdager, at fremtiden allerede er her, og træder frem siger: »Velkommen til fremtiden!  Her er smukt og godt, og vi er fælles om at skabe den.« Maj My Humaidan er forfatter og iværksætter ",
        "metadata": {
            "source": "https://www.berlingske.dk/kronikker/hvor-mange-gange-skal-vi-saette-plaster-paa-den-doeende-velfaerdsstat-0",
            "image_url": "https://berlingske.bmcdn.dk/media/cache/resolve/image_x_large/image/172/1723568/24543093-maj-my-humaidan-og-hendes-familie-stod-af-rset-fo.jpg",
            "publication_time": "Søndag d. 08. oktober 2023, kl. 17.11",
            "author": null,
            "related_links": [],
            "attachments": []
        }
    }
}