{
    "version": "1.0",
    "document": {
        "id": 12210,
        "title": "Havnebadet er splinternyt og har kostet 30 millioner – men badegæsterne synes, at det er »for klamt« at bade i",
        "content": "Det har været ti år undervejs. Det har kostet 30 millioner kroner. Men kun to måneder efter indvielsen af det nye havnebad går mange badegæster en stor bue uden om det. For vandet er ifølge mange gæster simpelthen »for klamt« at bade i.Det skriver Sjællandske Nyheder. Der er tale om det splinterny havnebad i Frederikssund Kommune, der åbnede for mere end 2.000 forventningsfulde gæster 2. juni i år. Begejstringen og forventningerne var høje til kommunens nye badecentrum. Men nu har begejstringen ændret sig til at minde mere om skuffelse og foragt. »De eneste, jeg har set, der er hoppet i her, har været drenge, der har udfordret hinanden for at se, om der var nogen, der turde hoppe i, selvom det var ulækkert,« siger en af de lokale, Lulu Stubholm, til Sjællandske Nyheder. Fra åbningsdagen 2. juni 2024, hvor omkring 2.000 badeglade gæster var mødt op for at prøve det nye havnebad af.Fold sammenLæs mereFoto: Kenneth Jensen/Frederikssund Kommune. Andre beboere har udtrykt deres utilfredshed i Facebook-gruppen »Frederikssund«. En spørger eksempelvis: »Hvad sker der for vores smukke havnebad? Vandet ser ganske ulækkert ud.« Årsagen til den store afsky er, at havnebadets vand er fyldt med »en grumset grød af gopler« og en masse små fisk. I stedet vælger hovedparten af gæsterne at bade i fjorden, der ligger på ydersiden af havnebadet. Dermed er havnebadets bassin stort set mennesketomt. Formand for Kultur-, Fritids- og Erhvervsudvalget Michael Tøgersen (LA) har også ytret sin utilfredshed med havnebadet. Han er decideret frustreret. Blandt andet i et Facebook-opslag, hvor han skriver, »at det selvfølgelig ikke er godt nok, og det skal der styr på«.  Kommunen har derfor forsøgt at rense bassinet for de mange gopler og fisk. Det har man gjort ved at benytte sig af pumper, der om natten skal pumpe de uvelkomne gæster ud af bassinet. »Torsdag aften igangsatte kommunen pumper, og der er sket rigtig meget nu, men ikke nok. Der er stadig vandmænd, omend små, samt fisk i havnebadet, ligesom der er noget mindre lækkert overfladevand,« skriver Michael Bomholt Tøgersen på Facebook. Derfor vil medarbejdere i kommunen fortsat arbejde på at finde de rette dimensioner for, hvor meget man skal pumpe væk i løbet af natten, for at vandet er indbydende dagen efter. Frederikssund Kommunes havnebad set fra oven.Fold sammenLæs mereFoto: Kenneth Jensen/Frederikssund Kommune. »Vi håber, i løbet af de næste par dage, at kunne gøre det lækkert at bade der fremadrettet, selvom man stadig skal huske, at det ikke er en svømmehal, men et fjordbad,« slutter Michael Bomholt Tøgersen af. Havnebadet i Frederikssund Kommune er ikke det eneste havbad i Nordsjælland, hvor det er besværligt at bade. I Gentofte står tingene også skidt til i det populære havbad i Skovshoved Havn. Her har en beskadiget udløbsledning gjort det noget nær umuligt for gæsterne at bade i havnen. Gentofte Kommune fraråder i hvert fald, at man bader i vandet. »Det er en rigtig dårlig nyhed, at det ikke er lykkedes at reparere utæthederne, og jeg kan godt forstå, at man som borger er meget utålmodig,« siger borgmester Michael Fenger (K) om havnebadets tilstand. Du kan læse hele historien om tilstanden iSkovshoved Havn her.",
        "metadata": {
            "source": "https://www.berlingske.dk/metropol/havnebadet-er-splinternyt-og-har-kostet-30-millioner-men-badegaesterne",
            "image_url": "https://berlingske.bmcdn.dk/media/cache/resolve/image_x_large/image/182/1828112/24776428-havnebadet-bnede-den-2-juni-2024-men-godt-og-ve.jpg",
            "publication_time": "Onsdag d. 21. august 2024, kl. 12.38",
            "author": "Malthe Håkonssen",
            "related_links": [],
            "attachments": []
        }
    }
}