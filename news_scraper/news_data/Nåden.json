{
    "version": "1.0",
    "document": {
        "id": 18496,
        "title": "Nåden",
        "content": "»I parcelhuset styrer egeninteressen, ikke samfundshensyn eller – solidaritet. Verden anskues i et udestueperspektiv; perspektivet går ikke længere end til græsplænen, ligusterhækken, carporten og måske et lille kig ud på villavejen. Betalingsringens skrotning afslører, at privatbilens mobilitet hører med til udestuetænkningen.« Groft sagt bliver helt varm om hjertet ved at læse denne »analyse«. Hvis den ikke er fisket ud af arkivet fra en avis sidst i 1960erne, hvor nymarxismen og hadet til dem, der sørgede for, at samfundet løb rundt, prægede spalterne, så er den sammen med Kristi ligklæde et bevis på, at genopstandelsen også omfatter elendige tænkere, for hvem samfundssind er ensbetydende med ønsket om en stadigt voksende offentlig sektor. I betragtning af den skade, de har forvoldt, er deres rimelige plads i Dantes »Inferno«, mere præcist i en gryde med kogende beg, men her må vi huske på, at i den lutherske kirke er det ikke gerninger, men den guddommelige nåde, der afgør sagen, hvoraf følger, at ikke alene marxistiske vrøvlehoveder, men også en biskop som Kjeld Holm klarer frisag.",
        "metadata": {
            "source": "https://www.berlingske.dk/groft-sagt/naaden",
            "image_url": "https://berlingske.bmcdn.dk/media/cache/resolve/image_x_large/image/10/100655/3847569-claes-kastholm-hansen.jpg",
            "publication_time": "Lørdag d. 24. marts 2012, kl. 22.30",
            "author": null,
            "related_links": [],
            "attachments": []
        }
    }
}