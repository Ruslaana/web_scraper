{
    "version": "1.0",
    "document": {
        "id": 18592,
        "title": "250 familier evakueret efter brand i højhus i arabisk emirat",
        "content": "En voldsom brand har spredt sig fra første sal i et højhus i byen Sharjah i det arabiske emirat af samme navn, skriver Khaleej Times. Torsdag eftermiddag lokal tid brød branden ud, og siden har den spredt sig op gennem den ene etage efter den anden. Samtlige 250 familier, der har en lejlighed i højhuset ved navn Al Naser Tower, er blevet evakueret og må finde sig et nyt sted at bo. De personer, der var hjemme, da branden brød ud, blev reddet af helikoptere eller eskorteret ned af redningsfolk, skriver Khaleej Times. Ifølge de lokale myndigheder er der ikke nogen personer, der er døde under branden, men mindst 40 personer er blevet sendt på sygehuset for at blive tjekket for røgforgiftning. Branden raserer stadigvæk den 32 etager høje bygning, som brandmænd fra flere af nabo-emiraterne også deltager i slukningen af, oplyser myndighederne ifølge Khaleej Times. Byen Sharjah ligger lige ved siden af Dubai og ligger ved kysten til den Persiske Golf. Foto: STR.",
        "metadata": {
            "source": "https://www.berlingske.dk/internationalt/250-familier-evakueret-efter-brand-i-hoejhus-i-arabisk-emirat",
            "image_url": "https://berlingske.bmcdn.dk/media/cache/resolve/image_x_large/image/67/677642/10842650-uae-sharjah-fire.jpg",
            "publication_time": "Torsdag d. 01. oktober 2015, kl. 21.13",
            "author": null,
            "related_links": [],
            "attachments": []
        }
    }
}