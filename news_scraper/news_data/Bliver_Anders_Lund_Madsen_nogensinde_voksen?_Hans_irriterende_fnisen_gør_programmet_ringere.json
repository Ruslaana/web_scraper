{
    "version": "1.0",
    "document": {
        "id": 21207,
        "title": "Bliver Anders Lund Madsen nogensinde voksen? Hans irriterende fnisen gør programmet ringere",
        "content": "Afholdt man et danmarksmesterskab i virkelighedsfornægtelse, så ville den mangeårige tilstedeværelse af et veritabelt hashsupermarked på Pusher Street en kilometer fra magthaverne på Borgen være en sikker vinder. Hvorfor kriminalisere det forbrug, danskerne åbenlyst har? Drikke må vi jo, og spiritussen tager flere menneskeliv, gør os mere voldelige og fører de fleste seksuelle overgreb med sig. Oftest er det bourgognen og pilsneren, der udgør den egentlige fare for hin enkelte. Anders Lund Madsen går gonzo og spiser i Thailand gourmetmad med hash som en del af public service-indholdet.Fold sammenLæs mereFoto: DR. Nu er Pusher Street nedlagt, og Danmark har valgt at gå en anden vej end Tyskland, Thailand og flere amerikanske stater, der har legaliseret hashen. I DR-programmet »Fri hash – ja tak« med Anders Lund Madsen i førersædet udfoldes de mange nuancer af debatten - på en måde, så man bliver helt vidunderligt rundtosset af kompleksiteten. Indimellem er der også uelegante spring frem og tilbage i de utallige emner, der rejses i de tre ud af fire afsnit, jeg har set – men lad gå. Tilmed er eksperterne mange og hver som én gode formidlere. Men de interviewes i lilla lys, iscenesatte som hashplanter i vækst. Grafikkerne ved deres ansigter er fyldt med røg og grønne urter. Reggae kører hele tiden i lydsporet. Generelt er den ellers gode programrække »Fri hash – ja tak« skæmmet af en plathed, der hele tiden synes halvvejs at trække ironisk på smilebåndet. »Fri hash« genbesøger 68er-hippierne, vi møder pusherne og den tidligere unge misbruger i parcelhuskvarteret i Odder. Vi er i Thailand og Tyskland, der nyligt har legaliseret hashen, og besøger – mest interessant af alt – Gibraltarstrædet mellem Spanien og Marokko. Her fragtes 70 procent af Europas store forbrug af hash over vandet i speedbåde, og narkobaroner bor i fæstninger fyldt af palæer og håndlangere, som levede de i en virkeliggjort mellemting mellem »Scarface« og »Game of Thrones«. Anders Lund Madsen er med narkobetjente på mission i Spanien. »Se lige Anders Agger gøre det her!« siger han kækt.Fold sammenLæs mereFoto: DR. Det er spændende, og Anders Lund Madsen kaster sig både ud i interview med mordere, pushere og narkobaroner. »Få lige Anders Agger til at gøre det her!« siger han, inden han springer op i spansk politis speedbåd midt om natten for at tage med på narkopatrulje. Det er svært ikke at vippe med hatten over det journalistiske mod. Men desværre hænger Anders Lund Madsens ironi over hele programmet som en irriterende, nihilistisk tåge. For snart et år siden blev Pusher Street ryddet. Politikere, christianitter og københavnere samledes om at rykke brosten op og erklære den kriminelle gade for lukket. Anders Lund Madsen er der også. Han interviewer Christianias advokat Knud Foldschack, der er lykkelig af håb for fristaden, for de idealer, stedet blev bygget på, som i årevis er blevet skændet af bandekriminelle og rockere. Imens holder Lund Madsen den sten, som var den første, der blev lagt på Pusher Street, for Foldschack. Den har advokaten fået lov at tage med hjem som minde. Anders Lund Madsen interviewer sammen med tidligere narkobetjent en pusher på gaden. Programmet er fyldt med spændende kilder.Fold sammenLæs mereFoto: DR. Men skælmsk bytter Anders Lund Madsen undervejs brostenen ud med en tilfældig mands, inden den leveres tilbage til Foldschack. Selvfølgelig uden at fortælle ham om forbytningen. Den kan advokaten nu se på DR. Det er ikke sjovt, men ubehageligt fjernsyn. Og den forbytning er udtryk for meningstomhed, en pegen fingre ad dem, der faktisk tør mene noget. »Særligt dem, der turde tage noget alvorligt, var til grin i Xernes storhedstid,«skrev Søren K. Willemoes, da han dissekerede generation X i Weekendavisen. »En generation af fortrinsvis mediemænd og stand-up-komikere, der var gennemsyret af »kronisk holdningsløshed og distanceret ironisk kynisme«. En mand som Anders Lund Madsen. Men tiden er løbet fra nihilismen og ironien. Det er dem, der kan finde mening i selv en brosten, der er tidens helte. Dem, som tør tro på noget, der er større end dem selv. I hvert fald større end ingenting. At se »Fri hash« føles lidt som at opleve en efterhånden gråhåret ungdomsgeneration gøre lidt nar ad deres fjollede smækbuksbærende hippieforældre – der da også er rigeligt med DR-arkivklip af. Men hvem er egentlig den voksne nu? Anders Lund Madsen er i hvert fald 61 år og signalerer med sin Pippi Langstrømpe-T-shirt og sine militærbukser en komplet opløsning af mening. Delvist charmerende, jovist. Men voksen? Nej. En anden dansker dyrker hash i Thailand. En konkurrent endte i en kummefryser i 16 stykker. Også det laver Anders Lund Madsen sjov med.Fold sammenLæs mereFoto: DR. Det provokerende er ikke, at Anders Lund Madsen vil skide borgerdyret et stykke, når han for eksempel interviewer en pusher iklædt elefanthue, mens de af uransagelige årsager sidder i en stor, amerikansk Cadillac. Eller får kroppen smurt ind i CBD-olie under thaimassage med røvsprækken lige op i kameraet. Det provokerende er, at han gør det i et program, hvor han også interviewer sørgende mødre, tidligere misbrugere og mordere. Anders Lund Madsen viser, at han tør gå hele vejen, og hans interview med netop mødrene, som har mistet deres sønner til narkokriminalitet, er både indsigts- og respektfulde. Og ikke for at springe på den kæphest, vi alle sammen styrter afsted på nu, men der er en tid til ironi, og der er en tid til alvor. Måske netop dødbringende narkokriminalitet og sorg kunne afdækkes journalistisk, uden at man behøver fnise samtidig. »Fri hash – ja tak« Anmeldt på baggrund af tre ud af fire afsnit på cirka 40 minutters varighed. Premiere onsdag den 23. april. Kan streames på DR tv og vises hver onsdag aften.",
        "metadata": {
            "source": "https://www.berlingske.dk/skaerm/bliver-anders-lund-madsen-nogensinde-voksen-hans-irriterende-fnisen-goer",
            "image_url": null,
            "publication_time": "Torsdag d. 08. maj 2025, kl. 07.33",
            "author": "Thea Torp",
            "related_links": [],
            "attachments": []
        }
    }
}