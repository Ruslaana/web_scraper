{
    "version": "1.0",
    "document": {
        "id": 18339,
        "title": "USA: Minearbejdere fanget under jorden i to døgn",
        "content": "New York: 17 minearbejdere har siden klokken 04.00 dansk tid siddet fanget langt under jorden i den amerikanske undergrund i staten New York, skriver Reuters. Kort før klokken 15.00 dansk tid blev alle 17 minemedarbejdere reddet op af den saltmine de arbejder i, hvor de har siddet fast i en elevator knap 275 meter under jorden. Ifølge den lokale brandstation i byen Ithaca er det lykkedes at bringe alle arbejderne op, efter en kran er bragt til stedet. Brandstationen meddeler på sin Facebook-side, at der har været tale om \"en kæmpe redningsaktion\" i Caygua saltminen, der ejes af firmaet Cargill. Minearbejderne sad fanget under jorden siden onsdag aften omkring klokken 22.00 lokal tid. Ifølge en talsmand fra Cargill stoppede elevatoren ud af det blå, da minearbejderne var på vej til arbejde. - Vi har været i konstant kontakt med de 17, siger talsmanden Mark Klein til AFP. Talsmanden oplyser også, at elevatoren er udstyret med sikkerhedsbremser, så der ikke har været fare for, at elevatoren skulle styrte i undergrunden. Ingen af minearbejderne er blevet rapporteret syge eller skadede, efter de er blevet bragt op til overfladen. Mineselskabet oplyser samtidig, at første hold af minearbejdere, der skulle møde ind torsdag er blevet sendt hjem, fordi elevatorulykken skal undersøges. Der arbejder i alt 200 personer i minen. /ritzau/ /ritzau/",
        "metadata": {
            "source": "https://www.berlingske.dk/internationalt/usa-minearbejdere-fanget-under-jorden-i-to-doegn",
            "image_url": "https://berlingske.bmcdn.dk/media/cache/resolve/image_x_large/image/65/657919/11929257-new-york-miners.jpg",
            "publication_time": "Torsdag d. 07. januar 2016, kl. 14.13",
            "author": null,
            "related_links": [],
            "attachments": []
        }
    }
}