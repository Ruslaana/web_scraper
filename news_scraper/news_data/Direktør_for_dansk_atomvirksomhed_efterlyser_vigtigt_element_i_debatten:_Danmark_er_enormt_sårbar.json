{
    "version": "1.0",
    "document": {
        "id": 7480,
        "title": "Direktør for dansk atomvirksomhed efterlyser vigtigt element i debatten: Danmark er enormt sårbar",
        "content": "Da Klaus Nyengaard i ottende klasse stillede sig til skue og argumenterede for atomkraft, blev han udskammet af hele lærerkollegiet. Året var 1985, og et flertal uden om den borgerlige regering var netop blevet enig om, at atomkraft endegyldigt skulle forbydes i Danmark. I dag – 40 år senere – står Klaus Nyengaard i modsætning til flertallet på Christiansborg stadig ved sin holdning til atomkraft. Han er direktør for Saltfoss Energy, der fører an i udviklingen af en ny generation af atomkraft. Det gør virksomheden, selvom det med de eksisterende regler er umuligt for Saltfoss Energy at sælge sine produkter til det danske marked. Men med Venstre-formand Troels Lund Poulsens melding i Berlingske om, at han og Venstre nu går ind for en ophævelse af forbuddet, er et broget flertal bestående af partier i og omkring SVM-regeringen nu klar til at ophæve det forbud, Klaus Nyengaard har argumenteret imod i fire årtier. Pludselig er alle øjne igen rettet mod Klaus Nyengaard. Denne gang er udskamningen forstummet. I et interview med Berlingske bruger han den genvundne opmærksomhed til at sætte spørgsmålstegn ved, hvad han mener er et for ensidigt fokus på vind- og solenergi i Danmark. Kigger man til Sverige er diskussionen eksempelvis en helt anden, påpeger Klaus Nyengaard. Her nedlagde man for nylig veto mod opførelsen af 13 nye havvindmølleparker, fordi myndighederne frygtede, at møllerne ville kunne kompromittere forsvaret af NATOs nyeste medlemsland. Ifølge Klaus Nyengaard har Danmark nogle blinde vinkler, da man ikke behandler energiteknologi neutralt.Fold sammenLæs mereFoto: Asger Ladefoged. Det undrer Klaus Nyengaard, at man ikke har en lignende diskussion i Danmark. »Hvordan kan det være, at svenskerne har en situation, hvor deres forsvarsministerium siger, at det er for risikabelt for vores land, mens der i Danmark ingen er, der har den snak,« spørger Nyengaard: »Der er ingen forskel i virkeligheden. Men fordi vi ikke har en teknologineutral tilgang til tingene, så har vi nogle blinde vinkler. Det synes jeg, vi bør kunne diskutere.« Den nyopståede politiske interesse er ifølge Klaus Nyengaard et resultat af, at man har forstået, at der er behov for at gøre noget drastisk, hvad angår den grønne transition. Men ifølge ham bør man også have krigen i Ukraine in mente, når man diskuterer atomkraft i Danmark. »De folk, der arbejder med sikkerhedspolitik, er klar over, at energisystemerne er meget sårbare. Og hvis man har et energisystem i Danmark, der er bundet op på en masse havvindmølleparker, så er det enormt let at stoppe Danmark i en hybridkrigssituation,« siger han. Berlingske møder Klaus Nyengaard på Saltfoss Energys kontor i Titangade på Nørrebro. Han insisterer på, at vi – på trods af en velfungerende elevator – tager trappen hele vejen op til fjerde sal. Han understreger, at »det gør han altid«. »Så må vi se, hvem der er mest forpustet, når vi rammer toppen,« siger han. Det er han. I årevis har Saltfoss Energy mødt stejl modstand i deres ambition om at udvikle en ny generation af atomkraft. Ulykkerne på kernekraftværkerne i Tjernobyl, Fukushima og Tremileøen i USA har domineret debatten. Men det er der ikke længere nogen grund til, siger Klaus Nyengaard. På Saltfoss Energys kontor på Nørrebro i København er salten ikke til at overse.Fold sammenLæs mereFoto: Asger Ladefoged. »Den nye teknologi har overhalet den gamle diskussion fra 1985,« lød det eksempelvis fra Troels Lund Poulsen i etinterviewmed Berlingske lørdag. Der er tale om en ny og mere sikker generation af atomkraft baseret på smeltet salt. Klaus Nyengaard fortæller, at saltet forhindrer både eksplosioner og nedsmeltninger. »Og skulle Putin smide fem raketter ind i den her reaktor – så kommer der selvfølgelig et hul ind til reaktorkernen, og så er der noget nuklearbrændstof, som bliver eksponeret,« forklarer Klaus Nyengaard. Men det nuklearbrændstof er fuldstændig bundet ind i salt. Det undslipper ikke. Selv hvis det gør, vil væsken ikke kunne flyve længere væk, end at evakueringszonen er et par hundrede meter rundt om anlægget, siger Klaus Nyengaard. Ifølge ham er den store udfordring ikke at få teknologien til at virke. »Det er vi helt sikre på. Det skal nok virke,« siger han og henviser til, at saltreaktorerne bygger på viden fra 1960erne. »Spørgsmålet er, om vi kan få det til at virke kommercielt.« Det spørgsmål fylder også i regeringskontorerne. En aktindsigt, som Berlingske er i besiddelse af, viser at klima-, energi- og forskningsminister Lars Aagaard (M) i juni sidste år inviterede blandt andre Saltfoss Energy til møde i Klimaministeriet for at drøfte »udviklingsmuligheder for atomkraft og den danske regulering«. »Formålet med mødet er at høre jeres tanker om den danske regulering af atomkraft og danske virksomheders kommercielle ambitioner inden for atomkraft,« står der i en mail fra ministeriet. Ud over Saltfoss Energy var også Dansk Industri og Copenhagen Atomics inviteret til møde med ministeren. Saltfoss Energy hed indtil for nylig Seaborg.Fold sammenLæs mereFoto: Asger Ladefoged. Klaus Nyengaard fortæller da også, at han har arbejdet indgående med det politiske niveau den seneste tid. »Vi har de seneste måneder snakket med mange politikere og også embedsfolk. Og de har også rakt ud til os. Det er ikke kun os, der ligger og ringer ind til Christiansborg,« fortæller Klaus Nyengaard. For ham er det dog vigtigt, at det ikke kun er en snæver gruppe af politiske partier, der er overbevist om atomkraft som en fremtidig energikilde. »Det kan ikke være en marginal beslutning,« siger han og understreger, at det er vigtigt at få opbakning fra begge sider af det politiske spektrum. Hvis du kigger ud over det politiske landskab, som det er nu, hvor ligger den største forhindring i forhold til, at I vil kunne få luft under vingerne? »Altså, dem der taler imod atomkraft, kommer i to segmenter. Det ene segment, det er dem, som faktisk er nysgerrige.« Hvem er det? »Jamen, jeg opfatter Socialdemokratiet som værende nysgerrige og pragmatiske. Jeg opfattede Venstre og Moderaterne som værende nysgerrige og pragmatiske. Og nu har de faktisk meldt ud, at de er positive.« Så langt er Socialdemokratiet ikke nået. I modsætning til både Venstre og Moderaterne har partiet officielt fastholdt sin skepsis mod atomkraft. Skal forbuddet mod atomkraft ophæves og reguleringen for virksomhederne ændres, mener Klaus Nyengaard, at der skal et bredt flertal i Folketinget til.Fold sammenLæs mereFoto: Asger Ladefoged. Så sent som i sidste uge argumenterede partiets energi- og klimaordfører, Jesper Petersen, for, hvorfor socialdemokraterne fortsat sætter deres lid til sol- og vindenergi. »Der er ingen grund til at lave en dyr omvej for den grønne omstilling i Danmark,« lød det fra Petersen. Men noget tyder på, at også socialdemokraterne er ved at bløde op for den nye generation af atomkraft. Tidligere på måneden kunne Saltfoss Energy meddele, at den tidligere borgmester i Aarhus Jacob Bundsgaard (S) er trådt ind i virksomhedens bestyrelse. Klaus Nyengaard pointerer, at vejen frem for atomkraft kan ske i flere forskellige tempi. For eksempel ser han en stor værdi i, at man i Danmark uddeler forsknings- og støttemidler teknologineutralt og støtter med »politisk goodwill i forhold til andre regeringer«. Uanset om det handler om vind- eller atomenergi. »Danmark er det bedste land i hele verden til offshore vind, og vi har den bedste kompetence i hele verden til det. Og når vinden blæser, så er offshore vind ufattelig billigt. Det er super godt,« understreger han men spørger: »Kan det stå på egne ben?« Klaus Nyengaard trommer sine fingerspidser uroligt i bordet. Han har ventet i fire årtier på den bevægelse, der nu er i gang på Christiansborg.",
        "metadata": {
            "source": "https://www.berlingske.dk/politik/direktoer-for-dansk-atomvirksomhed-efterlyser-vigtigt-element-i-debatten",
            "image_url": "https://berlingske.bmcdn.dk/media/cache/resolve/image_x_large_vertical/image/191/1916876/24941827-klaus-nyengaard-ceo-for-den-danske-virksomhed-sal.jpg",
            "publication_time": "Lørdag d. 03. maj 2025, kl. 10.49",
            "author": "Ditte-Marie Sandberg",
            "related_links": [],
            "attachments": []
        }
    }
}