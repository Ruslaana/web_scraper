{
    "version": "1.0",
    "document": {
        "id": 2542,
        "title": "Palle går megahøjt",
        "content": "Kender De Palle Strøm, ejer af produktionsselskabet Monday, som sælger fjernsynsprogrammer til blandt andet DR3? Nå, men han laver TV for de unge og er smadderbange ved udsigten til at få fjernet sin gode kunde ved det kommende medieforlig. Derfor har han taget det tunge skyts i brug og påkalder sig i et debatindlæg selveste sammenhængskraften som argument for at bevare kanalen. Ja, ikke engang Michelle Obama lades i fred, men citeres for at minde om det vigtige i at »gå højt, når alle andre går lavt«. »Højt« vil her sige at give Palles firma nogle penge, ikke? Men, altså. Sammenhængskraften er lige så lidt afhængig af DR3, som Palles firma er meget afhængigt af kunder i butikken. I tilgift kan sammenhængskraften heller ikke særlig godt lide licensbetalt fjernsyn, der udskammer den ene halvdel af seerne. Uanset hvor mange kasketbærende humørmænd med gymnasieholdninger, man ellers propper ind i fladen. Så måske Palle skulle nøjes med at »gå højt« for sine helt egne penge?  ",
        "metadata": {
            "source": "https://www.berlingske.dk/groft-sagt/palle-gaar-megahoejt",
            "image_url": "https://berlingske.bmcdn.dk/media/cache/resolve/image_x_large/image/0/9210/13185813-eva-selsing.jpg",
            "publication_time": "Torsdag d. 11. august 2016, kl. 22.30",
            "author": null,
            "related_links": [],
            "attachments": []
        }
    }
}