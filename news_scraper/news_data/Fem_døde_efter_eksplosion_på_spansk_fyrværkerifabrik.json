{
    "version": "1.0",
    "document": {
        "id": 13193,
        "title": "Fem døde efter eksplosion på spansk fyrværkerifabrik",
        "content": "SPANIEN: Fem personer er dræbt, mens seks er sårede, efter en eksplosion mandag fandt sted på en fyrværkerifabrik nær Zaragoza i det nordøstlige Spanien. Det er endnu uvist, hvad der forårsagede eksplosionen, skriver Reuters. Ifølge den spanske avis El Pais skulle flere af de sårede være i kritisk tilstand. Derudover savnes to personer fortsat. Fabrikken, der fremstiller fyrværkeri og tændstikker, blev ramt af en eksplosion mandag klokken 14, og sidenhen fulgte flere mindre eksplosioner. Den første eksplosion skulle have været så høj, at den kunne høres langt væk, og i timerne efter blev borgere bedt om at holde sig i behørig afstand fra fabrikken. Dele af bygningerne skulle være forvandlet til aske, og myndighederne vil ikke udelukke, at dødstallet kan vokse. En talsmand for regionens regering oplyser ifølge Reuters, at brandmænd og redningsmyndighederne fortsat kæmper for at slukke ilden i bygningerne mandag aften. Ulykker på fyrværkerifabrikker er ikke et sjældent fænomen i Spanien, og ifølge El Pais er flere end 110 personer omkommet ved ulykker på spanske fabrikker de sidste 25 år.",
        "metadata": {
            "source": "https://www.berlingske.dk/internationalt/fem-doede-efter-eksplosion-paa-spansk-fyrvaerkerifabrik",
            "image_url": "https://berlingske.bmcdn.dk/media/cache/resolve/image_x_large_vertical/image/68/682677/10443045-spain-accident-fireworks.jpg",
            "publication_time": "Mandag d. 31. august 2015, kl. 19.45",
            "author": null,
            "related_links": [],
            "attachments": []
        }
    }
}