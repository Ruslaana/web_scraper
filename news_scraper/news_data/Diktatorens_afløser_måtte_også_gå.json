{
    "version": "1.0",
    "document": {
        "id": 19459,
        "title": "Diktatorens afløser måtte også gå",
        "content": "Tunesiens regeringschef Mohamed Ghannouchi går efter hårdt pres fra vrede demonstranter. Hans afgang kommer efter nogle urolige døgn med kampe mellem sikkerhedsstyrker og demonstranter i Tunesien, der har kostet flere livet. Mohamed Ghannouchi overtog ledelsen af Tunesien efter, at den forhadte præsident Ben Ali blev tvunget væk under den folkelige opstand. - Jeg løber ikke fra ansvaret. Det sker for at bane vej for en ny regeringschef, siger Mohamed Ghannouchi til statsligt tv. - Denne tilbagetræden vil tjene Tunesien og revolutionen og Tunesiens fremtid, siger han og tilføjer, at han ønsker at forhindre, at flere mennesker bliver dræbt under protesterne. Tema:Tunesien Lørdag blev tre personer dræbt, da en regeringskritisk demonstration i hovedstaden Tunis udviklede sig voldeligt. Demonstranter har i de seneste dage været på gaden igen med krav om, at Ghannouchi og nogle af de andre ministre i overgangsregeringen træder tilbage. Kritikerne mener, at de pågældende er for tæt på den tidligere regering i det nordafrikanske land og for tøvende over for reformer. Ghannouchi var tæt på præsident Zine al-Abidine Ben Ali, der blev tvunget fra magten den 14. januar. I sin tv-tale gentog han regeringens løfte om, at der senest 15. juli vil blive holdt valg for at finde en afløser for Ben Ali, som af tuneserne betragtes som korrupt og undertrykkende. Iagttagere siger, at Ghannouchis afgang muligvis kan stoppe demonstrationerne. - Håbet er, at denne indrømmelse vil lægge en dæmper på demonstrationerne og lade regeringen få arbejdsro til at forberede valg, siger Kamran Bokhari, Mellemøst-analytiker ved tænketanken Stratfor. I Tunis affyrede politiet søndag tåregas og varselsskud for at forhindre en gruppe demonstranter i at nå frem til indenrigsministeriet. Unge har kastet sten og bygget barrikader i gaderne for at hindre politiet i at sprede demonstrationen. /ritzau/Reuters",
        "metadata": {
            "source": "https://www.berlingske.dk/internationalt/diktatorens-afloeser-maatte-ogsaa-gaa",
            "image_url": "https://berlingske.bmcdn.dk/media/cache/resolve/image_x_large/image/77/770255/3849680-file-tunisia-government-resignation.jpg",
            "publication_time": "Søndag d. 27. februar 2011, kl. 16.09",
            "author": null,
            "related_links": [],
            "attachments": []
        }
    }
}