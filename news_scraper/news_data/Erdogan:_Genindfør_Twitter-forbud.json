{
    "version": "1.0",
    "document": {
        "id": 16458,
        "title": "Erdogan: Genindfør Twitter-forbud",
        "content": "TYRKIET: Afgørelsen fra Tyrkiets forfatningsdomstol, der har ophævet et forbud mod det sociale medie Twitter i landet, bør omstødes. Det mener den tyrkiske premierminister, Tayyip Erdogan. »Forfatningsdomstolens afgørelse om Twitter er ikke retfærdig og bør omstødes,« siger Erdogan ifølge Reuters.  Tyrkernes adgang til Twitter blev blokeret 21. marts forud for landets lokalvalg. Her udtalte Tayyip Erdogan blandt andet, at han ville »udrydde« Twitter, fordi flere lækkede optagelser af højtstående politikere dukkede op på det sociale medie. Optagelserne afslørede angiveligt korruption i Erdogans regering, hvorefter premierministeren blokerede brugen af mediet »for at forhindre justitsmord«.  To uger senere ophævede Tyrkiets telekommunikationsmyndighed dog forbuddet, fordi landets forfatningsdomstol vedtog, at blokeringen af Twitter forbryder sig mod reglerne om ytringsfrihed. Ophævelsen af Twitter-forbuddet har skabt glæde i Tyrkiet. Ikke mindst hos præsident Abdullah Gül, der modsatte sig forbuddet fra dag ét.",
        "metadata": {
            "source": "https://www.berlingske.dk/internationalt/erdogan-genindfoer-twitter-forbud",
            "image_url": "https://berlingske.bmcdn.dk/media/cache/resolve/image_x_large/image/86/869258/7291547-turkey-politics-court-twitter-files.jpg",
            "publication_time": "Tirsdag d. 08. april 2014, kl. 14.24",
            "author": null,
            "related_links": [],
            "attachments": []
        }
    }
}