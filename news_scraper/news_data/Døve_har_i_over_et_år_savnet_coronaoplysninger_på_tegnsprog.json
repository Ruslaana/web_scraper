{
    "version": "1.0",
    "document": {
        "id": 3978,
        "title": "Døve har i over et år savnet coronaoplysninger på tegnsprog",
        "content": "Døve har i over et år forsøgt at sikre, at informationer om coronakrisen også er tilgængelige på dansk tegnsprog. Men uden held. Derfor føler mange døve sig ladt i stikken under coronakrisen, fordi de ikke har samme adgang til oplysninger som hørende. Det skriver TV 2 Nord. Dansk tale- og skriftsprog er for mange døve deres andet sprog. Derfor har Danske Døves Landsforbund (DDL) siden begyndelsen af marts 2020 presset på for at få myndighederne til at informere om covid-19 på dansk tegnsprog via videoer på hjemmesider om coronasituationen. »Mange døve kan læse dansk skriftsprog. Men det er vigtigt at forstå, at dansk skriftsprog adskiller sig væsentligt fra dansk tegnsprog. For at forstå alle nuancer skal vi have det på dansk tegnsprog. Specielt når det drejer sig om noget så vigtigt som corona.« »Når vi står i den her situation, så er det vigtigt, at alle nuancer i sproget når ud på folks modersmål. Så man som døv kan føle sig 100 procent tryg ved, at man har forstået det hele,« siger Lars Knudsen, formand i DDL, i en skriftlig kommentar til Ritzau. Han undrer sig over, at eksempelvis Sundhedsstyrelsen tilbyder oversættelser af informationer om covid-19 på 15 forskellige sprog. Men altså ikke på dansk tegnsprog, som har været et anerkendt sprog i Danmark siden 2014. Han mener, at det er »et svigt« fra sundhedsmyndighedernes side. »Det er myndighedernes ansvar at sikre, når vi står i en coronatilstand, at informationerne når bredt ud til alle mennesker, som er en del af det danske samfund – og døve er en del af samfundet.« »Døve har ret til at få informationer på dansk tegnsprog,« udtaler Lars Knudsen. Dansk tegnsprog udtrykkes visuelt med bevægelser, gestus og mimik. Derfor er det utilstrækkeligt for døve, når der kommunikeres via tekst på hjemmesider, fordi der ikke er garanti for fuld forståelse, når informationerne ikke er formidlet på tegnsprog i videoer. Ifølge DDL har man flere gange tilbudt sin hjælp til at oversætte komplicerede tekster til tegnsprog, men tilbuddet er ikke blevet modtaget. Forbundet fremhæver, at det er positivt, at officielle coronapressemøder bliver tegnsprogstolket. Men de døve savner altså selv at kunne orientere sig på styrelsers hjemmesider. I Danmark er der ifølge DDL 3-4000 døve, som taler tegnsprog i hverdagen. /ritzau/",
        "metadata": {
            "source": "https://www.berlingske.dk/danmark/doeve-har-i-over-et-aar-savnet-coronaoplysninger-paa-tegnsprog",
            "image_url": "https://berlingske.bmcdn.dk/media/cache/resolve/image_x_large/image/139/1396762/23683461-.jpg",
            "publication_time": "Søndag d. 07. marts 2021, kl. 09.54",
            "author": null,
            "related_links": [],
            "attachments": []
        }
    }
}