{
    "version": "1.0",
    "document": {
        "id": 16508,
        "title": "Diba Bank bekræfter salgsrygter",
        "content": "Salget af Diba Bank er sidste nyt i en større sanering af banklandskabet på Sydsjælland. Mest dramatisk var kollapset i Max Bank I 2011. Banken, der ligesom Diba var hjemmehørende i Næstved, fusionerede i 2010 med Skælskør Bank, men bukkede under året efter blandt andet på grund af udlån til den kriseramte byggebranche. Max Bank blev det første pengeinstitut, der afvikledes under den netop vedtagne Bankpakke 3 og Sparekassen Sjælland med hovedsæde i Holbæk købte de grønne dele af bankens aktiviteter. Lollands Bank og Vordingborg Bank findes stadig, men de to institutter er i færd med at fusionere under navnet Vor Bank. I Stege har Møns Bank tiltrukket sig en del medieopmærksomhed på grund af en åben krig mellem ledelsen og bankens aktionærer, som har stiftet en forening med det formål at blive repræsenteret i bankens repræsentantskab. I juni udviklede konflikten sig til, at aktionærerne stillede et mistillidsvotum til repræsentantskabet, som derefter måtte indkalde til ekstraordinær generalforsamling. ",
        "metadata": {
            "source": "https://www.berlingske.dk/virksomheder/diba-bank-bekraefter-salgsrygter",
            "image_url": "https://berlingske.bmcdn.dk/media/cache/resolve/image_x_large/image/44/445752/6856770-diba-bank.jpg",
            "publication_time": "Mandag d. 07. oktober 2013, kl. 14.03",
            "author": "Kathrine Rossau",
            "related_links": [],
            "attachments": []
        }
    }
}