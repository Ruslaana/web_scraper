{
    "version": "1.0",
    "document": {
        "id": 1700,
        "title": "Trump-familien indgår forretningsaftaler i fuld fart i Mellemøsten",
        "content": " Præsident Donald Trump er i denne uge på rundtur i Mellemøsten, hvor han forhandler om at få verdens rigeste oliestater til at investere i USA. Hans familievirksomheder og nære medarbejdere har ikke været sene til at sikre sig gode aftaler i hele regionen. Saudi-Arabien, De Forenede Arabiske Emirater og Qatar, tre af landene på præsidentens rute, er kendt for deres positive forhold til Trump Inc. I det forløbne år er der blevet opført Trump-hoteller i Dubai, Jeddah og Saudi-Arabien, og i april indviede en entreprenør en Trump-inspireret luksus-golfklub i et statsfinansieret projekt i Qatar. Til stede ved indvielsen var både Eric Trump og en minister fra Qatar. En statsejet og kongelig familiefond i Emiraterne har i indeværende måned investeret for to milliarder dollar nye krypto-stablecoins udstedt af Trumps virksomhed World Liberty Financial i en kryptovalutabørs. Trump-administrationen forhandler i øjeblikket med Qatar om at tage imod et fly, der skal fungere som en midlertidig afløser for Amerikas efterhånden bedagede Air Force One-jetfly – og som senere skal doneres til Trumps præsidentbibliotek til hans personlige brug, forlyder det fra kilder med kendskab til sagen. Statslige eller kongelige midler, over 3,5 milliarder dollar, er placeret i en privatejet fond, der ledes af Trumps svigersøn Jared Kushner. Desuden blev der investeret seks milliarder dollar i statslige midler fra Qatar og Emiraterne ved en fundraising for Trumps rådgiver Elon Musk og hans xAI. I februar benyttede Dubai Musks Boring Company til at bygge et knap 18 km langt tunnelnetværk. Elon Musk optrådte på skærmen ved World Government Summit i Dubai i februar, hvor han deltog i en fundraising.Fold sammenLæs mereFoto: Amr Alfiky/Reuters/Ritzau Scanpix. Den saudiarabiske prins Al Waleed Bin Talal al Saud, der er kongens nevø, har også investeret i xAI. Den åbenlyse sammenblanding af geopolitik og personlige interesser bryder med langvarige amerikanske normer. »Amerikanske nationale interesser er på visse måder tilsyneladende blevet forenet med præsidentens personlige interesser,« siger David Schenker, der var øverste rådgiver for mellemøstlige anliggender i det amerikanske udenrigsministerium i Trumps første præsidentperiode. »Der er tydeligvis tale om en anden måde at drive forretning på, som er uden fortilfælde i USAs historie.« Schenker, der nu er ansat i The Washington Institute for Near East Policy, siger, at forretningsaftaler i Golfområdet, også med præsidentens familie og medarbejdere, er led i en ny strategi for disse lande. »De tænker alle sammen i nye baner,« siger han. Inden rejsen til Mellemøsten, Trumps første udlandsrejse bortset fra besøget i Italien i forbindelse med pave Frans’ bisættelse, har hans administration forsøgt at få en fredsaftale i Gaza på plads og ligeledes en ny aftale med Iran og med de yemenitiske houthier, der angriber den internationale skibsfart i Rødehavet – alt sammen vigtige anliggender for de arabiske Golfstater. Donald Trump har indgået et tæt parløb med Saudi-Arabiens kronprins, Mohammed bin Salman, under sin rejse i Mellemøsten i disse dage.Fold sammenLæs mereFoto: Brendan Smialowski/AFP/Ritzau Scanpix. Samtidig har Trumps embedsmænd ligget i forhandlinger med Saudi-Arabien, Emiraterne og Qatar om forsvar, kunstig intelligens og andre områder, som disse stater anser for at være særdeles vigtige. Hvis forhandlingerne falder på plads, kan resultatet blive en bølge af arabiske investeringer i USA. Saudi-Arabien har forpligtet sig til investeringer til en værdi af 600 milliarder dollar, og Emiraterne planlægger at bruge 1,4 billioner dollar i USA over de kommende ti år. Administrationen påtænker at bekendtgøre de væsentligste arabiske investeringer i amerikanske virksomheder og projekter i løbet af indeværende uge, oplyser kilder med kendskab til sagen. Det står ikke helt klart, om Trump-administrationen er villig til at sænke toldsatserne for Golfstaterne til gengæld for investeringer. De tre vigtigste af disse lande er netop nu pålagt Trumps ti procents globale told, som han insisterer på skal være grundtolden for alle lande. Trump udtalte i fredags, at der var fire-fem handelsaftaler på vej. Sammenblandingen af politiske aftaler og aftaler til gavn for præsidentens familie og nærmeste rådgivere er blevet kritiseret af det demokratiske parti og af regeringsansvarlighedsgrupper med henvisning til, at der er tale om interessekonflikter. Fonde fra Golfstaterne har investeret over 3,5 milliarder dollar i en kapitalfond drevet af Jared Kushner, præsident Trumps svigersøn.Fold sammenLæs mereFoto: Matt Rourke/AP/Ritzau Scanpix. Det Hvide Hus’ talskvinde, Karoline Leavitt, sagde i fredags, at det var »latterligt« at antyde, »at præsident Trump kunne finde på at gøre noget til gavn for sig selv«, og at han netop blev genvalgt, fordi amerikanerne stoler på, at »han handler til landets bedste«. I Trumps første embedsperiode forpligtede Trump Organization sig til ikke at indgå aftaler i udlandet. Denne gang har den forpligtet sig til ikke at indgå aftaler direkte med udenlandske regeringer. Den Trump-ejede virksomhed Trump Organization administreres af Trumps børn. Trumps etiske projekt går ud på, at hans organisation skal overdrage indtægter fra det, han kalder »udenlandske regeringers beskyttelse« af organisationens hoteller og lignende virksomheder, til den amerikanske stat, som det også skete under hans første embedsperiode. Demokraterne i Kongressen har kritiseret disse indtægter med henvisning til, at de kun udgør en mindre del af de samlede økonomiske gevinster, som Trumps forskellige virksomheder har oppebåret fra andre lande. Det har ikke kunnet lade sig gøre at fastslå, hvilke begrænsninger der er på projekter i World Liberty Financials regi – eller om der overhovedet er nogen. Det er som bekendt et kryptovalutafirma, der har solgt Trumps memecoin-tokens, og det kontrolleres af et foretagende knytte til Trumps familie. Eric Trump er medlem af foretagendets bestyrelse. Præsident Trump beskrives på World Libertys hjemmeside som foretagendets »Chief crypto advocate«. Det sker i sektionen om foretagendets »team«. MGX, en fond der ledes af sheik Tahnun bin Zayed al Nahyan, der er bror til Emiraternes præsident, har anvendt to milliarder af World Libertys nye stablecoin – en kryptovaluta der er knyttet til den amerikanske dollar – til at investere i kryptovalutabørsen Binance. Så længe disse stablecoins er i cirkulation, kan det betyde millioner af dollar i overskud om året til World Liberty. Det skyldes, at udstedere af stablecoins som World Liberty typisk tager imod penge fra købere og investerer dem i statspapirer og tjener penge på renten. Ejerne af stablecoins får som regel ingen renteindtægt. En talsmand for World Liberty har udtalt, at »foretagendet er en privat virksomhed, ikke en politisk organisation«, og at »man er stolt af, at en så kompetent investor som MGX« er villig til at bruge foretagendets stablecoin. Ser man på Golfstaterne, har især Emiraterne indgået et stort antal handelsaftaler knyttet til Trump. Eric Trump roste for nylig den hurtige statslige godkendelse af det nye Trump-hotel i Dubai – det tog under en måned, udtalte han – og samtidig slog sheik Tahnun sig sammen med Qatar for et pumpe yderligere 1,5 milliarder dollar ind i Kushners privatejede fond, Affinity Partners, før præsidentvalget. Også Elon Musks familie har gjort forretninger i Emiraterne. I marts måned meddelte et ministerium i landet, at man havde indgået et flerårigt partnerskab med et firma ejet af hans bror Kimball Musk, der leverer lysshows ved hjælp af droner. Kushner har udtalt, at han meddelte sine investorer, at de ikke skulle regne med noget særligt udbytte, hvis Trump vandt valget. Indtil for nylig havde Trump Organization ikke ret mange projekter i Mellemøsten – det største var en golfklub i Dubai. Men i løbet af det seneste år har den private entreprenørvirksomhed Dar Global oplyst, at man vil bygge Trump-hoteller i Dubai og Jeddah, en golfklub i forbindelse med et større projekt iværksat af Qatar og yderligere et hotel og et golfkompleks i Oman, hvor USA og Iran forhandler om atomvåbenproduktion. Der er flere planer på vej. Eric Trump har udtalt, at hans firma planlægger at opføre en skyskraber i Riyadh i Saudi-Arabien og muligvis også et projekt i Abu Dhabi. Et gigantisk reklamebanner for Trumps planlagte golfklub er ophængt lige uden for Dubai Trade Center.Fold sammenLæs mereFoto: Kamran Jebreili/AP/Ritzau Scanpix. Eric Trump søsatte sit projekt for en måned siden ved en sammenkomst med en minister fra Qatar og andre embedsmænd fra den statsejede entreprenørvirksomhed Qatari Diar. En talskvinde for Trump Organization kunne fortælle, at virksomhedens aftale vedrørende Qatar var indgået med Dar Global og ikke med Qatari Diar. En qatarsk embedsmand forklarede, at aftalen om at anlægge en golfklub blev indgået, før Trump blev valgt som præsident. Saudi-Arabien, De Forende Arabiske Emirater og Qatar – der alle er arvelige monarkier finansieret af enorme indtægter fra olie og gas – har en forholdsvis tolerant opfattelse af sammenblandingen af statslige og erhvervsmæssige interesser. »Grænsen mellem politik og erhverv er temmelig flydende, så der er mange overlappende aktiviteter og aftaler og interesser,« siger Robert Mogielnicki, der er ansat i The Arab Gulf States Institute, en tænketank i Washington. Forskellen nu er, at den slags potentielle interessekonflikter, der indbefatter præsidenten og hans nære medarbejdere, ikke længere lader til at vække nogen større opsigt i Washington. »Præsident Trump kunne godt gøre mere for at isolere sine politiske og diplomatiske aktiviteter fra rent kommercielle interesser, men det lader ikke til, at han føler sig politisk presset til at gøre det,« siger Mogielnicki. Hassan Alhassan, der er seniorforsker ved International Institute for Strategic Studies, gør opmærksom på, at Golfstaterne er mere end villige til at handle med Trump for på den måde at få politisk indflydelse i Washington – enten ved at medvirke til at styrke hans økonomiske dagsorden i USA med investeringer eller ved at deltage direkte i hans egne forretninger. »De har et begrænset antal redskaber, som de kan bruge til at påvirke præsidentens anskuelser og politik på områder, der betyder mest for dem,« siger Alhassan. »En del af redskaberne i deres værktøjskasse kan bruges til at fremme hans personlige og familiemæssige forretningsinteresser.« Der har allerede været frugtbare forhandlinger. I torsdags afslørede Skatteministeriet en plan om at forenkle amerikanske investeringsregler for »allierede og partnere«, et initiativ som Emiraterne i lang tid har støttet. Trump brød med traditionerne i 2017, da han rejste til Saudi-Arabien på sin første rejse som præsident, og lige siden har han bevaret en nær kontakt med Golfstaternes ledere. Den herskende emir i Qatar var på besøg i Mar-a-Lago i september sidste år, og Trump var vært for Emiraternes nationale sikkerhedsrådgiver i Det Hvide Hus i marts. Den saudiarabiske forsvarsminister, der er bror til kronprinsen, var på besøg i Pentagon i februar.  Oversat fra den originale engelske version af Claus Bech ",
        "metadata": {
            "source": "https://www.berlingske.dk/oekonomi/trump-familien-indgaar-forretningsaftaler-i-fuld-fart-i-mellemoesten",
            "image_url": "https://berlingske.bmcdn.dk/media/cache/resolve/image_x_large_vertical/image/192/1921439/24951007-eric-trump-der-er-executive-vice-president-i-trum.jpg",
            "publication_time": "Torsdag d. 15. maj 2025, kl. 13.54",
            "author": null,
            "related_links": [],
            "attachments": []
        }
    }
}