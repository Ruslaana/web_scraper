{
    "version": "1.0",
    "document": {
        "id": 788,
        "title": "Putin lover at hjælpe Trump med at skabe fred og stabilitet – altså i Mellemøsten. Ikke i Ukraine",
        "content": "Talskvinden for Det Hvide Hus forsøgte ikke ligefrem at nedtone forventningerne forud for tirsdagens telefontopmøde mellem Vladimir Putin og Donald Trump. »Vi har aldrig været tættere på en fredsaftale, end vi er i dette øjeblik,« lød det fra Karoline Leavitt. Hendes chef var både optimistisk og konkret. »Vi vil tale om land. Om kraftværker,« erklærede den amerikanske præsident mandag ombord på Air Force One og tilføjede: »Vi taler allerede om at opdele visse aktiver.« Den udmelding sendte et ryk af frygt gennem Europa. Vil Trump i en blanding af uvidenhed og overmod sælge ud af Ukraines territorium og Europas sikkerhed til gengæld for luftkasteller om en fredsaftale, Putin alligevel ville ende med at bryde? Så galt gik det ikke. At dømme efter de officielle udskrifter kom fremtidige grænsedragninger ikke op til diskussion. Og i det omfang, den 30-dages våbenhvile, som Trumps forhandlere havde sikret Ukraines opbakning til, overhovedet blev drøftet, var det først og fremmest i forbindelse med Putins mange forbehold mod den. I stedet for den forkromede fredsplan for vor tid, som Trumps talskvinde havde stillet i udsigt, endte det med et 30-dages stop for angreb på energiinfrastruktur. Ikke for krigen. Mere ville Putin ikke gå med til. Siden Trumps overfusning af Zelenskyj frygter mange i Europa for, at USAs præsident gør klar til at sælge ud af Ukraine og Europas interesser for at tækkes Putin.Fold sammenLæs mereFoto: Saul Loeb/AFP/Ritzau Scanpix. De, som havde frygtet, at samtalen ville ende med, at et Pax Russica ville blive trukket ned over hovedet på Europa, kunne i første omgang ånde lettet op. I stedet for en historisk telefonudgave afJalta, der delte Ukraine og Europa op i russiske og amerikanske interessesfærer, endte mødet med det, Berlingskes Ruslandskender, Emil Rottbøll, kaldte en miniaftale. Jalta er en badeby på Krim-halvøen, hvor Josef Stalin, Winston Churchill og Franklin Roosevelt mødtes i 1945 for at dele Europa op i et amerikansk allieret vest og sovjetisk domineret øst. Trumps særlige udsending, Steve Witkoff, der var med på en lytter i Det Hvide Hus, havde dog en helt anden udlægning af samtalen. Der var tale om intet mindre end en monumental »gamechanger«, erklærede Witkoff onsdag i et interview medBloombergtv. »Vi har gjort større fremskridt i går, end der har været gjort de sidste tre et halvt år,« sagde Witkoff, der ud over at være Trumps officielle udsending også er præsidentens personlige ven og fortrolige. Trumps forgænger, Joe Biden, forsøgte at isolere Putins styre gennem sanktioner, boykot og omfattende støtte til Ukraine. Trumps tilnærmelse til Putin har skabt frygt for, at den nye amerikanske præsident vil ophæve disse sanktioner. Ifølge Witkoff er tirsdagens aftale om stop for angreb på energiforsyningen blot første skridt. Inden for et par uger vil en fuld våbenhvile være klar, og dermed er vejen mod en permanent fredsløsning brolagt, sagde han og leverede en betragtning, der må få det til at gibbe i mange europæiske beslutningstagere: »Jeg hælder til at tro, at Putin handler i god tro.« Ifølge Steve Witkoff vil forhandlingerne mellem USA og Rusland om en våbenhvile blive genoptaget i Saudi-Arabien de kommende dage og uger.Fold sammenLæs mereFoto: Kevin Lamarque/Reuters/Ritzau Scanpix. Enten har Witkoff ikke hørt efter, da Putin ifølge den russiske udlægning af samtalen talte om behovet for at løse »konfliktens rødder« og tage hensyn til »Ruslands legitime interesser«. Eller også forstår rigmanden, der har skabt sin milliardformue som ejendomsmatador og ikke besidder nogen diplomatisk erfaring, ikke, hvad Putin taler om. Begge dele er Kremls kodeord for NATOs østudvidelse til de tidligere kommunistiske lydstater i Østeuropa og Sovjetrepublikker i Baltikum, som i den russiske optik har fremprovokeret Ruslands krig mod Ukraine og derfor må rulles tilbage. Hvilket NATO hidtil blankt har afvist. Mens Putin var tilbageholdende med at give konkrete indrømmelser, når det kom til Ukraine, holdt han sig ikke tilbage med løfter om at være behjælpelig andre steder i verden. Især i Mellemøsten, hvor Putin er parat til at støtte bestræbelser på at »stabilisere kriseområder«. Og dem er der som bekendt mange af i regionen. »De to ledere deler det synspunkt, at Iran aldrig skal være i stand til at tilintetgøre Israel,« som det hedder i den amerikanske sammenfatning af samtalen. Det lyder jo lovende. I næsten ti år forsøgte Putin at holde Assad ved magten med hjælp fra russiske styrker. Det endte i et nederlag, da Assads styrker brød sammen i december.Fold sammenLæs mereFoto: Mikhail Klimentyev/AFP/Ritzau Scanpix. Især for Witkoff, der ikke kun forhandler med Putin på Trumps vegne, men også er præsidentens officielle udsending i Mellemøsten, hvor Trumps ambitioner om at skabe fred også er store. Men Iran har foreløbig afvist Trumps følere om at genforhandle den atomaftale mellem Iran og seks stormagter, som Donald Trump trak USA ud af i sin første præsidentperiode. Amerikanske og israelske efterretningstjenester vurderer, at Iran kun er få måneder fra at kunne producere uran til en atombombe, hvis det skulle ønske det. Det vil vi ikke, lød beskeden fra landets øverste leder, ayatollah Ali Khamenei, under en tale for to uger siden. Men skulle styret ombestemme sig, »vil Amerika ikke kunne stoppe os«. Og Putin vil næppe hjælpe USA med det. Som Irans største våbenleverandør har Putin ganske vist betydelig indflydelse i Iran. Kreml er under de seneste årtiers sanktioner rykket stadig tættere på præstestyret. Det økonomiske samarbejde er blevet endnu tættere, efter at Rusland selv er blevet udelukket fra det internationale finanssystem af de vestlige sanktioner. Putin på besøg hos Ali Khamenei i Teheran i 2007. Krigen i Ukraine har fået de to lande til at styrke deres militære og økonomiske samarbejde.Fold sammenLæs mereFoto: Sajjad Safari/AP/Ritzau Scanpix. Iran er også blevet mere afhængig af Rusland, efter at deres fælles allierede, Syriens præsident Bashar al-Assads styre, brød sammen i december. Men om Rusland vil bruge denne indflydelse, er mere end tvivlsomt. For våbenhandlen går nu begge veje. Iran er storleverandør af droner til den russiske krig i Ukraine. Rusland vil dårligt kunne undvære de tusindvis af iranske Shahed-droner. Sammen med Nordkorea, et andet land, der står helt uden for det gode internationale selskab, er Iran en af Ruslands få tilbageværende allierede. Putins løfter om at ville hjælpe USA med at skabe ro i Mellemøsten ligner snarere et forsøg på at distrahere fra hans manglende fredsvilje i Europa.",
        "metadata": {
            "source": "https://www.berlingske.dk/internationalt/putin-lover-at-hjaelpe-trump-med-at-skabe-fred-og-stabilitet-altsaa",
            "image_url": "https://berlingske.bmcdn.dk/media/cache/resolve/image_x_large_vertical/image/190/1902026/24914086-da-alt-endnu-var-fryd-og-gammen-med-assads-flugt.jpg",
            "publication_time": "Torsdag d. 20. marts 2025, kl. 08.26",
            "author": "Gunnar Willum",
            "related_links": [],
            "attachments": []
        }
    }
}