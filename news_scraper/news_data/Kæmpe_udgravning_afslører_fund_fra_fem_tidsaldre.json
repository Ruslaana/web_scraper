{
    "version": "1.0",
    "document": {
        "id": 16537,
        "title": "Kæmpe udgravning afslører fund fra fem tidsaldre",
        "content": "Der har sandsynligvis aldrig været tomt ved Motala Ström i Sydøst-Sverige, hvor et stort hold arkæologer siden år 2000 har arbejdet intensivt for at afdække fortidens gemte skatte. Fundstedet har nemlig vist sig at indeholde 7.000 år gamle genstande fra intet mindre end fem tidsaldre: Stenalderen, Bronzealderen, Jernalderen, Vikingetiden og Middelalderen. Desuden har arkæologerne fundet så meget ben på pladsen, at de overvejer, om endnu en tidsalder måske snart fortjener en plads i historien, nemlig benalderen. Forskerne fra bl.a. det svenske rigsantikvariat har indtil videre gjort 200.000 arkæologiske fund på stedet. De regner med at nå op på 400.000, inden udgravningen er færdig. Udgravningen har bl.a. påberåbt sig en anseelig omgang medieomtale, da den afsløredeen lille genstand, som indtil videre blot har fået navnet 'fallos'. Flere spekulerede i, om det mon var Stenalderens svar på sexlegetøj, der havde set dagens lys. Men stedet udmærker sig også ved, at mange af fundene har ligget i fuldstændig oxygen-frie omgivelser og derfor er i usædvanlig god stand. Dermed kan man for eksempel med lethed se de smukke udskæringer på en dolk, der er udført i et yderst skørt materiale, sandsynligvis en blanding af kvarts og flint. I videoen herover kan du se den spændende dokumentarfilm, som netop er blevet færdig om Motala Ström og alle dens hemmeligheder. 'Här har aldrig varit tomt...' varer lidt over 18 minutter, men selv ikke-arkæologiinteresserede kan være sikre på at føle sig godt underholdt hele vejen igennem. Hvis du vil vide endnu mere om alle de spændende fund, som forskerne har gjort, så kan du følge med i deresegen blog fra Motala Ström. Se den flotte video her: ",
        "metadata": {
            "source": "https://www.berlingske.dk/videnskab/kaempe-udgravning-afsloerer-fund-fra-fem-tidsaldre",
            "image_url": "https://berlingske.bmcdn.dk/media/cache/resolve/image_x_large/image/37/378872/5229355-kmpe-udgravning-afslrer-fund-fra-fem-tidsaldre.jpg",
            "publication_time": "Mandag d. 04. juni 2012, kl. 20.20",
            "author": null,
            "related_links": [],
            "attachments": []
        }
    }
}