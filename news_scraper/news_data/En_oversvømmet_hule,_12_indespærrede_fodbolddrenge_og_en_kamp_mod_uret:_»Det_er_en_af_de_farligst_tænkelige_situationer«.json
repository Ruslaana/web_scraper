{
    "version": "1.0",
    "document": {
        "id": 7236,
        "title": "En oversvømmet hule, 12 indespærrede fodbolddrenge og en kamp mod uret: »Det er en af de farligst tænkelige situationer«",
        "content": "Ved huleindgangen står et skilt, som advarer om, at det kan være farligt at gå ind i regntiden, der typisk begynder i juli. Alligevel valgte den 25-årige thailandske træner Ekkapol Janthawong at lede sit fodboldhold på 12 drenge i alderen 11 til 16 år ind i det dybe og snævre Tham Luang-hulesystem på en bjergside i det nordligste Thailand. Han havde nemlig gjort det samme med holdet et par år forinden – dengang ganske uden problemer. Det skete 23. juni i år efter en omgang fodboldtræning. Men da holdet ved navn »Vildsvinene« var kommet et pænt stykke ind i hulesystemet, skete det, der bare ikke må ske. Udenfor begyndte det at styrtregne, og på kort tid trængte store vandmængder ind i grotterne. Snævre og dybtliggende passager blev forvandlet til strømmende, vandfyldte rør, og en ellers spændende og eventyrlig oplevelse udviklede sig til det værst tænkelige mareridt. Da drengene ikke lod høre fra sig, indledtes en helt usædvanlig omfattende redningsaktion, der gennem nu mere end ti dage har grebet det ganske Thailand. Den vedvarende regn og kraftige oversvømmelser i store dele af de snævre grottegange har gjort redningsindsatsen så udfordrende, at man har fløjet flere udenlandske teams med specialuddannede dykkere og grottespecialister ind. Indledningsvist var håbet og forventningen, at drengene og deres træner havde nået at søge tilflugt på en afsats i en større grotte ved navn »Pattaya Beach« et par kilometer inde i systemet. Men for selv de stærkeste og bedst trænede dykkere var det næsten umuligt at nå frem til grotten.  Adskillige gange blev de trængt tilbage af stigende vandmængder, der omdannede snævre og kantede passager til fossende floder, og trods redningsdykkernes lamper var det vanskeligt at orientere sig i mørket. Samtidig var det flere steder umuligt for dykkerne at komme omkring smalle hjørner med deres dykkerflasker, hvorfor man måtte bruge kostbar tid på at hugge store flager af oversvømmede hulevægge. Imens forsøgte beredskabshold at pumpe vand ud af hulesystemet, men trods ihærdige forsøg er det kun lykkedes at sænke vandstanden i hulerne med få centimeter. Da enkelte dykkere endelig nåede frem til »Pattaya Beach«, var grotten imidlertid oversvømmet. Der var ingen at se, og håbet om at finde drengene i levende live svandt. Heldigvis gav to britiske dykkere ikke op og stred sig mandag yderligere 400 meter ind i hulesystemet.  Og dér – oppe på en nogenlunde tør forhøjning over en grottesø og i skæret fra dykkernes flakkende lamper – sad de 12 drenge og deres træner så i deres røde fodboldtrøjer. Forkomne, men levende og fremfor alt sultne. »Eat, eat, eat,« sagde en af drengene, mens en anden spurgte, hvilken dag det var. I mørket havde de ikke haft mulighed for at tælle dagene, og de enkelte snacks, de muligvis havde haft med sig, var for længst spist. Ingen af drengene var i livsfare, men enkelte af dem havde slået sig og trænger til lægehjælp. Da nyheden, om at samtlige drenge var i live, nåede medierne, gik et lettelsens suk gennem den thailandske befolkning. Blandt dem var Kham Phrothep, der er far til en 13-årig dreng inde i hulen, og som på TV kunne genkende sin søn på dykkernes videooptagelser. »Jeg er meget glad, meget lettet. Men han har tabt sig og ser træt ud,« sagde faderen tilNew York Times.  Desværre kan faderen og de talrige andre pårørende til det indespærrede fodboldhold endnu ikke tillade sig at ånde helt op, for ifølge myndighederne kan der gå uger og i værste fald måneder, før alle drengene er reddet og kommer ud af deres ufrivillige fængsel omtrent en kilometer under bjergsiden. Heldigvis er det siden mandag lykkedes for de professionelle dykkere at fragte medicin samt en smule drikkevarer og såkaldt højkalorie-gel ind til fodboldholdet. Ifølge det tyske nyhedsbureau DPA arbejdes der også på at etablere en telefonforbindelse til den afsidesliggende huleafsats, så drengene kan trøstes ved lyden af deres forældres og søskendes stemmer. Den helt store udfordring i forbindelse med at få reddet det svækkede og utålmodige fodboldhold er kombinationen af regntiden, der først ventes at slutte i september, og drengenes manglende dykkererfaring. »At forsøge at føre ikke-dykkere gennem en hule er en af de farligst tænkelige situationer, også selv om dykningen er relativt let,« siger den førende amerikanske huleredningsekspert Anmar Mirza til Associated Press. Drengene sidder indespærret i en grotte ca. 1.000 meter under bjergsiden.Fold sammenLæs mereFoto: PONGMANAT TASIRI. Andre eksperter peger på, at der flere steder er kraftig strøm i komplet oversvømmede og smalle passager, og at man skal arbejde psykologisk med de svækkede og forskrækkede drenge for at forhindre dem i at gå i panik, når de skal dykke ned i det mørke og mudrede vand, der har en temperatur på omkring 26 grader. Af samme årsag har det været på tale at bore en redningstunnel gennem det overliggende bjerg ned til drengene, men tanken er efterhånden næsten opgivet på grund af de ingeniørmæssige vanskeligheder i det ufremkommelige terræn. Man har også haft hold i gang med at lede efter eventuelle ukendte åbninger på bjerget ned til gangsystemet nær drengene, men hidtil uden held. Så forventningen er, at man i sidste ende må spænde hver enkelt dreng fast i en sele på en redningsdykker, som vil være guide gennem det kilometerlange hulesystem frem til indgangen og det længe ventede dagslys. Undervejs vil man sikre, at drengene får luft fra dykkernes iltbeholdere. Men tiden løber, regnen vælter fortsat ned, og imens er specialister bekymrede for endnu en mulig risiko: Man ved ikke, om lufttrykket i fodboldholdets fjerne grotte er ualmindelig højt på grund af det omkringliggende pres fra vandet. Hvis det er tilfældet, er der fare for, at drengene kan få dykkersyge på deres færd gennem vandfyldte gange tilbage til sikkerheden og et helt Thailand, der venter med tilbageholdt åndedræt på deres redning.",
        "metadata": {
            "source": "https://www.berlingske.dk/samfund/en-oversvoemmet-hule-12-indespaerrede-fodbolddrenge-og-en-kamp-mod-uret-det-er-en",
            "image_url": "https://berlingske.bmcdn.dk/media/cache/resolve/image_x_large/image/5/54082/21401929-thailand-accident-cave.jpg",
            "publication_time": "Tirsdag d. 03. juli 2018, kl. 17.05",
            "author": "Lars Henrik Aagaard",
            "related_links": [],
            "attachments": []
        }
    }
}