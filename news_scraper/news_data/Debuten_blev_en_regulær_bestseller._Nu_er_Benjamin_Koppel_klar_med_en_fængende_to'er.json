{
    "version": "1.0",
    "document": {
        "id": 8450,
        "title": "Debuten blev en regulær bestseller. Nu er Benjamin Koppel klar med en fængende to'er",
        "content": "Blodets bånd og slægtens ånd. To temaer, der danser som et velkomponeret musikalsk arrangement i denne anden bog afBenjamin Koppel. Debutromanen, »Annas sang« (2022), blev en bestseller og fik mange roser med på vejen. »Sommerfuglens stemme« er en selvstændig fortsættelse. Endnu en gang dykker forfatteren ned i historien om den jødiske familie Koppelman. Enkelte personer fra den prisvindende debut nævnes her, men de forbliver mestendels i periferien. I stedet foldes fortællingen fornemt ud i to hovedspor. I det ene følger vi musikeren Alexander og dennes kæreste, Gry. Vi er i København i 2015. De er i fuld gang med et kompliceret fertilitetsforløb på Rigshospitalet for at bringe nyt liv til verden. Alexander står dog midt i en kreativ, eksistentiel krise og selvmedicinerer sig med lidt hvide streger til næsen og syndig alkohol til ganen. Ikke just en livsstil, der får sædcellerne til at synge rent i den slukørede mands pung. I romanens andet spor sidder Alexanders blinde mormor på et plejehjem i en amerikansk forstad. Her indtaler Ruth Koppelman sin livshistorie på kassettebånd til sit barnebarn i håbet om, at den en skønne dag finder vej over Atlanten og til Alexanders øre. Vi forstår, at noget er gået helt galt mellem Ruth og Alexanders mor, Lillian. Forbindelsen mellem dem blev brudt, da Lillian var ganske ung. Ruths livshistorie i dette romanspor er ganske omfangsrigt. Fra en lykkelig barndom fuld af fest, musik og farver i København i 1930erne til en grå, gruopvækkende og livsødelæggende ophold i kz-lejren Theresienstadt. Mere skal jeg ikke afsløre her. Forfatter og jazzmusiker Benjamin Koppel (f. 1974) har med »Sommerfuglens stemme« bedrevet en velturneret familiekrønike, som både i form og indhold går op i en højere enhed.Fold sammenLæs mereFoto: Politikens Forlag. Et fællestræk for slægtens ånder musikken som et stof og en kunstart, som holder Ruth, Lillian og Alexander oven vande i de mørkeste stunder. Mormor havde en lovende karriere som sanger foran sig, inden nazisterne fik deres grumme fodfæste i Europa. Mor Lillian har fået berømmelse som musicalstjerne på et teater. Alexander er forsanger i et band, der underholder hver fredag på en dansk tv-station i udsendelsen »Har du talent?«. Som fertilitetsprojektet skrider frem, bliver den unge mands søgen efter sit ophav mere og mere påtrængende. Og det er netop den fortælling, jeg som læser får foræret sideløbende i de mange kapitler, hvor Ruth taler til sin lille kassettebåndoptager. »Sommerfuglens stemme« er en næsten helt klassisk fortælling om familiehemmeligheder og forsoninger. Benjamin Koppels fortællelyst er klart formet af en indsigt i komposition med musikalsk variation. Vekselvirkningen mellem de to hovedspor fungerer overraskende godt og gør romanen dragende. Alexanders kreative krise i København står tilmed ofte i stærk kontrast til de skrækindjagende begivenheder i Theresienstadt. Dog vil jeg ikke definere bogen som en udelukkende tung sag. Benjamin Koppel er bestemt ikke uden humor og lune, når det noget anstrengte forhold mellem Lillian og Alexander kommer i fokus. Æblet falder tilsyneladende ikke så langt fra stammen, når det kommer til selvoptagethed, evnen til at se sig selv i spejlet, løfte låget på ormedåsen og erkende fejl og mangler. Over for sig selv og ikke mindst over for hinanden hos familien Koppelman. Kommer der mon et tredje bind i denne familiekrønike? Jeg kan kun håbe, at Benjamin Koppel nok en gang vil sætte sig ned ved tastaturet, give den jazz og gas og ellers lade poterne danse ubesværet. Sommerfuglens stemme Forfatter: Benjamin KoppelSider: 455Pris: 300 kronerForlag: Politikens Forlag",
        "metadata": {
            "source": "https://www.berlingske.dk/litteratur/debuten-blev-en-regulaer-bestseller-nu-er-benjamin-koppel-klar-med-en",
            "image_url": null,
            "publication_time": "Fredag d. 25. oktober 2024, kl. 18.11",
            "author": null,
            "related_links": [],
            "attachments": []
        }
    }
}