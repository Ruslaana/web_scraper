{
    "version": "1.0",
    "document": {
        "id": 15794,
        "title": "Messi hastet til hospital i Japan med rygsmerter",
        "content": "Den argentinske fodboldspiller Lionel Messi er blevet kørt på sygehuset med symptomer, der kan skyldes nyresten, skriver nyhedsbureauet AFP. Barcelona spiller semifinale i VM for klubhold mod Guangzhou Evergrande torsdag middag dansk tid i den japanske by Yokohama. Argentineren, der i november vendte tilbage til grønsværen efter en alvorlig knæskade, lider af en type af smerter i ryggen, der oftest skyldes nyresten. - Der skal foretages yderligere test af Messi, før vi kan afgøre, hvornår han er tilbage på banen, skriver Barcelona på klubbens hjemmeside.  Messi havde ifølge nyhedsbureauet været i højt humør, efter Barcelona ankom til Japan, hvor han havde lavet sjov med holdkammeraterne og skrevet tonsvis af autografer. Den brasilianske angriber Neymar, der har hamret masser af mål ind i denne sæson, er heller ikke med i kampen. Han bearbejder en forstrækning i lysken, som han pådrog sig i Champions League-kampen mod Leverkusen i sidste uge.  Til gengæld er den tredje stjerne i Barcelonas fronttrio, Luis Suarez, med fra start torsdag. Champions League-vinderne fra Barcelona er først trådt ind i turneringen i semifinalen. Holdet jagter trofæet for tredje gang, hvilket intet andet hold tidligere har formået. Klubben fra Catalonien vandt turneringen i 2009 og 2011.  /ritzau/",
        "metadata": {
            "source": "https://www.berlingske.dk/sport/messi-hastet-til-hospital-i-japan-med-rygsmerter",
            "image_url": "https://berlingske.bmcdn.dk/media/cache/resolve/image_x_large/image/32/322299/11720093-fbl-wclub-2015-barcelona-files.jpg",
            "publication_time": "Torsdag d. 17. december 2015, kl. 12.03",
            "author": null,
            "related_links": [],
            "attachments": []
        }
    }
}