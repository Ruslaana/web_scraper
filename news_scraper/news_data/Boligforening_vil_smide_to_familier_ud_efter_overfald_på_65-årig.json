{
    "version": "1.0",
    "document": {
        "id": 9185,
        "title": "Boligforening vil smide to familier ud efter overfald på 65-årig",
        "content": "- Vi er nødt til at have ro i de her områder. Derfor er vi nødt til at opsige de lejemål, hvor de dømte bor. Sådan siger formanden for BoligKorsør, Ebbe Jens Ahlgren, til TV ØST, efter to drenge på 16 og 17 år mandag blev idømt ét års fængsel for et overfald og et røveri begået i området omkring Motalavej i marts måned. Beslutningen betyder, at to familier i løbet af kort tid står til at fraflytte deres hjem i Korsør. - I første omgang venter vi 14 dage, indtil ankefristen på dommen er udløbet. Gør den ikke det, så vil vi derefter opsige lejemålene til de adresser, hvor de to dømte bor,siger Ebbe Jens Ahlgren til TV ØST. Han forklarer, at det juridiske forarbejde er klart – men at opsigelserne i øvrigt håndteres af foreningens jurist.  Dommen kommer efter en række episoder i det belastede boligområde omkring Motalavej i marts måned – værst de to episoder, som de to drenge mandag blev dømt for. Ved den ene episode blev en 65-årig mand overfaldet, fordi han ikke ville uddele cigaretter - ved den anden blev en vagt udsat for røveri, hvor han blev truet med en pistollignende genstand. På trods af dommene, så er Korsørs store boligselskab BoligKorsør ærgerlige over, at det kommer til at opsige lejemål. - Det er en rigtig trist beslutning. Men vi føler, at det er nødvendigt, og bestyrelsen i BoligKorsør er enige om dette. Vi har 7.000 lejere, der skal beskyttes. Og selvom det selvfølgelig ikke er sjovt for de familier, der nu må flytte ud, så må vi sige, at vi er nødt til at skulle beskytte de øvrige lejere. Vi er nødt til at få ro i kvarteret, siger Ebbe Jens Ahlgren til TV ØST. Ifølge forsvarsadvokat Eigil Strand, der forsvarede en af de dømte, har begge de unge modtaget dommen, og tager den til efterretning. ",
        "metadata": {
            "source": "https://www.berlingske.dk/samfund/boligforening-vil-smide-to-familier-ud-efter-overfald-paa-65-aarig",
            "image_url": "https://berlingske.bmcdn.dk/media/cache/resolve/image_x_large/image/9/90224/17537353-motalavej-foto-afd.jpg",
            "publication_time": "Mandag d. 12. juni 2017, kl. 18.04",
            "author": null,
            "related_links": [],
            "attachments": []
        }
    }
}