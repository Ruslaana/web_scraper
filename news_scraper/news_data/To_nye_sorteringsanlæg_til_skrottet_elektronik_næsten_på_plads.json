{
    "version": "1.0",
    "document": {
        "id": 7565,
        "title": "To nye sorteringsanlæg til skrottet elektronik næsten på plads",
        "content": "To store anlæg, som skal sikre mere genbrug af kasseret elektronik, skal ligge i Middelfart og Roskilde. De to anlæg vil beskæftige op mod 80 ansatte og hver koste godt ti millioner kroner. De ventes at kunne komme i gang med arbejdet omkring nytår, såfremt alle tilladelser kommer på plads. Det er organisationen Elretur, som sammen med genindvindingsvirksomhederne H.J. Hansen Recycling og Stena Recycling står for etableringen af de to anlæg.Her skal kasseret elektronik sorteres til genbrug, så mere af det kan komme tilbage på markedet efter at være blevet repareret og rengjort. Elreturs administrerende direktør, Morten Harboe-Jepsen, forventer, at den mere detaljerede sortering af el- og elektronikprodukterne vil medføre, at op mod ti procent af alle kasserede, hårde hvidevarer – eller cirka 60.000 styk –kan få et nyt liv i stedet for at blive skrottet. I dag bliver en procent af alle hårde hvidevarer genbrugt. Blandt mindre elektronik og skærmeventes op mod fire procent af kunne få et nyt og længere liv. Alt i alt vil 3.500 ton hårde hvidevarer fremover mod kun 500 ton i dag kunne genbruges, lyder forventningen. Sådan skal de to nye sorteringsanlæg i Middelfart og Roskilde arbejde med at sikre mere genbrug fra indleveret, kasseret elektronik.Fold sammenLæs mereFoto: Elretur. Også langt flere komponenter som elmotorer, harddiske, printkort, it- og teleudstyr vil kunne identificeres og genbruges. »Med anlæggene kan vi på en gang beskytte miljøet og klimaet, skabe bæredygtige forretningsmuligheder og arbejdspladser og sikre forbrugere velfungerende kvalitetselektronik til overkommelige priser. Det er et smukt eksempel på den cirkulære økonom,« siger Morten Harboe-Jepsen. Elretur samler900 danske producenter og importører i den returordning, som skal sikre, at elektronikaffald skrottes korrekt. Hvert anlæg bliver op mod 2.000 kvadratmeter under tag foruden et større udenomsareal, fordi det kræver plads at indsamle og oplagre så meget kasseret elektronik i alle størrelser. Der indsamles i Danmark årligt 60.000 ton elektronikaffald, heraf alene 2.300 ton batterier. Meget afleveres til de 420 genbrugspladser. De materialer og komponenter, som pilles og skilles ud, bliver solgt videre til forarbejdning og genbrug i andre lande, mens selve det udstyr, som kan genbruges efter at have fået en kærlig hånd, blive repareret her i landet og forsynet med en ny garanti, inden det sættes til salg.",
        "metadata": {
            "source": "https://www.berlingske.dk/virksomheder/to-nye-sorteringsanlaeg-til-skrottet-elektronik-naesten-paa-plads",
            "image_url": "https://berlingske.bmcdn.dk/media/cache/resolve/image_x_large/image/151/1515153/24006494-pix-elektronikaffald.jpg",
            "publication_time": "Torsdag d. 10. februar 2022, kl. 10.00",
            "author": "Thomas Breinstrup",
            "related_links": [],
            "attachments": []
        }
    }
}