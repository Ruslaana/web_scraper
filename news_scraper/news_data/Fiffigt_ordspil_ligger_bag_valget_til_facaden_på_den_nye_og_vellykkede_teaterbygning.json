{
    "version": "1.0",
    "document": {
        "id": 17005,
        "title": "Fiffigt ordspil ligger bag valget til facaden på den nye og vellykkede teaterbygning",
        "content": "Hvis man prøver på at forestille sig det mest umulige sted, man kunne finde på at spille avantgardeteater, ville man uden tvivl ende sådan cirka der, hvor teatret Mungo Park ligger: I et sært, diffust ingenmandsland i Lillerød, langt væk fra Københavns centrum og domineret af store veje, rundkørsler og parkeringspladser. At dette ikke-sted har været et fokuspunkt for dansk teater, siden Dr. Dantes Desperate Renovations Show først slog sine døre op engang i 1985, virker helt uforståeligt, når man står her i snesjap på en grå, gennemsnitlig hverdag i januar. Men altså – det har det, og nu er det ovenikøbet kommet så vidt, at teatret for ganske nylig har kunnet indvie et nyt spritmoderne, højteknologisk og arkitekttegnet teaterhus med både sal, værksteder, foyertrappe, garderobe, scenekælder og meget, meget mere. Det er Christensen og Co (CCO), der har været arkitekter på herlighederne, som har kostet godt 40 millioner kroner, og som er blevet finansieret i fællesskab af Allerød Kommune og en række venlige fonde. I forhold til al den dyre teknik, der skal proppes ind i sådan et teaterrum, er det faktisk en meget beskeden pris, og når man sådan går rundt og kigger på nybygningen, må man sige, at Mungo Park har fået meget for pengene. For opgaven, der alt i alt er glimrende løst, har bestemt ikke været let. Sammenbygningen med den eksisterende foyer er fuldstændig smidig og noget, man som førstegangsbesøgende slet ikke lægger mærke til.Fold sammenLæs mereFoto: Rune Øe. Oprindeligt spillede Dr. Dante sine forestillinger i en tidligere møbelforretning, som kommunen havde stillet til rådighed, indtil bygningen skulle rives ned for at give plads til noget mere parkering her i de store vejes by. På grund af teatrets succes blev p-pladserne efterhånden opgivet, og i 2003 kunne den daværende direktør, Peter Reichardt, flytte løjerne til en helt ny teatersal, bygget hvor møbelbutikken lå engang. Opgaven for CCO har altså været at tegne en ny teatersal, der kunne knytte sig harmonisk til både den gamle sal, den næsten kulisseagtige foyercafé og den gamle murermestervilla, hvor teatrets administration holder til. Ikke særlig nemt at få til at gå op, men trods alt muligt, fordi den kontekst, den nye bygning skal fungere i, ikke rigtig har nogen umistelige kvaliteter. Her er ingen fredede bygninger, ingen sarte byrum eller særlige landskabelige træk, man skal forholde sig til. Her er forstad: Rundkørsler, asfalt, parkeringspladser, erhvervsbyggeri og så lige skovbrynet i det fjerne. Med den frihed, som det løst definerede sted giver, har CCO formgivet en meget enkel bygning, der på trods af visse mislyde faktisk er en æstetisk og bymæssig gevinst, samtidig med at den indadtil gør alt det, sådan en bygning skal kunne – og lidt til. Trappen, der giver adgang til den nye sal, er et skulpturelt element i foyerrummet og kan bruges som både siddemøbel og talerstol.Fold sammenLæs mereFoto: Rune Øe. Nybygningen består af en simpel lukket kasse og et »hængsel«, der usynligt kobler kassen sammen med den eksisterende foyer. Foyeren er sort og »backstage«-agtig som sådan én skal være, når man laver konfrontatorisk teater, og CCO kobler uden problemer den nye sal på det sorte stål- og trådgitterunivers, men tilføjer som overgang en meget fint formet trappe, der fører op til den nye sal og samtidig også kan bruges som både siddemøbel og sågar talerstol, når det viser sig nødvendigt. Fra foyeren har man stadig adgang til den gamle sal, der fremover kun vil blive brugt til prøver. Den gamle sal fra 2003-tilbygningen er ikke særlig stor, men har dog plads til 172 tilskuere. Trods sin beskedne størrelse har den altid været meget afholdt af teatrets publikum og ansatte. Så afholdt faktisk, at CCO fik besked på at ramme den samme nærhed og intime følelse i sit arbejde med den nye sal. Og når man kommer ind i den, må man først og fremmest sige, at det er lykkedes. Den nye sal har plads til over 200 tilskuere, men fordi tribunevinklen er stejlere end i den gamle sal, føler man, at publikum er lige så tæt på skuespillerne som før. Selve salen er en meget traditionel teatersal med en klassisk kukkassescene og et tilskuerrum, der snævrer sig ind frem mod den, så koncentrationen naturligt rettes mod scenen og det, der foregår på den. CCO har formet salens vægge med en fin, skulpturel formforståelse, og det er egentlig meget godt gjort, når nu det har været den eneste mulighed, arkitekterne har haft for at give salens inderside noget formgivning ud over det, der er dikteret af det rent praktiske. Her har ikke været råd til avancerede listeinddækninger, guldkrummelurer, ædeltræspaneler eller andre af den slags diskret praleri, som kan hæve en teatersal over det funktionelle. I stedet er de smukt bølgede sidevægge beklædt med sortbejdset krydsfiner, og det er så det. Sammen med nogle bløde og behagelige stole på rækkerne er det de karakteristiske elementer i rummet. At lave en teatersal, der ikke skal være et festligtvise-sig-frem stedsom de klassiske velourbeklædte og forgyldte teaterrum fra gamle dage, er på en måde utaknemmeligt. Man skal som arkitekt lave et rum, der fungerer, som er behageligt at opholde sig i, men som er stort set usynligt. Rummet skal ikke på nogen måde gøre opmærksom på sig selv, for det er det, der foregår på scenen, der skal have al fokus, og sådan er det her på Mungo Park, der i øvrigt er opkaldt efter en engelsk opdagelsesrejsende. Scenen er ifølge alle beskrivelser »state of the art« og kan alt det, man kan drømme om. Med lys, lyd, kulisser, hejseværk og endda en scenekælder, man kan forsvinde ned i, hvis man skal lege tryllekunstner. Værksteder, garderober og andre teknikrum er præcis så uanseligt praktiske, som den slags skal være. Der er ikke ofret meget krudt på designmæssige raffinementer, men logistikken i bygningen fungerer. Skuespillerne kan nemt bevæge sig fra deres garderober og ned til kulissen, og timingen vil altid være præcis, for på skærme rundt omkring i deres afdeling kan de følge med i, hvad der foregår nede på scenen. Teaterrummet er sort og skal ikke på nogen måde gøre opmærksom på sig selv. Det er det, der foregår på scenen, det drejer sig om. Stolene er gode og bløde, udsynet er godt fra alle pladser, og man føler sig tæt på begivenhederne. Alt i alt en fin, lille sal.Fold sammenLæs mereFoto: Rune Øe. Udvendigt minder teaterkassen i Lillerød om den bygning til Odsherred Teater, samme tegnestue færdiggjorde sidste år. Som sin søster i Odsherred er Mungo Parks nye hus en kasse sat sammen af kasser – eller markante, rektangulære stålrammer faktisk. Rammerne kan fyldes ud med forskellige ting, men her i Allerød har man som en hilsen til Dr. Dantes grundlægger, Nikolaj Cederholm, valgt at fylde dem med cedertræ. Et materiale, der også giver mening i forhold til Allerøds beliggenhed midt i en skov. Som en snedig detalje er der monteret nogle lodrette lysbånd mellem nogle af stålrammerne. En måde at »åbne« bygningen en smule for de forbipasserende på, har tanken været: Her isprækkernekan man måske fornemme en smule af den teatermagi, der udspiller sig indenfor. Det er et simpelt greb med en måske lidt søgt pointe, men jeg synes faktisk, det fungerer her; på samme måde som hele huset: Ligefremt, enkelt og ikke mere indviklet, end det behøver. Jeg er ikke stor fan af rammefacaden, der virker unødvendigt hård og ikke har nogen funktionel baggrund for sin formgivning, men på den anden side – når man kommer fra en kondemneret møbelbutik, er alt en gigantisk forbedring. MUNGO PARKFritz Hansens Vej 23, 3450 Lillerød Arkitekt: Christensen & CO",
        "metadata": {
            "source": "https://www.berlingske.dk/arkitektur/fiffigt-ordspil-ligger-bag-valget-til-facaden-paa-den-nye-og-vellykkede",
            "image_url": "https://berlingske.bmcdn.dk/media/cache/resolve/image_x_large/image/163/1637958/24322996-bm.jpg",
            "publication_time": "Søndag d. 22. januar 2023, kl. 15.32",
            "author": "Holger Dahl",
            "related_links": [],
            "attachments": []
        }
    }
}