{
    "version": "1.0",
    "document": {
        "id": 20399,
        "title": "Dansker missede VM-semifinale på 400 meter med fire hundrededele",
        "content": "Fire hundrededele af et sekund er ikke meget mere end et blink med øjet. Så lidt skilte Nick Ekelund-Arenander fra en VM-semifinale. Den 25-årige KIF'er blev nr. 3 i sit indledende heat på 400 meter ved inde-VM i atletik i polske Sopot i 46.68, men skulle have løbet under 46.64 for at kvalificere sig blandt de 12 semifinalister. I sidste måned satte han i Globen i Stockholm dansk inderekord med 46.31. Nick Ekelund-Arenander havde sagt, at han ville løbe aggressivt og lægge hårdt ud. Og måske strammede han lige buen en tand for meget, da han passerede 200 meter på førstepladsen i 21.53. KIF-løberen stivnede i den sidste kurve, og det kostede den semifinale, han havde satset så hårdt på.",
        "metadata": {
            "source": "https://www.berlingske.dk/sport/dansker-missede-vm-semifinale-paa-400-meter-med-fire-hundrededele",
            "image_url": "https://berlingske.bmcdn.dk/media/cache/resolve/image_x_large_vertical/image/88/882894/7217417-poland-athletics-world-indoor-.jpeg",
            "publication_time": "Fredag d. 07. marts 2014, kl. 13.09",
            "author": null,
            "related_links": [],
            "attachments": []
        }
    }
}