{
    "version": "1.0",
    "document": {
        "id": 11007,
        "title": "Balladen om de dobbelte ii’er og andre sære navne",
        "content": "At nordjyder er glade for lange i’er, er ingen hemmelighed, men to dobbelte ii’er har nu skabt splid mellem sydjyder og nørrejyder. Energiselskaber i de to regioner er blevet dybt uenige om deres nye navne. Tidligere på året besluttede TREFOR i Kolding at ændre navn til Ewii, men før man så meget som kunne holde den sidste seminarrække med kommunikationsbureauet om en lanceringskampagne, sprang den nyligt fusionerede elkoncern mellem Himmerlands Elforsyning, Energinord og Energi Midt ud med sit splinternye navn, Eniig. Med et fikst og færdigt skilt foran hovedkvarteret i Aalborg, så der var tale om et »fait accomplii« så at sige. Og det er rigtig træls at blive overhalet indenom på den måde, synes Ewii: »Vi synes ikke, det er særligt interessant, at Eniig lægger sig tæt op af vores navn. Oven i købet når vi er i samme branche,« siger pressechef Claus Blem Jensen fra Ewii til Nordjyske, der skrev om sagen i onsdagsavisen. Ewii har derfor taget »juridiske skridt« til at få Eniig til at ændre sit navn igen, fordi det med de to ii’er minder for meget om konkurrentens. Eniig er ikke enig. »Det er rigtigt, at vi også har to i’er i vores navn, men hele tilblivelsen og meningen med navnet er meget forskellig fra det andet,« siger Eniigs administrerende direktør, Martin Romvig, til Nordjyske. Man kan spørge, hvorfor nogen af selskaberne vil have to ii’er i deres navn, men Ewii og Eniig er ikke de eneste energiselskaber, som har forladt nemme og selvforklarende navne som »Langelands Elforsyning« og »Energi Fyn«. Til nød kan man gennemskue, at HOFOR står for Hovedstadsområdets Forsyningsselskab, og at TREFOR var trekantsområdets ditto. Men det er svært alene ud fra navnet at gætte, om E.ON vil sælge dig energi eller en computeroplevelse i den tvivlsomme genre. Hvad angår navnemode i energibranchen må en særlig udmærkelse gå til NRGi, der fik sit navn i 2000 efter en fusion af østjyske energiselskaber. NRGi har ganske vist kun et enkelt i, men til gengæld er navnet et på dansk sjældent vellykket eksempel på rebusskrift, hvor man udtaler bogstaverne for at sige navnet. Det gælder også Q8, der udtalt på engelsk danner navnet på landet bag selskabet, Kuwait. Udtalt på dansk er navnet mere gådefuldt, men man vænnede sig jo til at tanke på Ku-Otte, ligesom vi sikkert vil gøre det med Sirkel-Kå. Den omvendte navneleg med forkortelser ses også hos et energiselskab, nemlig Esso, der i 1911 skiftede navn fra Standard Oil til den nedskrevne udtale af forkortelsen S.O. Vi mangler bare at få emoticons ind i energiselskabsnavnene. DONG har mange fans på engelsksprogede sociale medier og kan næppe forbedres, men måske kunne man tilføje et winky-smiley-face? Det er bare en iide.",
        "metadata": {
            "source": "https://www.berlingske.dk/samfund/balladen-om-de-dobbelte-ii-er-og-andre-saere-navne",
            "image_url": "https://berlingske.bmcdn.dk/media/cache/resolve/image_x_large/image/13/130109/15232136-billede.jpeg",
            "publication_time": "Torsdag d. 27. oktober 2016, kl. 08.00",
            "author": "Marianne Fajstrup",
            "related_links": [],
            "attachments": []
        }
    }
}