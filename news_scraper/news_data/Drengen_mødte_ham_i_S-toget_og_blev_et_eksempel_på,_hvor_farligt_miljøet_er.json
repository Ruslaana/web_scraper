{
    "version": "1.0",
    "document": {
        "id": 6191,
        "title": "Drengen mødte ham i S-toget og blev et eksempel på, hvor farligt miljøet er",
        "content": "Når man diskuterer hans ansvar i dag, er det ikke nemt at få et klart svar. Det er nemlig mere kompliceret end som så. Han tøver, mens vi drøner rundt på Nørrebro i hans bil. Der er en sødlig aroma i bilen fra den wunderbaum med jordbærduft, han har hængende fra bakspejlet. Blinklyset er næsten konsekvent slukket, når han tager et sving. I en årrække radikaliserede han unge mennesker til et liv under den salafistiske islamismes faner, hvor grundtanken var hellig krig og endemålet var et islamisk kalifat. Men hellig krig under Islamisk Stats faner var han ikke tilhænger af. Og han er meget klar omkring, at han ikke opfordrede nogen til at drage i krig. Yaqoub Ali blev selvradikaliseretefter at have befundet sig på en bandekriminel løbebane i flere år, og da han var kommet ind i det islamistiske miljø, brugte han sine evner til at rekruttere andre til miljøet. Et eksempel på en af dem, han rekrutterede til miljøet, er Lukas Dam. Da han blev introduceret til islam, var han en utilpasset teenager. Journalisten og forfatteren Jakob Sheikh beskrev i sin bog »Danmarks børn i hellig krig«, 2015, hvordan Lukas Dam blev radikaliseret i det islamistiske miljø. Lukas Dam døjede med en dobbeltdiagnose – aspergers syndrom og add – og hans liv havde bestået af skoleskift, døgninstitutioner og nedture. Igen og igen havde hans mor, Karolina Dam, forsøgt at råbe kommunen op, forsøgt at få den fornødne hjælp, men lige lidt havde det hjulpet. Noget ændrede sig, da han under et praktikophold på et autoværksted blev introduceret til islam. Det var som sendt fra himlen. De fem daglige bønner gav ham en struktur i hverdagen, som han havde brug for, og han fandt i islam et fællesskab – et broderskab – som han havde savnet. Da Yaqoub Ali mødte Lukas Dam første gang, var han ifølge Yaqoub Ali allerede på vej til at blive radikaliseret. De to mødte hinanden i et S-tog, hvor Lukas Dam sad med en kammerat, som Yaqoub Ali var bekendt med. Derfor gik Yaqoub Ali over og hilste. Lukas Dam kom på det tidspunkt hos Hizb ut-Tahrir, og da Yaqoub Ali fandt ud af det, overtalte han ham til at komme hos Kaldet til Islam i stedet. »Jeg gjorde vejen til radikalisering kortere for ham, fordi jeg er ret sikker på, at radikalisering går hurtigere hos Kaldet til Islam end hos Hizb ut-Tahrir,« fortæller Yaqoub Ali: »Jeg spillede den rolle, at jeg hentede ham ind i miljøet. Og jeg præsenterede ham for miljøet.« Og Lukas Dam blev måske offer for det samme, som Yaqoub Ali selv var, da han begyndte at komme i det ekstremistiske miljø. »Det var broderskabet, der tiltrak Lukas. Han elskede det broderskab. Det gav ham rigtig meget. Der var intet, der var mere kært for Lukas end hans brødre,« siger Yaqoub Ali. Yaqoub Ali fandt ud af, at Lukas Dam var rejst til Syrien et par måneder, efter at han var draget afsted. Efter at Lukas Dam var begyndt at komme hos Kaldet til Islam, var han blevet venner med folk, der var tilhængere af Islamisk Stat, og Yaqoub Ali nåede aldrig at opdage, at Lukas Dam begyndte at fatte sympati for terrorbevægelsen. »Jeg havde slet ikke forestillet mig, at Lukas ville tage afsted. Han virkede ikke som typen, der ville gøre det, så jeg var helt i chok og blev også meget vred,« siger Yaqoub Ali. Han tør ikke give et svar på, hvor mange ud over Lukas Dam han har radikaliseret i sin tid i det ekstremistiske miljø. Yaqoub Ali var en fremtrædende skikkelse i miljøet i flere år. I 2013 blev han leder i Kaldet til Islam. Foreningen blev dog nedlagt i 2014, hvorefter miljøet flakkede omkring uden forening i et års tid. Året efter – i 2015 – blev Islams Klare Budskab stiftet. Yaqoub Ali var medstifter, men pegede på en anden som leder for selv at holde lav profil. Det betød dog ikke, at han trådte tilbage. Det var stadig ham, der trak i trådene, og senere blev han også leder igen. Ved siden af sit virke i Kaldet til Islam og Islams Klare Budskab arbejdede han sort som chauffør for at tjene til dagen og vejen, men ikke mere end det. Han ville hellere dedikere sin tid til det islamistiske miljø. Meget af sin tid brugte han som underviser, og han havde mange hold med unge mennesker, der skulle lære om islam. Yaqoub Ali mener, at den kommunale indsats mod radikalisering skal være bedre til at tage en diskussion på Koranens præmisser med offeret for radikalisering. Sekulære argumenter vil nemlig aldrig virke, fordi offeret er hjernevasket til at tro, at Guds ord er det eneste.Fold sammenLæs mereFoto: Mathias Svold. Lukas befandt sig i et tætbebygget område med flere toetagers huse i den syriske by Kobane, da det begyndte at regne med bomber fra den amerikanskledede koalition. Han skulle ikke kæmpe, blot holde vagt ved en kontrolpost. Da en bombe ramte det hus, han opholdt sig i, blev han begravet under murbrokkerne. Få dage senere fik hans mor, Karolina Dam, der til det sidste havde forsøgt at få ham til at rejse hjem, nyheden: Hendes søn var død. Yaqoub Ali fastholder gentagne gange, at han ikke har opfordret folk til at tage i hellig krig for Islamisk Stat, som Lukas Dam endte med at gøre. Han fortæller, at han altid har været modstander af Islamisk Stat. Blandt andet har han som fremtrædende skikkelse i miljøet taget hånd om de unge, der fattede sympati for terrorbevægelsen og prøvet at få dem til at forstå, at det var for ekstremt. Derudover gjorde han det klart over for alle i miljøet, at det ikke var velanset at være tilhænger af Islamisk Stat. Du har radikaliseret unge mænd til en ideologi, der baserer sig på hellig krig mod vestlige værdier. Hvis ikke formålet var at drage i krig for Islamisk Stat, hvad var det så? »Formålet med radikalisering var først og fremmest, at vi gerne ville have, at den unge mand skulle vedligeholde sin islamiske identitet. De skulle ikke gå på kompromis. Og fjenden var Vesten og dens folk. Dem skulle vi ikke stole på, og vi skulle ikke lytte til dem.« I Kaldet til Islam mente man, at muslimer i Vesten var ofre for demokratiet, hvis ikke de aktivt gik ind i krigen mod vestlige værdier. Det betød, at man ikke skulle gå på kompromis med sin religion for at tilfredsstille eksempelvis en arbejdsgiver. Og selvom de havde samme mål som Islamisk Stat, mente Yaqoub Ali, at terrorbevægelsen var for ekstrem. »Islamisk Stat slog mange muslimer ihjel, fordi de mente, at de var vantro. Det kunne vi aldrig finde på at støtte op om,« siger han: »Og så dræbte de også nødhjælpsarbejdere. Det gjorde mig forarget og vred. Folk var kommet til Syrien for at hjælpe – de var ikke fjenderne.« Du har radikaliseret folk, som er endt med at drage i hellig krig for Islamisk Stat, så du bærer vel en stor del af ansvaret? »Jeg bærer et stort ansvar, idet at jeg har radikaliseret. Men jeg har aldrig opfordret folk til at tage til Syrien.« Men du har radikaliseret folk ind i et miljø, der er endt med at sende dem i hellig krig, så du har vel et stort ansvar for, at folk har gjort det? »Jeg er ikke fri for ansvar, bare fordi jeg ikke har opfordret folk til at drage i krig, for miljøet er skruet sådan sammen, at du bare skal hente folk ind i det. Så skal de nok vide, hvad det drejer sig om,« siger Yaqoub Ali: »Så jeg føler, at jeg bærer et ansvar og en medskyld, fordi jeg har været med til at få mennesker ind i det her miljø. Og det har jeg det forfærdeligt med i dag.«",
        "metadata": {
            "source": "https://www.berlingske.dk/danmark/drengen-moedte-ham-i-s-toget-og-blev-et-eksempel-paa-hvor-farligt-miljoeet",
            "image_url": "https://berlingske.bmcdn.dk/media/cache/resolve/image_x_large/image/160/1605474/24237007-.jpg",
            "publication_time": "Søndag d. 23. oktober 2022, kl. 18.59",
            "author": "Albert Søgaard Thomsen",
            "related_links": [],
            "attachments": []
        }
    }
}