{
    "version": "1.0",
    "document": {
        "id": 1093,
        "title": "I ny sang fandt de to verdenskendte rappere inspiration et helt særligt sted: »Det største, der nogensinde er sket for mig«",
        "content": "Tilsammen har de 42 Grammy-nomineringer og solgt millioner af plader. De har arbejdet sammen med store kunstnere som Stevie Wonder, Katy Perry og Mariah Carey. Nu er hiphopveteranerne Snoop Dogg og Dr. Dre er tilbage med en ny plade, som de sammen har indspillet og produceret. Men især nummeret »Outta Da Blue« vækker opsigt af en helt særlig grund. De to hiphopikoner har nemlig samplet sangen »Watermelon Fantasy«, der er udgivet af den engelske velgørenhedsorganisation Daylight Studio. Det skriver den engelske avisThe Guardian. Sangen er fremført af tre personer med indlæringsvanskeligheder, og den er produceret af organisationens grundlægger. 40-årige Tina Bruins, der tilbage i 2018 var med til at fremføre sangen, fortæller til The Guardian, at hun »blev chokeret«, da hun hørte nyheden om, at de to verdensstjerner ville bruge sangen i deres nye album: »Jeg tænkte bare: 'Hvaaaaaad?' Jeg vidste ikke, at det skulle udgives af Dr. Dre og Snoop Dogg. Jeg troede ikke på det – det føltes som en drøm,« siger hun til avisen og fortsætter: »Det var en positiv overraskelse, fordi det beviser, at jeg laver god musik. Jeg er stolt af »Watermelon Fantasy«, fordi Snoop Dogg tog den til sig.« Billedet er tilbage fra 2015, hvor Snoop Dogg gav koncert i Tivoli. Læg mærke til trøjen, der er fra Christiania Sports Club CSC.Fold sammenLæs mereFoto: Liselotte Sabroe. Lydtekniker Jack Daley og sangskriver Oliver Price var tilbage i 2017 med til at skrive og producere sangen i samarbejde med de voksne på dagcenteret. Tilbage i 2019 skrev The Guardian en nyhed om, hvordan de to herrer lavede musik sammen med voksne med indlæringsvanskeligheder. Ifølge dem er artiklen fra dengang årsagen til, at Snoop Dogg og Dr. Dre mange år senere har valgt at bruge den i et nummer på deres nye album. »Det er det største, der nogensinde er sket for mig, og jeg er ret sikker på, at jeg kan sige, at det her år har været det bedste i mit liv på grund af det,« siger Jack Daley til avisen. Oliver Price supplerer: »Jeg kan stadig ikke helt forstå, at det er virkeligt. Det føles nærmest skæbnebestemt, fordi sangen hedder »Outta Da Blue«, og den kom virkelig ud af det blå. Det hele er ret sjovt,« siger han til The Guardian. Desuden oplyser de, at deres del af overskuddet fra sangen går til velgørenhedsorganisationen og vil kunne finansiere deres arbejde mange år ud i fremtiden.",
        "metadata": {
            "source": "https://www.berlingske.dk/musik/i-ny-sang-fandt-de-to-verdenskendte-rappere-inspiration-et-helt-saerligt",
            "image_url": "https://berlingske.bmcdn.dk/media/cache/resolve/image_x_large/image/187/1873879/24861481-snoop-dogg-giver-koncert-i-tivoli.jpg",
            "publication_time": "Tirsdag d. 31. december 2024, kl. 13.15",
            "author": "Malthe Håkonssen",
            "related_links": [],
            "attachments": []
        }
    }
}