{
    "version": "1.0",
    "document": {
        "id": 4062,
        "title": "Sådan vælger du den rette biltype",
        "content": "Stationcar eller crossover? Kontant eller leasing? Benzin, diesel eller el? Det skorter ikke ligefrem på valgmuligheder, når man retter sigtekornet mod en ny bil. Udvalget af bilmodeller er i dag mere end stort, og det kan gøre det svært at vide, hvor man skal starte. I sidste ende bør det hele dog afhænge af ens behov, økonomi og smag. Hvad behovet angår, råder testkører ved FDM-magasinet Motor, Karsten Meyland Lemche, bilkøbere til at kigge lidt i krystalkuglen.  »Tænk fem år frem. Det er dyrt at købe og eje bil, så det er fornuftigt undgå fejlkøb. Overvejer man at få et barn mere eller at flytte længere væk fra ens job, så skal man tænke sig godt om. Man kan hurtigt få brug for en anden type bil,« siger han. Karsten Meyland Lemche peger eksempelvis på, at diesel er en fordel frem for benzin, hvis man kører langt hver dag. Derudover kan det være en gene at købe en for lille bil. Både fordi de kan være mere trættende at køre i, når man skal langt, og fordi de ikke levner meget plads til en barnevogn, hvis det er i den retning fremtidsplanerne går.  Det er dog ikke ensbetydende med, at han konsekvent anbefaler store biler. Tværtimod. »Køb en så lille bil, som du realistisk kan klare dig med. Nogle tænker, at den også skal bruges til sommerferien, men så køber man reelt bil efter noget, man blot gør én gang om året. Overvej en tagboks i stedet eller tag flyet. Du sparer store penge på at vælge en mindre bilklasse,« siger han. I et afgiftstungt land som Danmark kommer man ikke udenom, at pris og økonomi bare er nøglefaktorer. Den mener også Mikkel Thomsager, chefredaktør ved Bilmagasinet. »Man starter altid med pengepungen - man bliver nødt til at kende ens niveau. Dernæst kommer behovene, og her skal man skal tænke det hele igennem. Har ens børn for eksempel meget lange ben? Og så er der endelig de følelsesmæssige ønsker. Vi har alle holdninger til biler og deres design,« siger han. Én ting er at indkredse den biltype, man gerne vil have og har brug for. Noget andet er at tage det endelige valg, og her minder Mikkel Thomsager om, at man bør trække på venner og bekendte og få deres anbefalinger. Og så skal man huske at tænke praktisk. Er den eneste mekaniker i miles omkreds, en man stoler på, og arbejder han kun med ét mærke, så er det mærke af bekvemmelighedshensyn værd at overveje. Et sidste råd fra Mikkel Thomsager er at teste bilen.  »Man skal altid prøve en bil og finde ud af, om man kan lide den. Det er underordnet, om gear og kobling føles anderledes - det vænner man sig til. Men det gør man ikke, hvis man ikke bryder sig om design, interiør eller lyden,« siger han. Afslutningsvist slår Mikkel Thomsager et slag for, at man overvejer leasing, for der er sket meget på den front de seneste år. Hans tommelfingerregel lyder, at leasingprisen er god, hvis førstegangsydelsen er mindre end ti procent af nyprisen, og at den månedlige ydelse er mindre end end én procent. Og det er ikke længere særsyn i det konkurrenceprægede marked.  /ritzau/FOKUS",
        "metadata": {
            "source": "https://www.berlingske.dk/privatoekonomi/saadan-vaelger-du-den-rette-biltype",
            "image_url": "https://berlingske.bmcdn.dk/media/cache/resolve/image_x_large/image/11/112860/14905731-car---10_20160928105458160_org.jpeg",
            "publication_time": "Onsdag d. 28. september 2016, kl. 11.32",
            "author": null,
            "related_links": [],
            "attachments": []
        }
    }
}