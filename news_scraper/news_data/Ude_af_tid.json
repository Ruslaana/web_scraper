{
    "version": "1.0",
    "document": {
        "id": 19102,
        "title": "Ude af tid",
        "content": "Alt accelerer, optimeres, bliver større og større. Uden at noget som helst reelt bliver bedre. Sådan kan vore moderne tider virke, hvis man er i det pessimistiske hjørne. Men der er steder at gå hen, hvor tiden er stoppet midt i det gode håndværk og midt i en verden, som er til at overskue uden på nogen måde at være banal. Tag bare »The Harrow & The Harvest«, der er som trukket ud af en fjern amerikansk fortid. Hvor bomuldsplukkerne sveder i marken, hvor heste trækker vogne, og hvor musikken alene er et udestående mellem guitar, banjo, mundharmonika, håndklap og stemmebånd. Det lyder måske bagstræberisk, men Gillian Welch og hendes trofaste wingman, David Rawlings, formår i den grad at få traditionen til at leve. Og live op. Ikke med tempo og blodhidsende puls der er ingen trommer på albummet men via ti afdæmpede, mildt melodiske indslag, der bæres af Welchs stemme, som aldrig forfalder til lir og vibrato, men løber gennem de novellelignende fortællinger med en på én gang usentimental og følsom klang. Omkring Welch digter højst to instrumenter med ad gangen, og vel er »The Harrow & The Harvest« sparsomt arrangeret, men aldrig fattigt på stemning. Og kvaliteten ved albummet er netop, at det øver sin indflydelse uden at puste sig op, uden distanceblænderi, men i fuld tillid til stemmernes, sangenenes og traditionens kraft. Med god grund. For Welch og Rawlings er vitterligt i en klasse for sig, og selv om udspillet måske ikke er helt på niveau med deres mesterstykker »Soul Journey« og »Time (The Revelator)«, så er det stadig fortrinligt. For den, der trænger til ro. Til eftertanke. Og et helle midt i modernitetens rasen.",
        "metadata": {
            "source": "https://www.berlingske.dk/musikanmeldelser/ude-af-tid",
            "image_url": "https://berlingske.bmcdn.dk/media/cache/resolve/image_x_large/image/72/722960/4354262-album-cover.jpg",
            "publication_time": "Tirsdag d. 12. juli 2011, kl. 17.56",
            "author": "Jeppe Krogsgaard Christensen",
            "related_links": [],
            "attachments": []
        }
    }
}