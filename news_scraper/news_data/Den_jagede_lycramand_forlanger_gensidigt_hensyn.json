{
    "version": "1.0",
    "document": {
        "id": 15730,
        "title": "Den jagede lycramand forlanger gensidigt hensyn",
        "content": "Søndag formiddag suser 12 mænd i lycra af sted ved Ganløse i Nordsjælland. Det er ugens tredje tur, og 100 kilometer skal tilbagelægges, inden der kan ringes fri på de imaginære ringeklokker. Men pludselig bliver feltet overhalet af en mørk personbil med en hestetrailer i høj fart. »Der var rigtig meget plads, men bilen trækker forbi helt tæt på os,« fortæller cyklist Kim Haggren. Bilen bremser ikke. Der kommer ingen modkørende biler, men alligevel trækker bilisten så hårdt ind, at trailerens bageste højre hjørne rammer de to forreste cyklister i gruppen. De bliver slynget ud i grøften. En ung mand træder ud af den mørke bil. Han er ikke beklagende – han er vred. Det er gruppen også. »Vi er ophidsede, fordi vi har fået et kæmpe chok. Vi er jo pæne folk, men vi råber alligevel og spørger, hvad fanden han har gang i,« siger Kim Haggren i den cykelcafé i Klampenborg, hvor han skal mødes med andre cyklister inden dagens sommertræning. Han er klædt i sit lycrasæt og har sin hjelm under armen. Situationer som den, han ridser op, får hver sommer debatten til at rase om, hvorvidt det er bilister eller cyklister, der har ret til at fylde de danske landeveje. Senest er diskussionen blusset op, da Silkeborg Kommune har startet en kampagne om gensidigt hensyn blandt trafikanterne på vejene. »Man når tit ikke at flette sammen, før folk overhaler i høj fart. Så er det tit, at de smider hånden ud ad vinduet eller kaster ting – tomme dåser og plastikflasker. Det ryger nogle gange i hjulet.«Fold sammenLæs mereFoto: Nikolai Linares. Spørger man bilisternes interesseorganisation, FDM, findes kimen til konflikten hos cyklisterne, som ikke overholder færdselsloven, når de breder sig på vejene. Læser man paragrafferne igennem, fremgår det, at man som udgangspunkt må være en enkelt cyklist i kanten af vejen. Hvis forholdene tillader det, og man ikke er til gene, kan man cykle to ved siden af hinanden. Nordsjællands Politi bekræfter, at det ikke er tilladt at køre et helt felt, som cykelrytterne gør til de professionelle løb. De opfordrer dog til, at alle viser hensyn til hinanden i stedet for at opildne til konflikt. Konflikter er der nemlig, og sidste år fik det politiet til at skrive en opfordring på de sociale medier henvendt til bilister og cyklister på landevejene.  Kim Haggren nikker genkendende til færdselsloven, men han mener, at der bør være plads til cyklisterne på landevejene, så længe der ikke er cykelstier til dem. Det var også hans budskab, da Berlingske sidste år bragte hans debatindlæg med titlen »En tiltrængt hyldest til lycramanden«. Kommentaren var en bøn om gensidig respekt mellem cyklisterne og bilisterne, som byggede på hans syv år lange anciennitet på de danske landeveje i den tætsiddende uniform. I kommentaren kunne man læse om bilister, som overhaler i høj fart med hornet galende, tomme coladåser, der bliver smidt ud ad vinduet, og bilers sprinklervæsker, der regner mod cyklisterne. Reaktioner fra bilister, som Kim Haggren har oplevet flere gange, og som er til stor irritation for ham og andre cyklister.  Han oplever, at de fleste cyklisters frustrationer bygger på, at bilisterne ikke har forståelse for, hvor farligt det er, når der bliver kastet ting efter dem. Det kan ramme ind mellem egerne på cyklen, og risikoen for styrt, når bilerne kører klods op ad en cyklist, der cykler 40-50 km i timen, er stor. »Man tror, man kan skubbe lidt til cyklister. Det kan man ikke, uden at der opstår ekstremt farlige situationer, og derfor er vi også meget opmærksomme på, at vi skal vise meget hensyn. Men mange bilister er aggressive.« »Jeg oplever en manglende forståelse fra begge sider. Når vi kører to og to, får vi tit et meget aggressivt dyt bagfra, og vi når ikke at komme ind, før bilen fræser forbi i meget høj fart. I klubben gør vi meget ud af, at vi skal passe på hinanden og tage hensyn. Men det kan være svært at nå, fordi tærsklen er meget lille,« fortæller Kim Haggren.Fold sammenLæs mereFoto: Nikolai Linares. Aggressiviteten har i denne sæson ført til, at Kim Haggren har oplevet fire uheld, der er udsprunget af sammenstød mellem cyklister og bilister. Nogle er sluppet med en hudafskrabning, mens andre har måttet holde en pause fra cyklingen med et brækket kraveben. Nordsjællands Politi oplyser, at der ikke umiddelbart har været nogle alvorlige ulykker med grupper af cyklister og andre trafikanter i deres kreds over sommeren. Dansk Cykle Union, der som organisation favner trænings-, motions- og konkurrencecyklister, tegner problemet som et, der går begge veje. Deres medlemmer oplever ligesom Kim Haggren, at der bliver kørt for tæt på, men de hører også om cyklister, der glemmer at opføre sig ordentligt. Derfor gør de meget ud af at lære medlemmerne at cykle ordentligt, og i 2016 lavede de en kampagne med blandt andet DGI og FDM. »10 gode råd til go’ stil på landevejene« hedder den, og det første råd lyder, at færdselsreglerne skal overholdes. Administrationschef hos Dansk Cykle Union Jens Erik Majlund fremhæver det også som noget af det første og pointerer, at der skal være plads til alle. Fra Cyklistforbundet opfordrer man også både cyklister og bilister til at være hensynsfulde og følge reglerne, fortæller formand Jette Gotsche. Kim Haggren synes selv at kunne mærke, at der er kommet flere motionscyklister på landevejene i løbet af de år, han har cyklet.Fold sammenLæs mereFoto: Nikolai Linares. Samme opfordring har lydt fra en række nordsjællandske kommuner gennem en kampagne på Strandvejen, som er en eftertragtet etape for cyklisterne. Kim Haggren mener dog ikke, at det gør den store forskel. Cykling er en social sport, forklarer han, og det mærkes tydeligt i cykelcafeen, hvor bremser hviner udenfor, i takt med at cyklisterne ankommer. De sludrer og klikker rundt, imens de venter utålmodigt på at komme af sted. »Vi prøver at komme ind på én lang linje, lige så snart der kommer en bil, men det tager et øjeblik – og dét ville jeg ønske, at der var en større forståelse for. Vi skal ikke ligge og fylde, men vi er fælles om vejen, når der ikke er cykelstier,« siger han. Den bilist, der i foråret svingede forbi Kim Haggrens felt med sin hestetrailer, syntes at være noget uenig i den betragtning. »I kan jo bare lade være med at ligge og fylde på vejen,« svarede bilisten med stor frustration, da lycra-mændene dengang spurgte, hvad han lavede. »Han fortsatte bare med at råbe og skrige,« erindrer Kim Haggren. Stemningen blev ikke mindre ophidset, da bilisten kørte fra stedet uden at give nogle oplysninger om sig selv. Rytterne noterede i stedet hans nummerplade og fik meldt det til politiet med det samme. Ud over en alvorlig forskrækkelse fik rytterne, der var røget i grøften, kun overfladiske skrammer, mens deres cykler blev ødelagte. Gruppen blev stående og sundede sig i en halv times tid, før de stille og roligt måtte trille hjemad.",
        "metadata": {
            "source": "https://www.berlingske.dk/samfund/den-jagede-lycramand-forlanger-gensidigt-hensyn",
            "image_url": "https://berlingske.bmcdn.dk/media/cache/resolve/image_x_large/image/99/993406/21681093-kim-haggren-portrt-klar-til-afgang.jpg",
            "publication_time": "Lørdag d. 04. august 2018, kl. 14.00",
            "author": "Katrine Rosenbæk",
            "related_links": [],
            "attachments": []
        }
    }
}