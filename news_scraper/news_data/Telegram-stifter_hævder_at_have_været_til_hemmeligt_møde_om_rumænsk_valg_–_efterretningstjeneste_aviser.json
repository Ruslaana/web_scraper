{
    "version": "1.0",
    "document": {
        "id": 22141,
        "title": "Telegram-stifter hævder at have været til hemmeligt møde om rumænsk valg – efterretningstjeneste aviser",
        "content": "Chefen for den franske efterretningstjeneste i udlandet bad op til weekendens præsidentvalg i Rumænien kommunikationstjenesten Telegram om at spærre for konservative stemmer. Det hævder Telegrams stifter og ejer, russiskfødte Pavel Durov, som bor i Frankrig, og han tilføjer, at han afviste kravet. Efterretningstjenestens topchef, Nicolas Lerner, henvendte sig ifølge Durov i foråret på Hôtel de Crillon, hvor Pavel Durov lige nu holder til, efter at der er indledt formelleundersøgelser af Telegram for at bidrage til organiseret kriminalitet, skriver nyhedsbureauet Reuters. »Jeg afviste det. Vi blokerede ikke for protesterende i Rusland, Belarus eller Iran. Vi vil ikke begynde at gøre det i Europa,« skrev Pavel Durov sent søndag på det Elon Musk-ejede sociale medie, X. Overraskende vandt den midtsøgende borgmester i Rumæniens hovedstad Bukarest, Nicusor Dan, præsidentvalget. Hans rival, højrenationalisten George Simion, der har erklæret sig som stor tilhænger af USAs præsident, Donald Trump, var ellers ventet at ville løbe med sejren. Den franske efterretningstjeneste, Direction générale de la Sécurité extérieure (DGSE), bekræfter, at den flere gange er mødtes med Pavel Durov »for kraftigt at minde ham om hans virksomheds ansvar, og hans eget, i forhold til at forhindre trusler fra terrorister og børnepornografi«. DGSE »afviser kraftigt anklagerne om, at krav om at forbyde konti med forbindelse til nogen valgproces er blevet fremsat ved disse lejligheder«, hedder det. Også det franske udenrigsministerium afviser nogen form for indblanding. Den russiskfødte mangemillionær Pavel Durov er en kontroversiel person. Han blevi 2024 anholdt på ordre fra den franske anklagemyndighedfor ikke at sikre, at Telegram griber ind mod påståede ulovligheder, som mediet anvendes til. Den 40-årige Durovhar tjent sine penge på salget af Ruslands svar på Facebook, VKontakte, som han var medstifter af. Telegram åbnede i 2013 og er en af verdens store kommunikationsplatforme på linje med Facebook, WhatsApp, Instagram, TikTok og WeChat. Telegram kan kryptere, altså kode, sin kommunikation, så ingen udenforstående kan kigge med, om end det ikke er al kommunikation på Telegram, der krypteres, sådan som det sker på WhatsApp og Signal. Det har blandt andet gjort tjenesten populær i Østeuropa, og særligt i Ukraine og Rusland er den meget anvendt. Pavel Durov har pas fra både Rusland, Frankrig, De Forenede Arabiske Emirater og St. Kitts og Nevis. Han er ifølge nyhedsbureauet Bloombergs milliardindeks verdens 180.-rigeste med en personlig formue på 13,7 milliarder dollar. Telegram, som han ejer, driver forretning fra De Britiske Jomfruøer og har omkring en milliard månedligt aktive brugere. ",
        "metadata": {
            "source": "https://www.berlingske.dk/virksomheder/telegram-stifter-haevder-at-have-vaeret-til-hemmeligt-moede-om",
            "image_url": "https://berlingske.bmcdn.dk/media/cache/resolve/image_x_large_vertical/image/192/1922974/24954025-den-russiskfdte-pavel-durov-bagest-til-hjre-s.jpg",
            "publication_time": "Mandag d. 19. maj 2025, kl. 12.39",
            "author": "Thomas Breinstrup",
            "related_links": [],
            "attachments": []
        }
    }
}