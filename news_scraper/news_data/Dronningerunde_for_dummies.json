{
    "version": "1.0",
    "document": {
        "id": 15445,
        "title": "Dronningerunde for dummies",
        "content": "I går sendte vælgerne regeringsmagten i hænderne på Socialdemokraternes formand Helle Thorning-Schmidt. Men inden hun formelt kan kalde sig statsminister, venter et par besøg hos dronning Margrethe og forhandlinger med Folketingets partier. - Når Helle Thorning-Schmidt skal undersøge, hvem der kan bakke op om hende, er den store udfordring med De Radikale, hvad de gør og ikke gør, om de kan være med eller ej. I den proces kunne det f.eks. indgå i forhandlingen, hvor mange poster man skulle have, siger valgforsker Christian Elmelund-Præstekær fra SDU.  Men inden forhandlingerne om et nyt regeringsgrundlag kan gå i gang, skal Lars Løkke Rasmussen formelt aftræde, og en person - formentligt Helle Thorning-Schmidt - skal udpeges som forhandler. - Som Lars Løkke også sagde i går, vil han klokken 11 i dag gå til Dronningen og sige, at den siddende regering ikke længere har flertal, og så går den af. Så opfordrer Lars Løkke Dronningen til at få indkaldt alle partiledere til at rådgive hende om, hvad der så skal ske, siger Christian Elmelund-Præstekær. Den indkaldelse og partiernes fremstilling over for dronning Margrethe, er den første dronningerunde. Og her er der to scenarier. Enten kan partierne pege direkte på en person som statsminister, men de kan også vælge at sige, at de peger på Helle Thorning-Schmidt eller en anden person som kongelig undersøger.  - Så den kongelige undersøger ud og undersøger, hvad for en regering, der kan skrues sammen. Hvis man forestiller sig, at partierne bag Helle Thorning-Schmidt peger direkte på hende, så vil hun som designeret statsminister ud og forhandle og finde ud af, om hun kan danne en regering, siger Elmelund-Præstekær. Valgresultatet fra i går gjorde Margrethe Vestager og Det Radikale Venstre til de helt store vindere med en fremgang på otte mandater, endte de med at få 17 mandater i Folketinget. Det er et mandat mere en Socialdemokraternes sammensvorne i SF, og derfor kan De Radikale ikke overses i forhandlingerne, mener Christian Elmelund-Præstekær.  - Men så mudret, tror jeg heller ikke, det er. Det vil blive Helle Thorning-Schmidt, der skal undersøge det her på den ene eller anden måde. Det, der varer noget tid, er at tale sig til rette med De Radikale, fordi de havde den store opbakning, og fordi de havde de store antal mandater, siger han. Det kan alligevel blive en udfordring for Helle Thorning-Schmidt at få forhandlet alle tingene på plads med Margrethe Vestager. Her til morgen, har hun erkendt, at det bliver en udfordring at danne et regeringsgrundlag. - Nu må vi se. Det har før i tiden taget en rum tid, det skal tage den tid, det tager. Vi vil gerne have De Radikale med, siger Helle Thorning-Schmidt til TV2 News.  - Helle Thorning og Margrethe Vestager har nogle ting, de skal tale til rette, blandt andet om den økonomiske politik, hvor Margrethe Vestager stadig holder fast på efterlønsreformen. Og det kan selvfølgelig godt tage et stykke tid, siger Elmelund-Præstekær. Eftersom Lars Løkke først klokken 11 i dag går op til Dronningen for at takke af, og hver af Folketingets nu kun otte partier – Kristendemokraterne fik ikke nogen mandater – skal op og rådføre Dronningen, regner Christian Elmelund-Præstekær ikke med, at Helle Thorning med det første kan stille med sit nye hold ministre. - I løbet af dagen bliver partierne indkaldt, og så kan de begynde at forhandle op ad dagen. Vi får ikke nogen afklaring her i dag, i hvert fald ikke rent formelt. Måske kan de nå det i weekenden, hvis der er åbent hos Dronningen i weekenden. I starten af næste uge, ved vi det i hvert fald, tror Christian Elmelund-Præstekær.  - Så vil Helle Thorning-Schmidt gå op til Dronningen igen og sige ”we have an agreement” og fortælle, hvordan det ser ud, at hun i hvert fald ikke har et flertal i mod sig, og så bliver hun formelt udpeget som statsminister.",
        "metadata": {
            "source": "https://www.berlingske.dk/politik/dronningerunde-for-dummies",
            "image_url": "https://berlingske.bmcdn.dk/media/cache/resolve/image_x_large/image/29/298646/4496457-dronningmargrether.jpg",
            "publication_time": "Fredag d. 16. september 2011, kl. 10.02",
            "author": "Laura Labarca Clausen",
            "related_links": [],
            "attachments": []
        }
    }
}