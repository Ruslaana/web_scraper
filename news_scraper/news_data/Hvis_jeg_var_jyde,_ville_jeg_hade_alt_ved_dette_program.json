{
    "version": "1.0",
    "document": {
        "id": 10420,
        "title": "Hvis jeg var jyde, ville jeg hade alt ved dette program",
        "content": "I skuespilleren Ditte Hansens nye program, »Ditte Hansen har en plan«, vil hun i første episode undersøge skellet mellem »os og dem«, i dette tilfælde mellem by og provins og helt konkret forskellen mellem nordjyske Ranum og København. At Danmark er delt i to, har været en kæphest, som højrefløjen har tæsket løs på i årevis med tiltagende succes. Særligt Inger Støjberg har bygget en hel politisk karriere op på det misforhold, som samtidig generelt er blevet affejet af venstrefløjen som plat populisme. Lidt på samme måde som man gjorde de første 20-30 år, hvor højrefløjen (plus en håndfuld affejede vestegnsborgmestre) forsøgte at adressere problemerne med indvandringen. Men noget har ændret sig. Lige så vel som Yahya Hassan for ti år siden gjorde det umuligt for den kreative klasse at insistere på fortsat at vende det blinde øje til indvandrerproblematikken, har psykolog og forfatter Glenn Bech, der er blevet den masochistiske kreative klasses seneste dominatrix, gjort det legitimt for folk i »de fine saloner«, som Ditte Hansen inkluderer sig selv i, at erkende den tiltagende fremmedgørelse mellem land og by. Glenn Bechs bog »Jeg anerkender ikke længere jeres autoritet« (2022), der naturligvis vandt Politikens Litteraturpris, sætter fokus på ikke bare den sociale ulighed, der stadig eksisterer i Danmark, men lige så vigtigt også betydningen af den geografiske ulighed. Bechs værk blev tidens mest fashionable bælterem, som den kreative klasse nydelsesfuldt kunne piske sig selv med. Samtidig lykkedes det dog også værket at generere en modvillig erkendelse i »De fine saloner« af, at centralisering og københavneri ikke altid er af det gode. Så nu da Ditte Hansen, en kendt kulturperson fra København, har indset, at der muligvis er noget om snakken om det eroderende Danmark uden for Valby Bakke, har DR så naturligvis honoreret hende med hendes helt eget program. Ditte Hansen betegner sig selv som en arrogant vestegnspige. Hendes facon i programmet er dog alt andet. Hun fremstår nærmere som en overfrisk Ramasjang-persona, der er kørt til nordjyske Ranum med rullekufferten fuld af københavnerklicheer, der serveres med bedaget revyhumor anno 1996. Overordnet er programmet en god idé. For derernoget om snakken. Hvis der er noget, den kreative klasse reelt har medvirket til, så har det været nedbrydningen af Provinsdanmark, som efterhånden ligger tilbage som en rygende ruinhob oven på årtiers kortsigtet centralisering. Endemålet er åbenbart, at alt areal uden for København skal udlægges som fredede arealer til truede klokkefrøer. Alle borgere kan så i stedet flytte ind til København, droppe bilen, købe hus i Kartoffelrækkerne og en christianiacykel, så de hurtigt og klimabevidst kan komme på job i indre by, når de lige har afleveret Sixten-Nøgenhat og My-Abelone på vejen. O.k., jeg stiller tingene på spidsen, kritikken bliver lidt kantet, men det er ærlig talt også noget, jeg savner i programmet, for hvor er kanten? Ja, hvad er selve ideen? Tror DR og Ditte Hansen, at 26 minutter med lidt hyggelig tv-køkken-underlægningsmusik, ukritiske spørgsmål, lidt lesbisk flirt med Inger Støjberg under supervision af denanløbne terapeut Jytte Vikkelsøe, reelt ændrer noget ude ved sofabordene? Og hvad tænker borgerne i Ranum? Blev mine uoverstigelige problemer behandlet med samme overfladiskhed og løjerlige underlægningsmusik, ville det ærlig talt, som Medina synger, »pis’ mig af«. Jeg ville ikke føle mig taget alvorligt, og her ender programmet med at være lige præcis det, som det hævder at ville gøre op med, nemlig letkøbt københavneri. Det er tydeligt, at Ditte Hansen på forhånd har besluttet, at vi ikke er så forskellige, og gerne vil have den dagsorden sat igennem, men vi er forskellige – og hvorfor er det egentlig et problem? En lærer fra Ranum fortæller i programmet, at en af de ting, hun elsker ved at bo i en lille by, er, at man kender hinanden. Det hader jeg. Jeg elsker som københavner den anonymitet, jeg oplever hver morgen, når jeg træder ud af gadedøren i København. Lige så vel som jeg er oldingetræt af venstrefløjen i Københavns konstante insisteren på, at hovedstaden skal være grøn, grønnere, grønnest. Nej tak, vi er mange, der er flyttet hertil, netop fordi vi foretrækker by frem for land. Hvis man gerne vil bo et »grønt sted«, kan jeg for eksempel anbefale Ranum. Det er tydeligt, at centraliseringen af Danmark har haft nogle, mildt sagt, uhensigtsmæssige konsekvenser for landområderne. Det er en uheldig udvikling, der bør investeres anselige beløb i at vende. Hele ideen om denne sammensmeltning mellem land og by er trættende, og mange af os elsker netop forskellen. Lad os i stedet hylde mangfoldigheden og forskellen. Måske endda styrke den. Var det i øvrigt ikke noget, man engang værdsatte på venstrefløjen?",
        "metadata": {
            "source": "https://www.berlingske.dk/kulturkommentar/hvis-jeg-var-jyde-ville-jeg-hade-alt-ved-dette-program",
            "image_url": "https://berlingske.bmcdn.dk/media/cache/resolve/image_x_large/image/172/1729299/24556679-inger-stjberg-jytte-vikkels-ditte-hansen.jpg",
            "publication_time": "Tirsdag d. 24. oktober 2023, kl. 18.41",
            "author": "Søren Jacobsen Damm",
            "related_links": [],
            "attachments": []
        }
    }
}