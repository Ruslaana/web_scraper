{
    "version": "1.0",
    "document": {
        "id": 17718,
        "title": "Tivoli udsætter Fredagsrock – der kommer noget andet i stedet",
        "content": "Tivoli i København udsætter de vanlige Fredagsrock-koncerter, men holder i stedet en stor fest kaldet Havefest. Det fremgår af en pressemeddelelse, som haven har udsendt. I stedet for én stor scene vil der i stedet være tre scener med optrædener. Tivoli kalder Havefest for en hybrid mellem en fredagsbar og en festival, fremgår det af pressemeddelelsen. En del af navnene ville man normalt også kunne opleve ved Fredagsrock, men dererdog forskel, forklarer Frederik Wiedemann, der er kulturdirektør i Tivoli. »Hele grundideen passer til coronasituationen. Pointen med Havefest er at sprede publikum ud over både tid og sted, så der ikke er så mange samlet ét sted,«  siger kulturdirektøren til Berlingske onsdag morgen. Der vil være tale om mindre koncerter og dj-scener flere steder i haven allerede fra om eftermiddagen, og Frederik Wiedemann understreger, at alle coronaretningslinjer vil blive overholdt. Blandt navnene til Havefest er der foreløbig indgået aftale med Christopher, Peter Sommer, Drew Sycamore, Faustix, Søs Fenger og Hans Phillip, skriver Tivoli i pressemeddelelsen. Drew Sycamore har tidligere spillet i Tivoli, og hun vil også optræde ved sommerens havefest.Fold sammenLæs mereFoto: Pr/Peter Troest. Derudover vender konceptet Lillefredag tilbage torsdag 27. maj. Tivolis chef for musik og underholdning, Thor Feilberg, er glad for, at det er lykkedes Tivoli at overtale nogle af landets »store musikprofiler« til at spille i de nu noget mindre formater. »Mange af kunstnerne vil gæsterne normalt kunne høre til Fredagsrock, men her fylder vi plænen i et covid-19-venligt, siddende format. Desuden er mange nye talentfulde musikere blevet bremset af covid-19, så vi dedikerer hver fredag nogle af vores scener til at få morgendagens stjerner frem i rampelyset,« siger Thor Feilberg i pressemeddelelsen.",
        "metadata": {
            "source": "https://www.berlingske.dk/musik/tivoli-udsaetter-fredagsrock-der-kommer-noget-andet-i-stedet",
            "image_url": "https://berlingske.bmcdn.dk/media/cache/resolve/image_x_large/image/142/1421057/23743678-.jpg",
            "publication_time": "Onsdag d. 12. maj 2021, kl. 08.15",
            "author": "Joachim Talbro Paulsen",
            "related_links": [],
            "attachments": []
        }
    }
}