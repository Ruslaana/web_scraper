{
    "version": "1.0",
    "document": {
        "id": 4802,
        "title": "Jeg er nok slet ikke så tolerant, som jeg tror. Det er måske meget godt",
        "content": "Kasper Stisen, kommunalvalgskandidat for Socialdemokratiet, og Iman Kurdi, biokemiker og børnebogsforfatter, havde i begyndelsen af året en styrkeprøve af hinandens tolerance i Politikens debatspalter. Deres konflikt er interessant, for den udstiller på klareste vis, at tolerance er en svær størrelse at forlange af hinanden. Kurdi efterspurgteen tolerance for hendes – i Stisens øjne intolerante – holdninger til andre mennesker. Stisen derimod stod gerne på mål for ikke at ville rumme og tolerere Kurdis syn på homoseksuelle. Han varmed sine egne ordstolt af, at Kurdi med sine holdninger ikke følte sig hjemme i Danmark. Kurdi skriver ikke på noget tidspunkt, at hun som kvinde ikke vil give en mand hånden. Hun skriver heller ikke, at homoseksuelle ikke kan rummes i hendes verdenssyn, som Stisen påpeger. Men Kurdi skriver, at det ikke i Danmark kan rummes, at hun mener, at den ideelle familie er heteroseksuel, og at hun som kvinde selv vil bestemme, hvem hun giver hånden. Og når hun spørger retorisk, om det kan passe, at vi i Danmark tager patent på »den rigtige holdning«, svarer Stisen resolut ja. Tolerance er iblandt et nulsumsspil. Man kan ikke tolerere den homoseksuelle medarbejder og hans kollegas udtalelse om, at han er unaturlig på én og samme tid. Der må man vælge side. Et valg, venstrefløjen nogle gange har været for dårlige til at tage. For vi kommer til at stirre os blindt på at tro på den uforbeholdne tolerance. Med fare for snart at fremstå som royalist, vil jeg endnu en gangcitere Dronning Magrethe, som i 1988 sagde, at det er svært at »skelne åbenhed og tolerance for holdningsløs ligegyldighed«. Både Stisen og Kurdi beder om at blive tolereret af hinanden. Og hvem er den minoritet, som skal tolereres her? En kvinde, som erklærer sig selv om traditionel muslim og værner om konservative familieværdier, eller Stisen, som er venstreorienteret og homoseksuel og ikke vil tolerere Kurdis holdning til ham? Jeg vil til hver en tid forsvare Kurdis ret til sin religion og hendes ret til at tænke sit om kernefamilien, kvinder og seksuelle minoriteter. Men jeg ville heller ikke gå så langt som at tolerere at have en kollega, der ikke ville give mig hånden, fordi jeg var kvinde. Jeg ville heller ikke tolerere at have en skolelærer eller præst, som agiterede imod homoseksualitet. For tolerancen for holdningen stopper, hvor handlingen over for andre mennesker begynder. Jeg kommer ikke til at tolerere, at andres divergerende menneskesyn ligger mig til last. For det er i dét øjeblik, at nulsumsspillet går i gang. Det skete i sagen om den norske rektor, som ikke ville acceptere, at hun havde en mandlig elev, som nægtede at give hende hånden, da hun overrakte ham hans eksamensbevis. Den ene side af venstrefløjen for i flint og kaldte rektorens reaktion for etovergreb på eleven, der burde retsforfølges. En anden side af venstrefløjen mente, at det varuacceptabelt,at en mandlig elev i en norsk skole nægtede at vise den kvindelige rektor respekt ved at give hende hånden.  När en muslimsk elev i Norge vägrar ta lärare/rektor i hand på skolavslutningen säger man ifrån. I Sverige säger man ingenting.pic.twitter.com/QWqXR3rK1A Den norske skoleelev vil nok uanset få overordentligt svært ved at få arbejde i Norge, hvis han ikke vil give kvinder hånden. For sagen handler meget lidt om håndtryk. Og rigtig meget om respekt og ligeværd. Den norske skoleelev har ret til mene, at kvinder ikke er ligeværdige med mænd. Men han har ikke ret til at blive tolereret, når han lader det blive sin kvindelige rektors problem. Jeg er nok slet ikke så tolerant, som jeg tror. Det er måske meget godt. Rikke From er cand.scient. og politisk rådgiver for Enhedslisten ",
        "metadata": {
            "source": "https://www.berlingske.dk/kommentatorer/jeg-er-nok-slet-ikke-saa-tolerant-som-jeg-tror-det-er-maaske-meget",
            "image_url": "https://berlingske.bmcdn.dk/media/cache/resolve/image_x_large_vertical/image/188/1883842/24880194-rikke-from-har-fortalt-om-grnseoverskridende-adf.jpg",
            "publication_time": "Fredag d. 31. januar 2025, kl. 12.23",
            "author": "Rikke From",
            "related_links": [],
            "attachments": []
        }
    }
}