{
    "version": "1.0",
    "document": {
        "id": 18611,
        "title": "Radcliffe i klassisk gyser",
        "content": "Han har ikke meget farve i rollen som advokat i sorg, men han går sømløst ind i et ensemble med så knaldgode skuespillere som Ciaràn Hinds og Janet McTeer. Det er i øvrigt skuespillerne, der hjælper meget med til, at man tror på en forholdsvis enkel gyserhistorie. Traumatiseret ung advokat sendes på skummel opgave på en lillebitte ø, der en gang i døgnet afsondres fra omverdenen på grund af tidevandet. Af og til huserer der også en uhyggeligt livagtig kvinde klædt i sort. Med et langsomt optræk og fint hold på både løse chok og falske alarmer fik instruktøren mig til at hoppe i sædet hvert femte minut. Han er ferm til at bearbejde sanserne med ret få virkemidler og pittoreske victorianske kulisser. I »The Woman in Black« formår man også at løse det for gyserfilm så ofte presserende problem at lade være med at overstyre afslutningen.",
        "metadata": {
            "source": "https://www.berlingske.dk/filmanmeldelser/radcliffe-i-klassisk-gyser",
            "image_url": "https://berlingske.bmcdn.dk/media/cache/resolve/image_x_large/image/67/679878/4889002-the-woman-in-black.jpg",
            "publication_time": "Onsdag d. 08. februar 2012, kl. 22.30",
            "author": null,
            "related_links": [],
            "attachments": []
        }
    }
}