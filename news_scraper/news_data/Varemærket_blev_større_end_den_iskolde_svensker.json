{
    "version": "1.0",
    "document": {
        "id": 13678,
        "title": "Varemærket blev større end den iskolde svensker",
        "content": "Sverige har haft verdensstjerner som skiløberen Ingemar Stenmark, bokseren Ingemar Johansson, og i dag har de Zlatan Ibrahimovic. Men ingen af dem har i den grad formået at tjene penge på deres navn som Björn Borg. I anden halvdel af 1970erne og ind i starten af 1980erne var svenskeren med de karakteristiske lange lokker og det stribede pandebånd verdens bedste med en tennisketsjer. Men for folk under 30 år er han snarere synonym med et hyper-populært varemærke, der især er kendt for at sælge undertøj. Tilbage i 2006 solgte Borg rettighederne til at bruge navnet, og siden har han levet godt af de royalties på 1,5-2 procent af årsomsætningen. Salget alene indbragte ham ifølge Dagens Industri omkring 100 mio. kroner, mens han siden har tjent omkring 240 mio. kroner. 2016 er det sidste år, hvor tennislegenden får royalties, men mon ikke han har nok millioner lagt til side til at klare sig? Björn Borg slogigennem som et 15-årigt vidunderbarn, der spillede på det svenske Davis Cup-landshold, som han tre år senere førte til Sveriges første sejr i Davis Cup. Men da havde han allerede vundet sin første grand slam-titel, French Open, i foråret 1974 i en alder af 17. Han vandt i alt 11 grand slam-turneringer, og i perioden 1976-80 havde han monopol på Wimbledon-titlen. I perioden 1979-81 var Borg desuden nummer ét på verdensranglisten i 109 uger. Borg udviklede tennisspillet med signaturslaget, den dræbende tohåndsbaghånd. Med iskold koncentration sled han sine modstandere op fra baglinjen med sine topspundne bolde. Det dobbelte baghåndsgreb var i øvrigt et klassisk bevis på, hvordan man udvikler sig under svære vilkår. Borg lærte at spille en voksenketsjer, som hans far havde vundet i en bordtennisturnering. Lige så brat, Borg var dukket op som en komet på tennishimlen, lige så pludseligt forsvandt han igen. I en alder af kun 26 år stoppede Borg på topplan efter et nederlag til den unge franskmand, Henri Leconte. »Det kom gradvis, at jeg tabte motivationen det sidste år, men jeg fortsatte med at spille. Det var ikke så sjovt længere, det kom ikke længere fra hjertet. Det er nødt til at komme fra hjertet, hvis man skal spille godt og være fremgangsrig,« sagde Borg i et interview med Berlingske tilbage i 2006. Privat gennemgik Borg en tumultarisk periode efter karrieren. Han var stamgæst på den berømte natklub i New York, Studio 54, han blev gift med den rumænske tennisspiller Mariana Simionescu i 1980 – og blev skilt igen fire år senere. Han dannede par med fotomodellen Jannike Björling, og sammen fik de en søn, Robin, men tre år senere gik de fra hinanden.  Borg var også gift med den italienske sanger Loredana Berté fra 1989 – italieneren hævder, at parret aldrig blev skilt, inden han i 2002 blev gift med Patricia Östfeldt. De er stadig sammen og bor på øen Värmdö i den stockholmske skærgård, hvor han lever et roligt liv med lav offentlig profil. Parret har sønnen Leo, som er 13 år gammel og selv spiller tennis, skønt han ikke har helt samme succes som sin far. Derudover blev Björn Borg farfar for to år siden, da Robin blev far for første gang. Der er i øvrigt en film på vej, »Borg vs McEnroe«, der med udgangspunkt i Wimbledon-finalen i 1980 fortæller historien om de to tennisstjerner. Danske Janus Metz, der også stod bag Armadillo om den danske krigsindsats i Afghanistan, instruerer.",
        "metadata": {
            "source": "https://www.berlingske.dk/navne/varemaerket-blev-stoerre-end-den-iskolde-svensker",
            "image_url": "https://berlingske.bmcdn.dk/media/cache/resolve/image_x_large/image/21/212470/13539529-06navbj-rn-borg-103316jpg.jpeg",
            "publication_time": "Søndag d. 05. juni 2016, kl. 17.00",
            "author": "Flemming Brandt",
            "related_links": [],
            "attachments": []
        }
    }
}