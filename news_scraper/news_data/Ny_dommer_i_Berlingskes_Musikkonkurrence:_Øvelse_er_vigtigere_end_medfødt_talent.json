{
    "version": "1.0",
    "document": {
        "id": 9123,
        "title": "Ny dommer i Berlingskes Musikkonkurrence: Øvelse er vigtigere end medfødt talent",
        "content": "Spørger man den 45-årige violinist, musikercoach og nye dommer i Berlingskes Klassiske Musikkonkurrence, Line Fredens, hvad der er vigtigst for at blive en god musiker, talent eller træning, er hun ikke i tvivl. »Det er rigtig vigtigt, at man er god til at øve sig, for det er i sidste ende afgørende for, hvor dygtig man bliver – meget mere end det dér udefinerlige, medfødte talent,« siger hun. Line Fredens har selv spillet siden sin tidligste barndom. Hun er uddannet fra musikkonservatorierne i Aarhus og København, suppleret med undervisning hos nogle Europas førende musikpædagoger. I 1995 dannede hun sammen med sin søster, Janne Fredens, og Natsuki Fukasawa klavertrioen Jalina Trio, som med stor succes har turneret i store dele af verden, og som hun stadig er aktiv i. Og siden 2000 har hun spillet i Malmö SymfoniOrkster med en enkelt afstikker til DR UnderholdningsOrkestret 2006-8 – begge steder som stemmeleder for 2. violinerne.  Sideløbende med musikerkarrieren har hun fra 2009 uddannet sig til coach, og i dag bruger hun en stor del af sin tid på at undervise musikstuderende i, hvordan de får mest muligt ud af uddannelsen og bliver en bedre performer. Hun har blandt andet taget en pædagogisk diplomuddannelse i supervision og vejledning og en master i læring med specialisering i organisatorisk coaching, og hun er netop gået i gang med et fire-årigt ph.d.-forløb. »Som musiker har jeg erfaret, hvor stort et ansvar man selv har for sin egen udvikling og læring. På konservatoriet har man én hovedfagstime om ugen, og resten af tiden skal der øves alene mange timer hver dag,« siger hun. »Så er det helt afgørende, hvor dygtig man er til at overvinde de læringsbarrierer, der dukker op undervejs – det er afgørende for, hvor langt man når, og hvor dygtig man bliver, og det spiller en meget større rolle end medfødt talent. Her kan coaching hjælpe de studerende med at finde de strategier, der virker for den enkelte.«  Som ny dommer i Berlingskes Musikkonkurrence glæder Line Fredens sig især til at høre de forskellige aldersgrupper og opleve den udvikling, der sker med alderen. »Jeg har været dommer et par gange i P2 Kammermusikkonkurrence, men det er meget ældre musikere. Så jeg glæder mig til at høre de små også.« Hun deltog selv som 10-årig i Berlingskes Klassiske Musikkonkurrence. »Vi boede i Aarhus, og jeg kan huske, at det med at skulle helt til København var stort – jeg havde fået lov til at komme i Tivoli bagefter. Men så var der lukket,« mindes hun. »Men det var alligevel en stor oplevelse. Dengang foregik konkurrencen på det gamle musikkonservatorium, og det var fantastisk at skulle stå på scenen og spille, med klaverakkompagnement og tilskuere i salen. Jeg tror stadig, konkurrencen har en kæmpe betydning for de unge musikere – det at have noget at øve hen til og skulle præstere det bedste, man kan. Det rykker virkelig noget ved en læreproces at skulle prøve sig selv af på den måde.« FAKTALine FredensViolinist og musikercoach. Ph.d. fellow ved DKDM og DPU.Født 1972. Opvokset i Aarhus, hvor hun begyndte på Det Jyske Musikkonservatorium i 1988.1997 Diplom og solistuddannelse fra Det Kongelige Danske Musikkonservatorium, DKDM.Supplerede i 2009-14 uddannelsen med: Coach Certificat fra Confex Academy, Pædagogisk diplom »supervision og vejledning« ved UCC og en Master i Læreprocesser med Specialisering i Organisatorisk Coaching ved Aalborg Universitet.Spiller i Malmö Symfoniorkester og Jalina Trio.Underviser i perfomance psykologi og teoretisk pædagogik ved DKDM.Bor på Amager med ægtefællen Jacob Dam Fredens og sønnerne Viktor og Oliver på 13 og 15 år.FOLD UD Violinist og musikercoach. Ph.d. fellow ved DKDM og DPU. Født 1972. Opvokset i Aarhus, hvor hun begyndte på Det Jyske Musikkonservatorium i 1988. 1997 Diplom og solistuddannelse fra Det Kongelige Danske Musikkonservatorium, DKDM. Supplerede i 2009-14 uddannelsen med: Coach Certificat fra Confex Academy, Pædagogisk diplom »supervision og vejledning« ved UCC og en Master i Læreprocesser med Specialisering i Organisatorisk Coaching ved Aalborg Universitet. Spiller i Malmö Symfoniorkester og Jalina Trio. Underviser i perfomance psykologi og teoretisk pædagogik ved DKDM. Bor på Amager med ægtefællen Jacob Dam Fredens og sønnerne Viktor og Oliver på 13 og 15 år. Så vidt hun husker, fik hun 3. præmie det første år og 1. præmie året efter. Når hun nu selv skal sidde i dommerpanelet og i to fulde dage lytte til flere end 100 unge musikere, er det ud fra to meget forskellige parametre, hun kommer til at bedømme hver enkelts indsats. Nemlig både den håndværksmæssige og den kunstneriske præstation. »Den håndværksmæssige side er nem at forklare, for selvfølgelig skal man kunne spille godt på sit instrument. Der skal være en god klang, en god intonation, instrumentet skal stemme og teknikken være i orden. For ellers lyder det simpelthen ikke ret godt. Men det er jo ikke bare det. For det, som gør alle disse toner til musik, er den kunstneriske side, og den er meget mere fluffy at sætte ord på,« siger hun. »Jeg skal virkelig føle, at musikeren har noget på hjerte, som rører mig og får mig til at glemme min dommerolle og bare læne mig tilbage og lytte.« Den forskel forklares måske bedst ved at sammenligne musik med det at fortælle en historie, mener hun. »Man kan godt lære hele teksten udenad, ord for ord, og gøre sig umage med at genfortælle den nøjagtig sådan. Men det bliver først rigtig interessant, når man, i stedet for at fokusere på at huske de rigtige ord, bliver opmærksom på den mening eller det budskab, som ordene skal udtrykke,« siger hun.  »Det er det samme skift, man oplever, når tonerne skal blive til musik. Tingene skal indøves, så man ikke behøver have sin opmærksomhed rettet mod de tekniske detaljer, men hovedsageligt kan være optaget af timing og klangfarver – alt det, der skaber en musikalsk fortælling, som godt nok er uden ord, men ikke desto mindre fuld af fortælling.« I sin undervisning bruger hun også ofte billedet af musikeren som en håndværker, der livet igennem skaffer sig flere og flere værktøjer og materialer til at bygge med. »Som musiker bliver man aldrig færdig med at putte nye teknikker og nyt materiale i værktøjskassen. Men som kunstner må man bygge med de klodser og det værktøj, man har her og nu. Ligesom da man legede med Lego som barn,« siger hun. »Det kan godt være, man synes, der skulle være nogle flere grønne klodser, dem må man så samle sig i sin efterfølgende øvning. Det helt afgørende er, at man ikke venter med at lege med musikken, til man tror, man har tilegnet sig alle færdighederne og samlet alle klodserne, for der vil altid være mere at lære. Ligegyldig hvilket niveau, man er på, om man er 10 år, 16 eller 60 år, må man kunne gå ind på scenen og skabe noget med det, man har her og nu. Det er der, kunsten opstår. Og det er noget af det, jeg vil lytte meget efter.«",
        "metadata": {
            "source": "https://www.berlingske.dk/kultur/ny-dommer-i-berlingskes-musikkonkurrence-oevelse-er-vigtigere-end-medfoedt-talent",
            "image_url": "https://berlingske.bmcdn.dk/media/cache/resolve/image_x_large/image/16/164413/20628499-12bkuline-fredens-083501-30jpg.jpeg",
            "publication_time": "Onsdag d. 11. april 2018, kl. 18.00",
            "author": "Trine Munk-Petersen",
            "related_links": [],
            "attachments": []
        }
    }
}