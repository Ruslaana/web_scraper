{
    "version": "1.0",
    "document": {
        "id": 20796,
        "title": "I sidste øjeblik måtte minister aflyse præsentation: Vi har slet ikke en aftale, siger partier",
        "content": "Tidligt i morges inviterede forsvarsministeren til præsentation af en ny aftale på veteranområdet, men knap fire timer efter blev den aflyst. Aftalen er nemlig slet ikke klar, lyder det fra Danmarksdemokraterne og Dansk Folkeparti, der bremsede offentliggørelsen, da de begge protesterede over for ministeriet. »Det har ikke været et ordentligt forløb. De sender os aftaleudkast sent i går aftes, og jeg ser det først til morgen. Så skrev jeg, at det ikke er i orden,« siger Danmarksdemokraternes forsvarsordfører, Lise Bech. »Vi havde ikke en aftale. Jeg tror ikke, at der var nogen ordførere, der havde indtryk af, at der kunne slås søm i i dag,« siger hun. Hos Dansk Folkeparti er man også stærkt utilfreds med forløbet. Her så man også først et udkast sidst på aftenen i går – og det besvarede ikke alle de punkter, partiet havde gjort gældende under de hidtidige forhandlinger. »Det går lige hurtigt nok. Det er lidt useriøst og lidt sløset, at man – inden der overhovedet har været en andenforhandling – allerede indkalder til et pressemøde,« siger veteranordfører Majbritt Birkholm (DF). »Vi synes ikke helt, vi er i mål, og det er jo noget, vi tager meget seriøst, for det handler om nogle veteraner, som ikke har det særligt godt,« siger hun. Aftalen om veteraner er et af de delforlig, som partierne skal indgå for at udmønte det overordnede forsvarsforlig, der kom på plads i sommeren 2023. Det skal rette op på de forhold for Danmarks tidligere udsendte, som jævnligt har været kritiseret. Forliget ventes blandt andet at pålægge kommunerne en større indsats på veteranområdet. Hertil kommer blandt andet psykologhjælp til veteraners børn og livslang hjælp til veteraner, der har fået en protese. Men det allermest imødesete har været indførelsen af såkaldt omvendt bevisbyrde. Forsvarsminister Troels Lund Poulsen foran resterne af en dansk Eagle, som i 2010 blev ramt af én af Talebans vejsidebomber.Fold sammenLæs mereFoto: Søren Bidstrup. – Tidligere har veteranerne selv skullet bevise, at de har fået posttraumatisk belastningsreaktion (PTSD) på grund af deres udsendelse – det har gjort det svært at få erstatning. Men med aftalen indføres en såkaldt formodningsregel, hvor udgangspunktet er, at veteranernes PTSD skyldes udsendelsen, medmindre særligt tungtvejende grunde taler imod. »Jeg synes ikke, at vi kan være bekendt, at nogle mennesker, der har tjent Danmark og været villige til at gøre alt, hvad politikerne har besluttet, kommer hjem og har svært ved at blive honoreret, hvis de har fået en skade, mens de har været udsendt,« sagde forsvarsminister Troels Lund Poulsen for nyligtil Berlingske. Men nu er aftalen altså bremset for en stund. For Danmarksdemokraterne har spørgsmål og tilføjelser, inden partiet mener, at aftalen kan lukkes. Ifølge aftalen skal alle kommuner fremover have såkaldte veterankoordinatorer, men partiet mangler konkreter om, hvorvidt man giver kommunerne penge med. Dansk Folkeparti vil også have klarere tekst om, hvad kommunerne skal levere med koordinatorerne – heriblandt om de også forventes at lave opsøgende arbejde. Men vigtigst mangler de mere præcise formuleringer om den nye formodningsregel. Det er ikke kun tidligere veteraner, der kan få posttraumatisk belastningsreaktion.Fold sammenLæs mereFoto: Kim Haugaard/Midtjyske Medier/Ritzau Scanpix. – Den kommer til at gælde tidligere udsendte – men også politibetjente, brandmænd, ambulancereddere og fængselsbetjente får PTSD af deres job. »Vi mener, de også skal omfattes, og så kan det godt være, at det ikke er Forsvarsministeriet, som skal betale – men så må vi jo finde de penge,« siger Majbritt Birkholm. Så I kan ikke underskrive aftalen, før de også er med? »Det skal i hvert fald være nævnt klart og tydeligt, at man også skal kigge på, hvad det vil koste at omfatte dem. Vi vil gerne have dem med nu, men nogle gange er det små skridt, man skal tage.« Alene indførelsen af formodningsreglen for veteranerne ventesifølge TV 2at komme til at koste 1,5 milliarder kroner Det har ikke været muligt at få en kommentar fra Forsvarsministeriet, men på sin hjemmeside oplyser det, at forsvarsministeren har valgt at imødekomme et ønske fra medlemmer af forligskredsen om et ekstra forhandlingsmøde. »Forhandlingerne om et nyt delforlig om veteranområdet pågår således stadig,« lyder det.",
        "metadata": {
            "source": "https://www.berlingske.dk/politik/i-sidste-oejeblik-maatte-minister-aflyse-praesentation-vi-har-slet-ikke-en",
            "image_url": "https://berlingske.bmcdn.dk/media/cache/resolve/image_x_large/image/185/1852846/24823740-i-dag-var-pressen-indkaldt-til-forsvarsministeriet.jpg",
            "publication_time": "Torsdag d. 31. oktober 2024, kl. 13.11",
            "author": "Andreas Lindqvist",
            "related_links": [],
            "attachments": []
        }
    }
}