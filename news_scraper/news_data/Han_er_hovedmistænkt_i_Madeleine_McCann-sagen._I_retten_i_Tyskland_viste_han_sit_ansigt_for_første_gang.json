{
    "version": "1.0",
    "document": {
        "id": 16878,
        "title": "Han er hovedmistænkt i Madeleine McCann-sagen. I retten i Tyskland viste han sit ansigt for første gang",
        "content": "Hele verden har ventet på at se ham i årevis. Pludselig stod han der med krøllet jakkesæt og iført håndjern. Fredag ​​var 47-årige Christian Brückners første offentlige optræden, siden han blev udpeget som hovedmistænkt i Madeleine McCann-sagen for fire år siden. Christian Brückner blev født i Bayern i 1976. Han har angiveligt tilbragt en del af sin opvækst i pleje, skriverBBC. Han har angiveligt boet mere eller mindre permanent i Algarve i Portugal siden 1995, hvor han har haft forskellige job. I disse dage skal han for retten i Tyskland, hvor han er tiltalt for tre voldtægter af kvinder og to seksuelle overgreb mod børn. Forbrydelserne går tilbage til mellem 2000 og 2017 i Portugal. Ingen af disse er dog direkte relateret til Madeleine McCanns forsvinden i 2007, som Brückner nægter involvering i. Han blev i 2020 officielt mistænkt af tyske og portugisiske myndigheder for bortførelsen af den britiske pige. Christian Brückner har været internationalt eftersøgt med anklager om narkosmugling og andre forbrydelser. Tyske myndigheder er overbeviste om, at han har dræbt Madeleine McCann. Han nægter selv og er heller ikke blevet tiltalt.Fold sammenLæs mereFoto: Carabinieri/Reuters/Ritzau Scanpix. Treårige Madeleine McCann forsvandt fra en ferielejlighed i portugisiske Praia da Luz i Algarve i 2007, mens hendes forældre var til middag med nogle venner i nærheden. Sagen er stadig i dag en af ​​de mest profilerede sager om forsvundne personer i verden. Tysk politi fortalte i 2020, at det mener at have konkret bevis for, at Madeleine McCann er død, og at Brückner formentlig bortførte hende. Efterfølgende blev han også formelt mistænkt af de portugisiske myndigheder. Der er dog aldrig blevet rejst tiltale mod ham i McCann-sagen, og den tyske efterforskning er aldrig blevet frigivet. Da Christian Brückner fredag trådte ud af politivognen med tonede ruder, var det for at møde op i retten i Braunschweig i Tyskland, hvor hans seneste tyske adresse var registreret. De fem seksuelle forbrydelser, som Brückner er tiltalt for, er alle foregået i Algarve-området i Portugal. Anklageskriftet fylder mere end 100 sider, har krævet efterforskning i flere europæiske lande og beskriver, hvordan forbrydelserne skulle være foregået, skriverThe Guardian: I alle tre voldtægtssager er Brückner anklaget for at have pisket offeret og filmet overgrebene. Han står til at få op til 15 års fængsel, hvis han findes skyldig. Forsvarsadvokat Friedrich Fülscher siger, at anklagerne bygger på et »meget, meget vaklende grundlag«, og at Brückner vil forholde sig tavs under retssagen, skriverBBC. Christian Brückner afsoner i forvejen en dom på syv år for at have voldtaget en 72-årig amerikansk turist i 2005 i Praia da Luz. Retssagen mod Brückner kan få indflydelse på en eventuel retssag om Madeleine McCanns forsvinden. Flere centrale vidner går nemlig igen i begge sager: »Hvis retten tror på disse vidner, kan det have en positiv indvirkning på efterforskningen i Maddie-sagen,« sagde Christian Wolters, talsmand for anklagemyndigheden i Braunschweig, ifølgeB.T. Da Madeleine McCann forsvandt i 2007, kom hendes forældre hurtigt under mistanke. De er sidenhen blevet renset for anklager og har fået en undskyldning af Portugals politi.Fold sammenLæs mereFoto: Handout/AFP/Ritzau Scanpix. Men efter blot ni minutter blev sagen udskudt. Christian Brückners forsvarsadvokat havde opdaget, at en af lægdommerne havde skrevet om den tidligere brasilianske præsident Javier Bolsonaro, at »han skulle slås ihjel«. Af den grund mente forsvaret ikke, at den kvindelige lægdommer kunne bestride posten. Efter omtrent en halv times betænkningstid var dommer Uta Engemann enig. »Vi tolererer ikke den slags udtalelser uden for retssystemet, opfordringer til mord og manddrab, og derfor kan man heller ikke være frivillig dommer,« lød det ifølgeBild. På den måde blev sagen mod Christian Brückner udsat, nærmest inden den var gået i gang. Retssagen forventes nu genoptaget i slutningen af denne uge eller starten af næste uge, skriverBBC. Der var oprindeligt afsat 29 retsdage, og det forventes, at der fældes dom i slutningen af juni. Madeleine McCann ville fylde 21 år i maj i år.",
        "metadata": {
            "source": "https://www.berlingske.dk/internationalt/han-er-hovedmistaenkt-i-madeleine-mccann-sagen-i-retten-i-tyskland",
            "image_url": null,
            "publication_time": "Tirsdag d. 20. februar 2024, kl. 13.17",
            "author": "Kasper Fast",
            "related_links": [],
            "attachments": []
        }
    }
}