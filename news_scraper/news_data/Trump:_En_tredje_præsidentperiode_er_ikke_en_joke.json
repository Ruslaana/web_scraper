{
    "version": "1.0",
    "document": {
        "id": 21679,
        "title": "Trump: En tredje præsidentperiode er ikke en joke",
        "content": "Den amerikanske præsident Donald Trump »joker ikke«, når han siger, at han vil have en tredje periode som amerikansk præsident. Det siger han i et interview med det amerikanske medieNBC News. »En masse mennesker ønsker, at jeg gør det,« siger han til mediet. »Men jeg siger til dem, at vi har lang vej endnu. Jeg er fokuseret på det nuværende,« tilføjer han. Den amerikanske præsident, der er i gang med sin anden periode som præsident for USA, har tidligere ytret et ønske om også at tage en tredje periode som præsident. Det selv om det er imod den amerikanske forfatning, der dikterer, at en person kun kan tjene to perioder som præsident gennem et helt liv. Da han i interviewet med NBC News bliver spurgt direkte til ønsket om en tredje periode, svarer Trump: »Jeg kan godt lide at arbejde.« Og da han så bliver bedt om at uddybe, svarer han: »Jeg joker ikke. Men jeg er ikke … det er alt for tidligt at tænke på det,« lyder det. Han bliver desuden spurgt til, hvorvidt han allerede på nuværende tidspunkt har undersøgt mulighederne for at få en tredje periode. »Der er måde, hvorpå man kan gøre det,« siger han. Ifølge Berlingskes USA-korrespondent, Jacob Heinel Jensen, er Trumps udtalelser udtryk for en klassisk mediestrategi fra præsidenten. »Trump arbejder med et princip, der kaldes »flood the zone«, hvor han skyder med spredehagl, og så håber han, at han rammer noget en gang imellem. Det betyder, at Trump hele tiden vil teste terrænet for at se, hvor langt han kan tillade sig at gå,« lyder det fra Jacob Heinel Jensen. Han tror dog umiddelbart ikke på, at Trumps seneste meldinger om en tredje periode for alvor vil møde opbakning bredt i den amerikanske befolkning. »Det her forslag vil med alt sandsynlighed møde enorm modstand, fordi det er så kontroversielt. Det rykker ved hele amerikanernes forståelse af demokratiet.« »Men igen: Han skyder med spredehagl, fordi han føler, han kan gå på vandet. Og så kan det godt være, at det ikke bliver til noget, men han kan lige så godt gøre forsøget, fordi han ved fra erfaring, at uanset, hvad han foretager sig, så mister han ikke sine vælgere,« siger Jacob Heinel Jensen. Hidtil er Trumps udtalelser om en tredje periode blevet betragtet som netop en joke. Også blandt hans egne partifæller. Men der er også dem blandt Trumps mest trofaste støtter, der allerede på nuværende tidspunkt er i fuld gang med at undersøge mulighederne for en tredje periode med Trump i Det Hvide Hus. Hans partifælle Andy Ogels har eksempelvis udarbejdet et politisk forslag om at ændre reglerne for, hvor længe en præsident må sidde. Men det er ikke bare sådan lige at ændre reglerne. Hvis en ændring skulle komme på tale, ville det kræve to-tredjedeles flertal i Kongressen. Alternativt skulle totredjedel af alle USA delstater blive enige om at indkalde til en såkaldt forfatningskonvention, hvor de så ville kunne foreslå ændringer til landets forfatning. Uanset om Trump og hans allierede valgte den ene eller den anden vej, ville det så efterfølgende kræve, at trefjerdedel af delstaterne ratificerer en sådan ændring. NBC News spørger desuden Donald Trump om muligheden for at lade vicepræsident J.D. Vance stille op til præsidentvalget for så at overlade præsidentposten til Trump efter en eventuel sejr. Til det svarer Trump: »Det er én (metode,red.).« »Men der er også andre,« tilføjer Trump.",
        "metadata": {
            "source": "https://www.berlingske.dk/internationalt/trump-en-tredje-praesidentperiode-er-ikke-en-joke",
            "image_url": null,
            "publication_time": "Søndag d. 30. marts 2025, kl. 19.13",
            "author": "Mads Hørkilde",
            "related_links": [],
            "attachments": []
        }
    }
}