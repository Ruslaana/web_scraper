{
    "version": "1.0",
    "document": {
        "id": 10878,
        "title": "Guldet falmer i stjernehænder",
        "content": "De mange fine intentioner i ”Gold” samler sig ikke til en særlig god film. Der vaskes og vaskes i floden Indonesien, men fundet af guldstøv er ikke substantielt nok til, at det kan samles til en guldklump. Stemningen af eventyr, de gode skuespillere og de eksotiske lokaliteter glimter ind imellem, men investeringen i to timer i biografen udbetales kun delvist i glæde men desværre også en del utålmodighed trippen med fødderne.  Matthew McConaughey spiller Kenny Wells. En middelmådig dagdrømmertype, der overtog en seriøs minevirksomhed fra sin far, og som siden formøblede den, så han har kontor på en snusket bar, da vi møder ham. Han er ved at blive skaldet og få topmave, og så drikker han alt for meget. Efter en ekstra våd nat drømmer Wells, at der er guld i Indonesien. Derfor tager han til landet med en geolog, der har en teori om, at man kan finde de største mængder guld visse steder, hvor jordens kontinentalplader støder sammen. Fantasten og bumsen finder derefter guld, og så er det ikke på sin plads at afsløre flere af filmens mange op- og nedture. Blot surfer ”Gold” på overfladen og uanset om Matthew McConaughey har klippet sig skaldet og har taget mange kilo på med vilje, siver seriøsiteten ud af filmen. Man har forgæves forsøgt at snige nogle vibrationer ind fra en film som ”The Wolf of Wall Street”, når det handler om feberen efter at finde den store guldåre som pendant til den store aktiegevinst. Af andre film om fantaster kan ”Gold” sammenlignes med ”Blow” med Johnny Depp, der også surfer hen over for mange begivenheder på for kort tid, mens det er helt uden en film som den også sammenlignelige ”Catch me If You Can”s elegance.  ”Gold” er ikke båret af sine karakterer men af en yderlig grådighed, og det er logisk nok med den historie, men derfor kunne karaktererne godt udvikle sig noget mere. Og så virker det som en højst besynderlig og unaturlig beslutning at klistre musiknumre af Iggy Pop, Joy Division, Pixies og meget mere independent pop og rock ind tilfældige steder. ”Gold” får desværre kun bronze i den hårde konkurrence om at finde et publikum i biograferne. Hvad:Gold.Hvem:Instruktør: Stephen Gaghan. Medvirkende: Matthew McConaughey, Bryce Dallas Howard, Edgar Ramirez.Hvor:Premiere over hele landet.",
        "metadata": {
            "source": "https://www.berlingske.dk/kultur/guldet-falmer-i-stjernehaender",
            "image_url": "https://berlingske.bmcdn.dk/media/cache/resolve/image_x_large/image/12/127306/16426498-stillfoto-fra-gold.jpg",
            "publication_time": "Torsdag d. 23. februar 2017, kl. 07.00",
            "author": "Jacob Wendt Jensen",
            "related_links": [],
            "attachments": []
        }
    }
}