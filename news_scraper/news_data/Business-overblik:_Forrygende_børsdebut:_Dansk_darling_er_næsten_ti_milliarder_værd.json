{
    "version": "1.0",
    "document": {
        "id": 11951,
        "title": "Business-overblik: Forrygende børsdebut: Dansk darling er næsten ti milliarder værd",
        "content": "Godmorgen og velkommen til dagens Business-overblik! Vi skal blandt andet forbi det danske selskab Trustpilot, der tirsdag havde debut på den britiske fondsbørs. Men vi begynder overblikket med historien om, at der er gode udsigter for dansk økonomi. I slutningen af april lyder det helt store startskud for den danske økonomi. Til den tid er vi allerede begyndt at gå til frisør, men 21. april åbner de største indkøbscentre og stormagasiner, og i begyndelsen af maj kan eksempelvis restauranter også slå dørene op for indendørsservering. Dermed kan foråret blive et af de bedste for den danske økonomi i mange år efter en stor nedtur hen over vinteren, selvom der stadig hersker visse usikkerheder med hensyn til den fulde genåbning og smittespredningen. Arbejdernes Landsbank har beregnet, at åbningen i første omgang kan give en vækst på 1,5 procent i andet kvartal stigende til 2,2 procent i tredje kvartal. Ser vi bort fra sidste års meget kraftigerebound, vil det være den stærkeste kvartalsvækst i 15 år. Samtidig er der udsigt til, at beskæftigelsen kan stige med 30.000-35.000 personer frem mod slutningen af året. Det skriver Berlingske. Det går i øjeblikket så stærkt på boligmarkedet, at alarmklokkerne ringer hos det magtfulde embedsmandsudvalg Det Systemiske Risikoråd. Det rådgivende organ, der med Nationalbanken i spidsen overvåger den finansielle stabilitet i Danmark, ser lige nu tegn på risikoopbygning på boligmarkedet, især i København by. »Rådet ser med stigende bekymring på udviklingen og forventer på sit næste møde at henstille til regeringen om at iværksætte nye tiltag, der kan begrænse risikoopbygningen på boligmarkedet,« skriver Det Systemiske Risikoråd med nationalbankdirektør Lars Rohde for bordenden. Læs mere her.  Mandag blev et stort politisk flertal enig om en langsigtet plan for genåbningen, men det er endnu uvist, hvornår danskerne kan rejse sydpå mod varmere himmelstrøg. I aftalen stod der nemlig blot en note om, at regeringen arbejder efter at åbne for rejser med coronapas. Lars Thykier, direktør for Danmarks Rejsebureauforening,siger til Børsen, at han frygter, at uvisheden betyder, at folk vil opgive håbet om at komme udenlands til sommer. »Mange vil tænke, at de ikke gider at vente. I stedet booker de det næstsidste feriehus, der er ledigt i Danmark til sommer. Jo tættere vi kommer på en egentlig sommerperiode uden afklaring, jo mindre bliver der af rejser til udlandet,« siger han. Tirsdag havde det danske selskab Trustpilot debut på den britiske fondsbørs London Stock Exchange (LSE), og det gik ganske godt. Selskabets første handelsdag bød på en stigning på intet mindre end 7,2 procent, der værdisætter selskabet til 9,4 milliarder kronerDet skriver Børsen. Trustpilot blev stiftet af Peter Holten Mühlmann i forældrenes garage. Siden da er der lavet mere end 120 millioner anmeldelser på platformen. I 2020 landede omsætningen i Trustpilot på 562 millioner kroner. Per Hansen, investeringsøkonom i Nordnet, har disse tre fikspunkter i dag: USA lukkekurser tirsdag Asien – indeks onsdag kl. 06.20",
        "metadata": {
            "source": "https://www.berlingske.dk/business/business-overblik-forrygende-boersdebut-dansk-darling-er-naesten-ti",
            "image_url": "https://berlingske.bmcdn.dk/media/cache/resolve/image_x_large_vertical/image/140/1403541/23699320-.jpg",
            "publication_time": "Onsdag d. 24. marts 2021, kl. 06.50",
            "author": "Mette Dalgaard",
            "related_links": [],
            "attachments": []
        }
    }
}