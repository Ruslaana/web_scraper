{
    "version": "1.0",
    "document": {
        "id": 17964,
        "title": "Dansk juvelér udstiller på Dianas slot",
        "content": "Tirsdag den 9. oktober lægger prinsesse Dianas gamle slot Kensington Palace i London hus til udstillingen »Pink Diamonds and Royalty­« i anledning af dronning Elizabeths 60 års jubilæum. Blot få juvelerer fra hele verden har adgang til udstillingen, som kræver, at man bærer den prestigefyldte titel Argyle Pink Select Atelier og udstiller pink diamanter med en værdi på minimum 3 millioner kroner pr. smykke. Danske Ulrik Hartmann imødekommer alle kriterierne. Som den ene af kun tre i Europa bærer han den prestigefyldte titel, og sidste år lancerede han Hartmann´s Argyle Pink Diamond Collection, som bestod af pink diamanter. Hvad betyder det for dig? - Det betyder, at selvom man er en lille fisk i et stort akvarium, kan man godt bide skeer med de store. Vi er inviteret i et selskab med virkelig store spillere på markedet, og kan man gøre sig gældende der, er det en fjer i hatten. Hvorfor er du blevet inviteret? - Vi har haft et rigtig godt samarbejde med Argyle, og de har været meget imponerede over den måde, vi har fortalt historien om de pink diamanter til vores skandinaviske kunder og lavet tidløse og klassiske smykker, som folk har efterspurgt, uden at de koster en formue. Mange kvinder ønsker sig noget, alle andre ikke går rundt med, og at de ikke har lyst til stå i samme kjole som naboen, men ønsker at være unikke. Hvad betyder det for den skandinaviske smykkescene? - Vi kommer på landkortet med vores tidløse designtradition, som kendetegner Skandinavien med Georg Jensen og vores møbelklassikere. Arbejder man med moderne klassiske former, har man et stort marked ude i verden. Skandinavien har ikke verdens største diamantmarked, men vi har alligevel skabt efterspørgsel, og det har Rio Tinto været imponeret over. Udstillingen er arrangeret af Rio Tinto, et af verdens største mineselskaber, som ejer Argyle-minen i Australien. Her kommer 90% af verdens pink diamanter fra. Udover Hartmann's er de verdensberømte mastodonter Graff og Mousarieff er også repræsenteret på udstillingen, der foregår som et lukket arrangement, hvor blandt andet BBC News, Vogue og Vanity Fair er til stede.",
        "metadata": {
            "source": "https://www.berlingske.dk/samfund/dansk-juveler-udstiller-paa-dianas-slot",
            "image_url": "https://berlingske.bmcdn.dk/media/cache/resolve/image_x_large/image/60/601930/5669310-files-britain-royals-diana-inquest-alfayed.jpg",
            "publication_time": "Torsdag d. 04. oktober 2012, kl. 17.04",
            "author": "Anders Højberg Kamp",
            "related_links": [],
            "attachments": []
        }
    }
}