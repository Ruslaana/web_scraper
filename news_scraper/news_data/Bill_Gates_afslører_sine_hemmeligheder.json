{
    "version": "1.0",
    "document": {
        "id": 15173,
        "title": "Bill Gates afslører sine hemmeligheder",
        "content": "Hemmelighederne bag Microsoft-stifter Bill Gates' enorme formue kommer nu for dagen. Microsoft har nemlig i samarbejde med Computer History Museum valgt at lægge kildekoden til styresystemet MS-DOS og Word for Windows - altså selve programkoden - åbent frem. Normalt er kildekoden selve forretningshemmeligheden og dermed ikke noget, som andre kan få indblik i. Åbenheden omfatter MS-DOS i versionerne 1.1 og 2.0 samt Word 1.1a. De stammer begge fra begyndelsen af 1980erne, hvor Microsoft var et selskab med under 100 ansatte. PCer uden harddisk MS-DOS kom i 1981 og var det styresystem, som de første PCer brugte for overhovedet at kunne fungere. Det var dengang, hvor de fleste computere slet ikke havde en harddisk men først skulle have styresystemet læst ind i hukommelsen fra en såkaldt floppydisk, altså en diskette, der var så blød, at den kunne knække, hvis man ikke passede på. Dernæst indlæste man så fra en anden diskette det program, som man egentlig ønskede at bruge, f.eks. et tekstbehandlingsprogram som WordStar. Microsoft havde i november 1980 skrevet kontrakt med datidens største PC-producent, IBM, om at levere et styresystem. Den opgave blev løst ved at gå i byen og købe ind og så videreudvikle, så PC DOS var klar, da IBM i august 1981 frigav sin første PC. Derefter blev styresystemet programmeret om og udviklet. Den første udgave af Word stammer fra 1983 og var netop skrevet til MS-DOS (der står for »Microsoft Disk Operating System«) og kunne betjenes med en mus. Dengang regerede WordPerfect som verdens mest brugte tekstbehandlingsprogram, og det lykkedes først Microsoft at overtage tronen, da MS-DOS blev udskiftet med Windows, og WordPerfects ejere i den grad klokkede i det og kom med en så dårlig Windows-udgave, at konkurrenterne løb fra WordPerfect. På fire år - fra den første Word til Windows i 1989 - rykkede Microsoft frem i front og stod for halvdelen af omsætningen på det globale marked for tekstbehandlingsprogrammer. Rødderne frem i lyset Formålet med at åbne for hemmelighederne er ifølge Microsoft »at hjælpe fremtidige generationer af teknologikyndige til bedre at forstå rødderne ved den personlige computer«. MS-DOS fyldte dengang 300 kilobytes (altså 300 KB). Siden er programkoden eksploderet i takt med, at styresystemer i dag skal kunne rigtigt meget mere end dengang. Man kan hente kildekoden hos Computer History Museum på adressenhttp://www.computerhistory.org/_static/atchm/microsoft-ms-dos-early-source-code/agreement/, når man har accepteret betingelserne om kun at anvende det til ikke-kommercielle formål.",
        "metadata": {
            "source": "https://www.berlingske.dk/videnskab/bill-gates-afsloerer-sine-hemmeligheder",
            "image_url": "https://berlingske.bmcdn.dk/media/cache/resolve/image_x_large/image/87/872481/7272274-pix-ms-dos.jpg",
            "publication_time": "Mandag d. 31. marts 2014, kl. 14.00",
            "author": "Thomas Breinstrup",
            "related_links": [],
            "attachments": []
        }
    }
}