{
    "version": "1.0",
    "document": {
        "id": 22064,
        "title": "Mareridtet med Sveriges børnesoldater fortsætter: »Det er en pervers kultur«",
        "content": "I weekendenblev en 13-årig dreng pågrebetpå et hotel i Malmø, mistænkt for forberedelse af mord. Drengen havde fanget politiets opmærksomhed, da billeder af ham med skydevåben var begyndt at florere på de sociale medier. Da han blev pågrebet, havde han en skarpladt kalasjnikov på sig. En 17-årig sidder i arresten, mistænkt for at have forsynet ham med våbnet. Politiet har mistanke om, at den 13-årige ikke bare stod i begreb med at begå mord på bestilling af et kriminelt netværk, men tillige står bag en eksplosion i forstaden Sollentuna i det nordlige Stockholm i sommer – en handling, der beskrives som en del af en afsporet konflikt mellem forskellige TikTok-profiler. Hvad gør det svenske retssystem med et barn, som formodes at være involveret i så grov kriminalitet? Svaret er: Ingenting. Eftersom drengen er under 15 år, er han under den kriminelle lavalder i Sverige, og derfor er han heller ikke genstand for nogen formel mistanke – det være sig for bombesprængning, forberedelse af mord eller ulovlig våbenbesiddelse. For politiet står bare tilbage at overlevere drengen til de sociale myndigheder. At gøre et barn i den alder til genstand for retsforfølgelse er nemlig ikke noget, vi gør i Astrid Lindgrens land. Det betragtes som et spørgsmål om børns rettigheder. Og konsekvensen af dette syn på unge forbrydere har altså ført os frem til den nuværende epidemi med børnesoldater. Den 13-årige er ikke engang den yngste, som mistænkes for at have påtaget sig en kriminel håndlangeropgave. Ifølge en tiltale, som blev indgivet til en domstol i Värmland i tirsdags, skal et kriminelt netværk i efteråret have rekruttereten 11-årigtil at begå mord. Onsdag den 4. september blev en teenager skudt på en skole i Trångsund syd for Stockholm.Fold sammenLæs mereFoto: Jonas Ekstromer/TT/Ritzau Scanpix. Også en anden sag har vakt stor opsigt i Sverige. Det handler om en 17-årig, som forrige efterår stak af fra et ungdomshjem og begav sig ud på enmordturné– en af de groveste sager i svensk retshistorie. I løbet af 25 timer begik ynglingen, som dengang var 16 år gammel, tre mord og syv mordforsøg, bestilt af det kriminelle netværk Foxtrot. Fem af mordforsøgene var rettet mod børn. Det var en nat i oktober forrige år, hvor gerningsmanden skaffede sig adgang til en villa, hvor han skød og dræbte en familiefar, som ikke selv havde nogen forbindelse til kriminalitet, bortset fra at familien havde en slægtning, som var bandemedlem. Derefter gik morderen op på første sal, hvor han fandt moren i familien med et af børnene i favnen. Han bad hende vende sig om – og skød hende. Kvinden overlevede på mirakuløs vis, trods svære skader. Næste nat trængte han ind i endnu en bolig, hvor han skød og dræbte to kvinder – en 60-årig og en 20-årig pige. Heller ikke de havde nogen kriminel fortid. Derimod stod en kendt rapper opført på adressen. Det viste sig senere, at gerningsmanden i en chat var blevet lovet 150.000 kroner »pr. hoved/pr. skalp« for mordene. I forrige uge blev han idømt 12 års fængsel. En anstifter, som var 15 år, da ugerningen blev begået, fik en dom på ti års fængsel. Den sidstnævnte havde hyldet morderen i en gruppechat efter mordene med ordene: »Han tog tre hoveder/skalpe og sårede en person på næsten præcis 26 timer«. Ja, det er en pervers kultur. Gerningsmanden havde sikkert troet, at han ville få »en fire« – det vil sige fire år på et ungdomshjem af samme slags som det, han allerede var stukket af fra én gang. I stedet fik han altså den strengeste fængselsstraf, som nogensinde er givet til en person under 18 år i hele den svenske retshistorie. Normalt har vi svenskere måttet se på med forfærdelse, når 15-, 16- og 17-årige mordere fik domme på højst fire år i en lukket ungdomsinstitution. Men de aktuelle domme er resultatet af en ændret praksis og lovgivning som svar på den afsporede vold blandt mindreårige bandemedlemmer og bandeaspiranter i Sverige. Desuden er selve handlingen i det her tilfælde i særklasse grufuld. Gerningsmandens baggrund er ret typisk i sager af den her slags. Han kom til Sverige fem år inden, han begik de aktuelle ugerninger. Han var dengang elleve år gammel og kunne hverken læse eller skrive. I skolen fik han individuelt tilpasset undervisning og ekstra ressourcer på grund af en let funktionsnedsættelse. Tre år efter ankomsten til Sverige var han allerede genstand for politiets interesse, blandt andet fordi han gentagne gange havde været voldsom både hjemme og i skolen, og fordi han røg cannabis næsten dagligt. Han blev derefter overdraget til de sociale myndigheder. Dette beretter avisenExpresseni en uddybende artikel. Men de fleste nyhedsredaktioner tier om drengens oprindelse i overensstemmelse med praksis i de svenske medier. En uindviet læser kan let få det indtryk, at de »svenske børnesoldater« virkelig er et produkt af Majoritetssverige – snarere end immigration og kaos i de indvandrertætte områder. Paulina Neuding er svensk kommentator og journalist Oversættelse: Dorte Gabel ",
        "metadata": {
            "source": "https://www.berlingske.dk/kommentatorer/mareridtet-med-sveriges-boernesoldater-fortsaetter-det-er-en-pervers",
            "image_url": "https://berlingske.bmcdn.dk/media/cache/resolve/image_x_large/image/183/1833596/24787530-malm-sverige-20240826-polis-och-kriminaltekniker.jpg",
            "publication_time": "Lørdag d. 07. september 2024, kl. 21.50",
            "author": null,
            "related_links": [],
            "attachments": []
        }
    }
}