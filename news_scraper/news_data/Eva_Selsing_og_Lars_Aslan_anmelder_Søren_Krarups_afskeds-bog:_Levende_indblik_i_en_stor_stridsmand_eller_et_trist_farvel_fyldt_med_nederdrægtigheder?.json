{
    "version": "1.0",
    "document": {
        "id": 9385,
        "title": "Eva Selsing og Lars Aslan anmelder Søren Krarups afskeds-bog: Levende indblik i en stor stridsmand eller et trist farvel fyldt med nederdrægtigheder?",
        "content": "Dansk genmæleForfatter: Søren Krarup. Sider: 122. Pris: 200 kr. Forlag: Hovedland★★★★★☆Af Eva Agnete Selsing, filosof Dansk konservatismes ukronede konge takker af efter en menneskealder i kamp for Danmark. Søren Krarup har samlet en række tekster fra sit omfattende forfatterskab i en lille bog med den koncise titel »Dansk genmæle«. Nu kunne den jo sagtens have heddet »Søren Krarups genmæle«, men det havde ikke passet med det livsværk, den skal repræsentere. For, som det hedder i det korte forord, »det hele har for mig handlet om den i dette land og folk afgørende virkelighed, der hedder kristendom og dansked«. Det er ikke Krarup selv, men sagen. Altid sagen.  Alle de kæpheste og de modstandere, der nævnes og debatteres mod i teksterne, er blevet til kæpheste og modstandere på grund af sagen, fædrelandet. Det Danmark, der som fundament og ramme for vores kristne livsform, stod og står uforanderligt – men såre forandret. Kritisk forandret som en følge af radikale idéers indtog i den herskende klasses tænkning og magtudøvelse. »Dansk genmæle« er kort - den kunne sagtens have fyldt det dobbelte - men giver et levende og ærligt indblik i tænkningen hos dansk konservatismes største nulevende stridsmand,« skriver Eva Agnete Selsing i sin anmeldelse.Fold sammenLæs mereFoto: Eva Agnete Selsing SH Thomas Lek. Den konservative åndskamp taber som bekendt, og kulturradikalismen sejrer, punkt for punkt – hvis begyndelse er synonym med Brandes’ »Hovedstrømninger«. Ikke mindst Brandes’ lovsyngning af den græske livsforståelse og modvilje mod det religiøse, er karakteristisk for den »æstetiske uansvarliggørelse«, der får så voldsom slagkraft under radikalismens banner og når deres foreløbige kulmination i de to katastrofer. To skæbnesvangre begivenheder på dansk jord tegnes op: 9. april 1940 og 8. juni 1983 (Udlændingeloven) hvoraf den sidste er den farligste. Krarup bruger Pontoppidans »Mands Himmerig« til at tegne forskellen på det kulturradikale og det fædrelandskærlige konservative. Doktor Rømer over for magister Niels Thorsen, som i virkeligheden er P. Munch over for Harald Nielsen. P. Munch blev erstattet som minister af Erik Scavenius, der jo blev emblematisk for den »forsvarsnihilisme«, der tegnede samarbejdspolitikken og truede med at ødelægge Danmarks sjæl. Faren var eksistentiel, og det var udelukkende på grund af modstandsbevægelsen, at vi overlevede som nation. Krarups egen far, Vilhelm Krarup, var som bekendt modstandsmand. Hvorfra stammer så denne tænkning, der har ført så voldsomme og farlige ændringer med sig? Krarup sporer, interessant nok, kampen mod det partikulære og dermed mod nationen og dens folk, tilbage til religionen bag den amerikanske uafhængighedserklæring. Dén calvinisme, der betonede gerninger og ikke var bange for at blande religion og politik, er i sidste ende den motiverende idé bag ikke bare 1776 i Amerika, men også 1789 i Frankrig (med Jefferson som gesandt i landet til at kalkere indholdet over i en fransk kontekst). Menneskerettighederne, som er en religiøs doktrin, er den endegyldige afslutning på nationens suverænitet. For hvad er en nation? Det er et stykke land med grænser inden for hvilke, der bor et folk – ikke en befolkning – og hvis love er, hvad der sætter og sikrer rettighederne. Rettighedsdyrkelsen intensiveres på europæisk jord med fremvæksten af EU. Radikalisterne sælger en opfattelse af fædrelandet som »et blot beboet område«. Hvis ikke det er os, så er det bare nogle andre mennesker, der går rundt på disse jordstykker. Hvad er problemet? Godt spørgsmål. Bogen er fuld af mundrette stykker Krarup classic. Om den valne, moderne kristendom hedder det eksempelvis: »Den kristenhed, der ikke tør bekende sit eget udgangspunkt og som derfor ikke vil hævde det i dets fundamentale forskelligartethed fra islam, vil i løbet af få generationer risikere at gå under i folkevandringen fra et islam, der drømmer sine gamle drømme om at kunne sætte foden på nakken af det »vantro« Vesten«. Og sådan er »Dansk genmæle«, som en lynrevy over Krarups eget, offentlige virke: ægte, dyb, uforstilt konflikt. Forskellige modstandere, men uenigheden er den samme, og den holdes i hævd. Der er røfler til Hørup, Brandes, Jens Otto Krag, Hal Koch (hvis vege gemyt og udjævnende, dialogiske facon er polemikeren Krarup uappetitlig), Scavenius, Bo Lidegard (og dennes næsegruse forelskelse i P. Munch) og, selvfølgelig: Systemet Politiken. »Dansk genmæle« er kort - den kunne sagtens have fyldt det dobbelte - men giver et levende og ærligt indblik i tænkningen hos dansk konservatismes største nulevende stridsmand. Teksterne er velvalgte, og i så overskuelig form, at de fleste vil kunne tygge sig igennem dem relativt hurtigt. Oplagt som introducerende, historisk indblik i den intellektuelle højrefløj, eller til de unge mennesker, der godt kunne bruge en pause fra indoktrineringen på læreanstalterne. Ja, skulle det ske, at der er nogen som helst venstreorienterede forældre med et åbent sind tilbage i Danmark, ville det være oplagt for dem at forære deres unge den. Eller ligefrem læse den selv. For vi vil jo gerne forstå hinanden, ikke sandt? (Læs Lars Aslan Rasmussens anmeldelse af »Dansk Genmæle under billedet)  Forfatter: Søren Krarup.Sider: 122.Pris: 200 kr.Forlag: Hovedland★★☆☆☆☆Af Lars Aslan Rasmussen, Medlem af Folketinget for Socialdemokratiet Søren Krarups bog er et farvel til offentligheden og den danske debat, som han i den grad har præget hele sit liv. Der findes kun få andre, der har nået at skrive så mange læserbreve, debatindlæg og kronikker som Krarup. Og kommer det til det emne, der stadig er tidens mest debatterede, udlændingepolitikken, må man sige, at Krarup om nogen både var med til at starte denne debat i 1980erne og lige siden har været en af de mest aktive debattører på det felt. Krarup skriver stadig enormt godt, og hans bog er fyldt med sproglige finurligheder, som gør bogen mere interessant at læse end andre i samme genre. Man sidder dog som læser også tilbage med en følelse af manglende svar på noget af det, der fylder allermest i bogen. Nemlig Krarups opgør med de danske politikere under besættelsen, som han mener er feje og landsskadelige. Dog uden at Krarup selv kommer med et eneste forslag til, hvad man skulle have gjort anderledes dengang.  Han får også konstateret at udlændingeloven af 1983 var værre for Danmark end den tyske besættelse. Gad vide om den opfattelse også deles af de danske jøder? Af de pårørende til danske KZ-fanger og henrettede modstandsfolk? Den form for proportionsforvrængning i bogen sker desværre uden synderlig eftertanke og dokumentation. Krarup begår ligeledes en bevidst eller ubevidst historisk brøler i bogen, da han hævder, at det er FN, der i 1970erne tvang Danmark til at indføre racismeparagraffen. Dette er faktuelt forkert. Den bestemmelse i loven indførte vi selv i 1939 især for at beskytte de danske jøder mod stigende antisemitiske ytringer og anden hadpropaganda. Det er rigtigt ,at FN senere udvidede racismebegrebet, men det er ikke FN, der påtvang Danmark den lov i sin tid, eftersom FN ikke var oprettet i 1939. »Hvis bogen er Krarups afsked med den offentlige debat i Danmark, er det desværre en lidt trist afsked fra et politisk menneske, der i den grad har sat sit præg på den debatten i landet, og som sagtens er i stand til at argumentere sagligt og på et højere niveau, men desværre bare forfalder til for meget vulgaritet og personangreb,« skriver Lars Aslan Rasmussen i sin anmeldelse.Fold sammenLæs mereFoto: Lars Aslan Rasmussen SH. Den slags historiske fejl, der præger bogen enkelte steder, går desværre lidt ud over troværdigheden. En anden ting, der er noget misvisende i bogen, er, at Krarup nærmest konsekvent omtaler alle, han er uenige med som en del af eliten.Men det er han jo også selvHan har siddet mange år i folketinget, endda i den periode hvor Dansk Folkeparti sammen med Venstre styrede vores land, og han har altid været en fremtrædende debattør og præst i offentligheden. Man må dog give Krarup, at han besidder en stor viden om historiske emner og store personligheder, som han enten hudfletter eller nærmest udråber som nationalhelte. Bogen bærer dog desværre også præg af, at Krarup ofte forfalder til at blive ekstrem nedladende, grænsende til det vulgære, når han skal kritisere personer, han er uenig med. Dagbladet Politiken kaldes konsekvent for »Systemet Politiken«, som man ifølge Krarup må forstå nærmest i al hemmelighed styrer hele den offentlige debat og åndsliv i Danmark. Den argumentation minder meget om de klassiske konspirationsteorier, vi kender fra Mellemøsten. Senere går Krarup i kødet på avisens tidligere chefredaktør Bo Lidegaard og hans danmarkshistorie. Krarup mener slet ikke, at Lidegaard er historiker, men derimod ideolog. I bogen får også historiker Søren Mørch en overhaling, hvor Kraups niveau når ned på rendestensniveau eller lige under, da han lige skal gøre opmærksom på, at Søren Mørch er Ritt Bjerregaards mand, og at hun jo elsker et liv i luksus. Krarup nævner i den forbindelse »Hotel Ritz-sagen« fra Paris.Hvad i alverden det har at gøre med Søren Mørchs historiske værker står stadig hen i det uvisse. En anden historiker, Uffe Østergaard bliver ligesom Søren Mørch kaldt for »elitens lakaj« og Hal Koch for en falsk profet, og sådan forsætter det kapitel efter kapitel. Krarups sproglige nederdrægtigheder, som går igen igennem hele bogen, er ærgerlige af to grunde. For det første fordi det slører for de pointer, han gerne vil frem til.Og når man som læser oprigtigt er interesseret i at vide præcis, hvilke kritikpunkter Krarup har af forskellige nulevende som afdøde personers gøren og laden, ja så forsvinder den mulighed i usaglige øgenavne og alt for meget fokus på manden i stedet for bolden.Men særligt ærgerligt er det, fordi Krarup og Dansk folkeparti om nogen er blevet dæmoniseret gennem nyere dansk historie. Tit har man netop ikke forholdt sig til Krarup og ligesindedes argumenter og bekymringer for indvandringen på en saglig og ordentlig måde. Derfor er det trist, at Krarup forfalder til samme primitive stil, hvor han er ligeså nedladende i sit sprogbrug, som den yderste venstrefløj ofte er over for ham og DF. Så hvis bogen er Krarups afsked med den offentlige debat i Danmark, er det desværre en lidt trist afsked fra et politisk menneske, der i den grad har sat sit præg på den debatten i landet, og som sagtens er i stand til at argumentere sagligt og på et højere niveau, men desværre bare forfalder til for meget vulgaritet og personangreb. »Dansk genmæle« er ifølge ham selv Søren Krarups farvel til den offentlige debat.Fold sammenLæs mereFoto: NIELS AHLMANN OLESEN.",
        "metadata": {
            "source": "https://www.berlingske.dk/boeger/eva-selsing-og-lars-aslan-anmelder-soeren-krarups-afskeds-bog-levende",
            "image_url": "https://berlingske.bmcdn.dk/media/cache/resolve/image_x_large/image/119/1194745/23114199-forside.jpg",
            "publication_time": "Torsdag d. 05. september 2019, kl. 18.15",
            "author": null,
            "related_links": [],
            "attachments": []
        }
    }
}