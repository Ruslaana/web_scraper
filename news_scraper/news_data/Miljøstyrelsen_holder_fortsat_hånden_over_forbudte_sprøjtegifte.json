{
    "version": "1.0",
    "document": {
        "id": 7107,
        "title": "Miljøstyrelsen holder fortsat hånden over forbudte sprøjtegifte",
        "content": "EU-Domstolen fastslog i januar i år med enopsigtsvækkende afgørelseC-162/21, at dispensationer fra EU-forbuddet mod anvendelse af forbudte pesticider er og altid har været ulovlige. Denne afgørelse rammer dansk landbrug hårdt, fordi erhvervet hidtil har haft dispensationer til at anvende hele 13 forbudte kemikalier. Domstolens afgørelse drejer sig konkret om to forbudteneonikotinoidesprøjtegifte, thiamethoxam og metalaxyl-M, som Miljøstyrelsen i Danmark har givet dispensation til at anvende lige siden 2018. Domstolen fastslår imidlertid, at det ikke er tilladt landene at fravige EU-forordninger, der udtrykkeligt har til formål at forbyde anvendelsen af forbudte sprøjtegifte. Miljøstyrelsen har derfor ikke en chance for at knibe udenom den klokkeklare afgørelse. Miljøminister Magnus Heunicke har da også meddelt til Folketinget, at styrelsen øjeblikkeligt har tilbagekaldt dispensationerne til de to forbudte sprøjtegifte, der er direkte nævnt i domstolens afgørelse. Så er den ulovlige praksis vel bragt til ophør, og alt er godt. Imidlertid er der i 2022 uddelt hele 13 ulovlige dispensationer, men kun to af disse er altså bragt til ophør. Hvad med de øvrige? I sammesvar til Folketinget8. marts skriver Magnus Heunicke: »Miljøministeriet er fortsat ved at analysere EU-Domstolens afgørelse C-162/21 med henblik på at vurdere, hvilken betydning dommen får for dansk ret.« Man mærker hensigten og bliver forstemt. I stedet for øjeblikkeligt at rette ind, når man er grebet i ulovligheder, forsøger ministeriet at finde en juridisk kattelem, der gør det muligt at fortsætte med at servicere dansk landbrug med ulovlige gifte. Det er helt præcist, hvad ordet »analysere« dækker over i denne sammenhæng. Siden 2019 har Miljøstyrelsen uddelt dispensationer til hele 17 ulovlige sprøjtegifte. Kun Østrig med 20 og Finland med 18 har opført sig værre, mens store landbrugslande som Holland og Frankrig blot har uddelt fem og fire dispensationer. Allerede 23. januar har denfranske landbrugsminister erkendtde ulovlige forhold og annulleret alle tilsagn om dispensationer til franske landmænd. Og lande som Tyskland, Polen og Belgien havde opgivet deres dispensationer, før EU-domstolen traf sin afgørelse, og sammen med Italien har de vist, at det er muligt at drive landbrug uden de forbudte sprøjtegifte. Dispensationerne i Danmark omfatter blandt andet neonikotinoider, der også er kendt som »bidræbere«, og af samme grund blev EU-forbudt i 2018, samt flere sprøjtegifte baseret pådiquat, en nervegift der forbindes med Parkinsons og andre alvorlige sygdomme. Diquat blev forbudt i alle EU-lande i maj 2019 og skulle være udfaset inden februar 2020, men i 2022 udstedte Miljøstyrelsen alligevel en stribe dispensationer. Kjeld Hansen er journalist, gårdejer og forfatter til en række bøger om natur og miljø, senest »Farvel til dansk landbrug« fra 2020 ",
        "metadata": {
            "source": "https://www.berlingske.dk/kommentarer/miljoestyrelsen-holder-fortsat-haanden-over-forbudte-sproejtegifte",
            "image_url": "https://berlingske.bmcdn.dk/media/cache/resolve/image_x_large/image/165/1658637/24379559-.jpg",
            "publication_time": "Onsdag d. 22. marts 2023, kl. 11.00",
            "author": null,
            "related_links": [],
            "attachments": []
        }
    }
}