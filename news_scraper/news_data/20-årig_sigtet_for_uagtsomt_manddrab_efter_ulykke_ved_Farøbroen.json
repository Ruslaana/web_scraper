{
    "version": "1.0",
    "document": {
        "id": 5249,
        "title": "20-årig sigtet for uagtsomt manddrab efter ulykke ved Farøbroen",
        "content": "En 20-årig mand er tirsdag blevet varetægtsfængslet frem til 12. september efter et grundlovsforhør ved Retten i Nykøbing Falster. Han er sigtet for uagtsomt manddrab. Det oplyser Sydsjællands og Lolland-Falsters Politi i en pressemeddelelse. Ifølge politiet var manden 29. juli skyld i et færdselsuheld ved Farøbroen. Her kørte han over i den modsatte kørebane og stødte frontalt sammen med en modkørende bil, hvor der sad en mand og en kvinde i slut 50'erne. Første melding fra politiet lød, at den ene var fløjet i helikopter og den anden kørt til Rigshospitalet. Kvinden døde senere af sine skader, mens manden kom alvorligt til skade. Prøver har vist, at der var store mængder af receptpligtig medicin i sigtedes blod. Manden havde ikke selv recept på medicinen, lyder det. Samtidig betjente han sin mobiltelefon, og han var derfor uopmærksom, mener politiet. Han blev også selv kørt til Rigshospitalet efter ulykken. /ritzau/  ",
        "metadata": {
            "source": "https://www.berlingske.dk/indland/20-aarig-sigtet-for-uagtsomt-manddrab-efter-ulykke-ved-faroebroen",
            "image_url": "https://berlingske.bmcdn.dk/media/cache/resolve/image_x_large_vertical/image/170/1704777/24499817-retshjlp-drabssiget-yderligere-fire-uger-varetgtsfngslet.jpg",
            "publication_time": "Tirsdag d. 15. august 2023, kl. 14.58",
            "author": null,
            "related_links": [],
            "attachments": []
        }
    }
}