{
    "version": "1.0",
    "document": {
        "id": 22016,
        "title": "Han blev kaldt »den bedste skuespiller, der aldrig fik en Oscar«. En af Hollywoods helt store er gået bort",
        "content": "Han har nærmest været der altid. Lige indtil i dag. Efter en karriere med både helte- og skurkeroller, der strækker sig over 60 år, er den canadiske skuespiller Donald Sutherland gået bort. Han elskede, hvad han lavede, og lavede det, han elskede, skriver hans søn Kiefer Sutherland i et opslag på det sociale medie X. »Med et tungt hjerte må jeg fortælle, at min far, Donald Sutherland, er gået bort. Personligt mener jeg, at han er en af de vigtigste skuespillere i filmhistorien.«  With a heavy heart, I tell you that my father, Donald Sutherland, has passed away. I personally think one of the most important actors in the history of film. Never daunted by a role, good, bad or ugly. He loved what he did and did what he loved, and one can never ask for more…pic.twitter.com/3EdJB03KKT Dermed har Hollywood mistet et af sine »helt store« navne, vurderer Berlingskes filmredaktør, Sara Iben Almbjerg. »Der er mange, der kalder ham den bedste skuespiller, der aldrig har fået en Oscar,« siger hun. I løbet af sin karriere har Sutherland spillet med i 141 film og 42 tv-serier. De seneste år er han særligt blevet kendt for sin rolle i de dystopiske »The Hunger Games«-ungdomsfilm, og så sent som i 2023 – som 87-årig – medvirkede han i dramaet »Miranda's Victim«. Men før det, har han en række ikoniske roller bag sig. Blandt Donald Sutherlands tidlige film er »Det Beskidte Dusin«, »Kellys helte«, »M.A.S.H« og »Klute«. Listen er lang, og det er noget af det, der ifølge Berlingskes Sara Iben Almbjerg gør ham til noget helt særligt. »Han rammer mange forskellige generationer,« siger hun. I løbet af sin karriere fik Donald Sutherland to Golden Globe-priser og en Emmy-pris for filmene »Citizen X« og »Path to War«.Fold sammenLæs mereFoto: Laurent Cipriani/AP/Ritzau Scanpix. Donald Sutherland havde et meget karakteristisk ansigt. Selv dem, der ikke kendte hans navn, vil huske det, påpeger Sara Iben Almbjerg. Hans sørgmodige øjne. Det tvetydige smil. »Det var ikke altid til at se, om smilet kom fra en ven eller en fjende. Det er en gave for en skuespiller at have den tvetydighed i sig,« siger filmredaktøren. Donald Sutherland nåede også en tur forbi dansk film. I 1986 spillede han hovedrollen i Henning Carlsens film »Oviri«, der handler om kunstneren Paul Gaugin. I filmen spillede han blandt andet over for Sofie Gråbøl og Ghita Nørby. Men selvom Donald Sutherland er blevet rost for sit arbejde gennem tiden, er det ikke kun gode opgaver, hans cv bugner af. Han har også haft dårlige roller, påpeger Sara Iben Almbjerg. Som i virkelige dårlige. »Men det skyldes også, at han lavede så meget. Han var hele tiden i gang. Det er nemmere at tage fejl, når du satser stort og det gjorde han.« Donald Sutherland begyndte sin karriere som filmskuespiller i 1964.Fold sammenLæs mereFoto: Chris Pizzello/AP/Ritzau Scanpix. Den erfarne skuespiller dør efter længere tids sygdom, og det kom formentlig ikke bag på nogen, påpeger Sara Iben Almbjerg. Og så alligevel. »Han var 88 år og havde en lang karriere bag sig, men til trods for det var han aktiv sent i livet. Det fik jo folk til at håbe, at han måske  havde flere roller i sig,« siger hun. »Det giver noget, at vi har skuespillere, der stiller deres talent, krop og fysik til rådighed langt oppe i livet.« Hans mange år i branchen betyder, at hans historie også bærer filmens historie i sig. »Han har arbejdet sammen med de allerstørste navne. Fellini, Benardo Bertolucci, Oliver Stone. Clint Eastwood. Robert Redford. Jeg kan blive ved,« siger Sara Iben Almbjerg. Han har nærmest været der altid. Lige indtil i dag.",
        "metadata": {
            "source": "https://www.berlingske.dk/skaerm/han-blev-kaldt-den-bedste-skuespiller-der-aldrig-fik-en-oscar-en-af",
            "image_url": "https://berlingske.bmcdn.dk/media/cache/resolve/image_x_large/image/180/1808226/24733152-donald-sutherland-attending-the-fx-networks-trus.jpg",
            "publication_time": "Torsdag d. 20. juni 2024, kl. 21.59",
            "author": "Anne Meisner Synnestvedt",
            "related_links": [],
            "attachments": []
        }
    }
}