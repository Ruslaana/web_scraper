{
    "version": "1.0",
    "document": {
        "id": 21910,
        "title": "Få kender historien: Brutalt opgør rykker til København",
        "content": "Et brutalt politisk opgør er nået til København. Det har fået både Tyskland og Israel til at rase. Alligevel er det de færreste på vores breddegrader, der kender fortællingen. Hovedpersonerne så nok helst, at det forblev sådan. Her får du historien om noget, der i sin essens er såre simpelt: Må man sammenligne Taiwan med Nazityskland og øens præsident med Hitler? Det er i hvert fald sket, og nu taler debatten direkte ind i Kinas voksende trussel mod den demokratiske ø. Østasiens demokratier er livlige. Sydkorea, Japan og Taiwan har store demonstrationer, hård retorik, men også en autokratisk fortid tilfælles. Demokratiet sprudler. Det gør retorikken også. Skandaler er hverdag, korruptionsanklager en norm. Modstandere afbildes som skadedyr, moderat venstreorienterede som betonkommunister. I Sydkorea forsøgte ekspræsidenten af kuppe magten i december, og i Taiwan er der sommetider slåskamp i parlamentet –trods øen får topkarakter i demokratiundersøgelser.  Da lederen af det taiwanske parti Kuomintang (KMT) Eric Chu onsdag rasede mod sin politiske modstander fra sin talerstol, troede han derfor næppe, at sagen ville eksplodere. Men det gjorde det i det øjeblik, han trak nazikortet. Det skete, da han ville kritisere Det Demokratiske Progressive Partis (DPP) leder og øens præsident, Lai Ching-te. De befinder sig i en intens fejde med KMT, der kort fortalt går ud på, at DPP har regeringsmagten, men mangler flertal i parlamentet. KMT mener derfor, at DPP udøver »magtmisbrug«. DPP mener omvendt, at KMT blokerer for fremskridt, for eksempel ved at trække en aftale om oprustning i langdrag. Her ses KMTs spidser sammen med de to tidligere væsentlige oppositionsfigurer Ko Wen-jie (længst til venstre) og Terry Gou, Foxconn-stifter (nummer to fra venstre). Længst til højre står KMT-formand Eric Chu.Fold sammenLæs mereFoto: Sam Yeh/AFP/Ritzau Scanpix. Nu bekriger begge partier hinanden og forsøger at få hinandens folkevalgte politikere smidt ud af parlamentet, hvilket der kan stemmes om, hvis man har nok underskrifter. Det har ført til anklager om »forfalskede underskrifter«. Det var dem – og hele situationen –partiformand Eric Chunu begyndte at tale om. »Det, Lai Ching-te har gjort mod oppositionen, er, præcis hvad Hitler gjorde under sit diktatur i Nazityskland,« sagde formanden. Det var, som om han havde antændt en bombe. Den lokale presse diskuterede udtalelsen voldsomt. Snart meldte Tyskland sig på banen. Landets »institut« i Taipei, der gør det ud for landets ambassade på den udsatte ø, kom onsdag aften med en hård reaktion på Facebook. Instituttet udtalte »dyb skuffelse« og sagde, at »ethvert forsøg på at relativisere naziregimets forbrydelser eller drage paralleller mellem de grusomheder, der blev begået i Tyskland og Europa mellem 1933 og 1945, og den nuværende politiske situation i Taiwan er dybt bekymrende.« Politisk forfølgelse og henrettelser var hverdag i de tidlige år under Kuomintangs ledelse af Taiwan. Partiet flygtede til øen fra Kina som følge af borgerkrigen. Herefter jagtede partiet kommunister og andre modstandere. Her ses et af øens mange gamle fængsler - i dag et museum om tiden.Fold sammenLæs mereFoto: Sam Yeh/AFP/Ritzau Scanpix. Senere tilsluttede Israels repræsentation sig, mens man i kernen af DPPs politiske ledelse er i chok over udtalelserne, erfarer Berlingske. Sagen blev snart det store samtaleemne blandt øens europæiske indbyggere, der nu spørger sig selv: Hvad i alverden går der igennem hovedet på ledelsen i KMT, der endda selv har en autokratisk fortid med massakrer, politisk forfølgelse og undertrykkelse – under ledelse af daværende generalissimo Chiang Kai Shek – på samvittigheden? Men Kuomintang holdt – og holder – fast. »Udenlandske regeringer bør ikke deltage i undertrykkelsen af demokrati,«udtalte partietfredag, og over for Berlingske udlægger kilder placeret i partiets øverste ledelse sagen som et eksempel på, hvordan udenlandske iagttagere slet ikke forstår sig på lokale forhold. At KMT har det politisk svært, er dog velkendt. Partiet mangler unge kræfter og ny energi. Engang var det verdens rigeste parti. Nu tæller de knapper i hovedkvarteret på De Otte Dyders Vej i hovedstaden Taipei. De holder derfor fast i deres anklager, ikke mindst om forfalskningen af underskrifter, og påpeger, at Kuomintang har det største antal pladser i øens parlament. Det sker gennem et politisk flertal med det tredjestørste parti, Taiwans Folkeparti (på engelsk forkortet TPP), der for nylig har set sin ikoniske formand gå af efter korruptionsanklager. Sagen er nu det blot seneste eksempel på det anspændte politiske liv på den truede ø. Det udnytter Kina til fulde, ikke mindst i kraft af sin modstand mod øens nuværende regering. Ingen af Taiwans store partier ønsker at overgive sig til Kina. Men DPP står for en taiwansk identitet, som Kina er voldsomt imod. KMT dyrker en kinesisk identitet, som Kina bedre kan forlige sig med. KMTs tidligere præsident Ma Ying-jeou fungerer i dag som partiets udsending, når de skal holde samtaler med Kinas Kommunistiske Parti. De to partier er ikke just perlevenner. Men kommunistpartiet er langt mere interesseret i dialog med KMT end med DPP. Her et foto fra et besøg i april 2024.Fold sammenLæs mereFoto: Greg Baker/AFP/Ritzau Scanpix. For Folkerepublikken Kinas propagandaafdeling er dynamikken som en petriskål, hvor de kan dyrke deres vildtvoksende misinformationskampagne mod Taiwans demokrati. Og nu rykker sagen til København. Tirsdag og onsdag er Taiwans ekspræsident og DPP-medlem Tsai Ing-wen på besøg på Copenhagen Democracy Summit, hvor hun skal holde tale. Her mødes hun også med danske politikere.Det er første gang, en tidligere taiwansk præsident besøger Danmark –til stor irritation for Kina. Men imens, i gangene rundt om hovedscenen på konferencecentret i Skuespilhuset, er andre politiske kræfter på spil. For KMT har skygget Tsai Ing-wens tur til Europa. Tsai Ing-wen (længst til højre) er en vigtig figur i taiwansk politik, der har stået for en uhørt progressiv linje. Blandt andet lgbt+-rettigheder er blevet væsentlig forbedret under hende. Partiets danske søsterparti er Venstre. Til højre ses øens præsident, Lai Ching-te.Fold sammenLæs mereFoto: Handout/AFP/Ritzau Scanpix. En delegation anført af partiets viceformand Hsia Li-yan er ankommet til Danmark mandag for at deltage i konferencen som en del af en europarejse. Blandt Taiwan-støtter bliver KMT set som mindre progressivt og mere Kina-venligt end DPP. Derfor har de mindre opbakning i Vesten. Nu vil partiet gøre sine hoser grønne. Men om de kan det, samtidig med at de sammenligner deres politiske fjender med skråremsbærende fascister, er nu det gode spørgsmål. Alexander Sjöberg er Berlingskes korrespondent i Asien",
        "metadata": {
            "source": "https://www.berlingske.dk/internationalt/faa-kender-historien-brutalt-opgoer-rykker-til-koebenhavn",
            "image_url": "https://berlingske.bmcdn.dk/media/cache/resolve/image_x_large_vertical/image/192/1920804/24949851-opgret-mellem-taiwans-to-strste-partier-det-dem.jpg",
            "publication_time": "Tirsdag d. 13. maj 2025, kl. 11.34",
            "author": "Alexander Sjöberg",
            "related_links": [],
            "attachments": []
        }
    }
}