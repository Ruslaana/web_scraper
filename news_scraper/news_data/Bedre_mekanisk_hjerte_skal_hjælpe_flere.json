{
    "version": "1.0",
    "document": {
        "id": 20211,
        "title": "Bedre mekanisk hjerte skal hjælpe flere",
        "content": "Der er sket fremskridt, og det er en klar gevinst for de mest syge hjertepatienter, som ville være døde inden for få dage, hvis ikke de var blevet udstyret medet mekanisk hjerte. Men det er også nødvendigt at udvikle teknologien bag hjertet yderligere, hvis det skal bruges af en endnu større gruppe af hjertepatienter. Det er vurderingen blandt de danske eksperter, der har stået bag operationerne af 63 livstruede patienter, som har fået indsat et mekanisk hjerte, kaldet Heart Mate, for at hjælpe deres eget, stærkt skadede hjerte med at pumpe blod og ilt rundt i kroppen. Læs også:Mekanisk hjerte redder liv »Det er de sygeste af de sygeste, vi hjælper. Men som det er nu, tror jeg ikke, at vi kan nå op på at behandle flere end de syv-ti patienter om året, som vi gør i øjeblikket. Vi går og venter på en yderligere teknologisk udvikling, før vi kan begynde at bruge Heart Mate på langt flere patienter med hjertesvigt,« siger den transplantationsansvarlige overlæge på Rigshospitalet Kåre Sander, der har været en drivende kraft i introduktionen af Heart Mate herhjemme. Han har været med til både at indsætte de første mekaniske hjerter – Heart Mate 1 – tilbage i 1998 og introducere den nye generation af pumper, Heart Mate 2, som blev taget i brug herhjemme i 2006. Den nyeste model vejer blot 300 gram, mens den gamle var en »kasse« på ét kilo. Skruen i Heartmate 2 kører desuden hele tiden – med 8-10.000 omdrejninger. På den måde får patienten blodet kontinuerligt og har faktisk ingen puls længere, hvilket man ellers i mange år ikke troede kunne lade sig gøre. Den er også totalt lydløs i modsætning til den tidlige model, som udsendte »klik«-lyde, når den med korte mellemrum – som et hjerteslag – kastede nøje afmålte mængder blod rundt i kroppen. Dermed slides Heart Mate 2 ikke så meget som den tidligere model og ventes derfor at kunne køre i formentlig op til syv år. »Selve pumpen fungerer i dag nærmest perfekt og er et højteknologisk vidunder. Men det er et problem, at kablet stadig skal ud gennem huden med alt, hvad det indebærer af risiko for infektion. Det er også et stort besvær at gå rundt med batterier uden på kroppen, som man skal tage af og på og hele tiden sørge for er opladt. Det er det, der begrænser og bremser os i at køre løs i større udstrækning. Det skal være mere simpelt, og der skal ikke være så mange komplikationer,« siger Kåre Sander. I den ideelle verden burde der udvikles et lukket system, hvor batterierne kunne oplades gennem huden én gang i døgnet, vurderer han. Flere kirurger har, i jævnlig kontakt med producenten af de mekaniske hjerter, foreslået at gå den vej, men teknologisk ser det ud til at være en lang­sigtet udfordring. En større udbredelse ville sikkert også føre til lavere priser på de mekaniske hjerter. I dag koster de 700.000 kr. pr. stk. – en pris, som godt kunne interessere økonomibevidste sygehusadministratorer og -politikere. »Man skal gøre sig klart, at der er tale om et udviklingsprojekt. Og ja, det er dyrt. Men de hjælper også meget unge, døende mennesker til et godt og betydeligt længere liv, end de ellers ville have fået,« siger Kåre Sander.",
        "metadata": {
            "source": "https://www.berlingske.dk/videnskab/bedre-mekanisk-hjerte-skal-hjaelpe-flere",
            "image_url": "https://berlingske.bmcdn.dk/media/cache/resolve/image_x_large/image/86/862241/2651405-hjerteoperation.jpg",
            "publication_time": "Søndag d. 30. maj 2010, kl. 16.00",
            "author": "Flemming Steen Pedersen",
            "related_links": [],
            "attachments": []
        }
    }
}