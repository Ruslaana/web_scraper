{
    "version": "1.0",
    "document": {
        "id": 13466,
        "title": "Dansk rocktalent efter bandbrud: Jeg trives bedst alene",
        "content": "Han har stået i front for gruppen Ulige Numre i flere år, men onsdag annoncerede det populære band, at medlemmerne gik hver til sit. Det skete i et opslag på Facebook, men bandet uddybede ikke, hvorfor beslutningen at stoppe samarbejdet var blevet truffet. Men nu lægger den tidligere forsanger Carl Emil Petersen kortene på bordet. - Jeg tror på, at et band har en vis kreativ levetid. Vi havde nået, det vi kunne med Ulige Numre, og jeg havde et behov for at komme et nyt sted hen. Jeg følte ikke længere, at jeg kunne udfolde mig helt i den konstellation med de ungdomsvenner, som vi jo var og er, siger Carl Emil Petersen i en pressemeddelelse.  Han afslører samtidig, at han har kastet sig ud i en karriere som solist, og fredag lander hans debutsingle som solist, \"Liv for døden\", på gaden. Og skridtet til en karriere som solist var nødvendigt, understreger det unge talent. - Jeg trives bedre alene. Jeg skriver musikken alene, og jeg arbejder bedst alene. Jeg har sådan set også skrevet de andre plader på egen hånd. På den måde har jeg jo altid været min egen artist, og bandformatet passer nok ikke så godt til mit temperament, fortæller den nyslåede solist, der har spillet i band siden han var omkring 19-20 år.  Ulige Numres opløsning er dog forløbet uden de store følelsesudbrud, pointerer Carl Emil Petersen. - Det er vigtigt for mig at slå fast, at der ikke har været tale om noget dramatisk brud, og de andre har taget det utrolig pænt. De havde måske nok også set det komme. For mig handler det også om at tage ansvar for min egen karriere, siger han. Til efteråret er Carl Emil Petersen aktuel med sit debutalbum som solist. Hør Carl Emil Petersens nye single her: ",
        "metadata": {
            "source": "https://www.berlingske.dk/kultur/dansk-rocktalent-efter-bandbrud-jeg-trives-bedst-alene",
            "image_url": "https://berlingske.bmcdn.dk/media/cache/resolve/image_x_large/image/27/279637/16659214-steppeulv-priser-2016-uddelt-steppeulven-2016-carl-emil-peterse.jpg",
            "publication_time": "Fredag d. 17. marts 2017, kl. 11.19",
            "author": null,
            "related_links": [],
            "attachments": []
        }
    }
}