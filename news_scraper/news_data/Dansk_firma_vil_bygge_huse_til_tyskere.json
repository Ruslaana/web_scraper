{
    "version": "1.0",
    "document": {
        "id": 12433,
        "title": "Dansk firma vil bygge huse til tyskere",
        "content": "HusCompagniet, som selv oplyser at være landets største typehusfirma, vil sælge danske parcelhuse til tyske familier. Virksomheden har åbnet afdelinger i Handewitt lige syd for grænsen og i Neumünster, og man vil åbne endnu en afdeling i Tyskland i år. »Tyskland besidder et åbenlyst vækstpotentiale for os, som vi ihærdigt arbejder på at indfri i disse år. Vi har siden åbningen af det første kontor i 2012 haft et stigende salg, og gør nu klar til at satse endnu hårdere på tysk succes. Derfor er det stærkt gået af hele virksomheden at lande et så godt regnskab, når der er så lidt hjælp at hente fra markedsvæksten i Danmark og Sverige lige nu. Vi formår at gøre 2014 til det bedste år i HusCompagniets historie, hvilket er virkelig stærkt gået,« siger Steffen Baungaard, koncernchef i HusCompagniet. I Sverige har virksomheden afdelinger i i Malmø og Göteborg. Virksomheden øgede sidste år sin omsætning med 14 procent. Det er næsten lige så meget, som antallet af bolighandler sted med i 2014. Selv om omsætningen er stedet fra knap 1,6 til 1,8 milliarder kroner, er det primære driftsoverskud gået tilbage fra 203 til 192 millioner kroner, afordi  engangsindtægter trak 2013-resultatet op. Huscompagniet er ejet af den norske kapitalfond FSN Capital og Kirkbi Invest. ",
        "metadata": {
            "source": "https://www.berlingske.dk/virksomheder/dansk-firma-vil-bygge-huse-til-tyskere",
            "image_url": "https://berlingske.bmcdn.dk/media/cache/resolve/image_x_large/image/16/167106/8872141-huscompagniet.jpg",
            "publication_time": "Mandag d. 11. maj 2015, kl. 17.49",
            "author": "Uffe Gardel",
            "related_links": [],
            "attachments": []
        }
    }
}