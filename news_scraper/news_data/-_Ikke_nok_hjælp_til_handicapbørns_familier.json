{
    "version": "1.0",
    "document": {
        "id": 20167,
        "title": "- Ikke nok hjælp til handicapbørns familier",
        "content": "På bare to år er antallet af forældre til handicappede børn, der klager over kommunernes afgørelser i sager om tabt arbejdsfortjeneste, mere end fordoblet. Det viser tal fra Det Sociale Nævn, der behandler klagerne. Ordningen, der på det seneste har fået stor politisk bevågenhed, er dyr for kommunerne, men ofte afgørende for, at forældre kan sikre deres børns muligheder for at udvikle sig optimalt. »Tabt arbejdsfortjeneste kan være hele forudsætningen for at få hverdagen til at fungere. Men man kunne forestille sig, at kommunerne er begyndt at holde igen med at tildele tabt arbejdsfortjeneste, fordi det er dyrt for dem,« siger Susanne Lihme, jurist ved Professionshøjskolen Metropol. Regeringen og DF meddelte for nyligt, at de vil sætte et loft på 19.247 kr. over, hvor meget man kan få i tabt arbejdsfortjeneste om måneden. Det skal bremse udgifterne til ordningen, hvor forældrene bliver kompenseret for at tage fri for at træne, gå til undersøgelser og behandling med deres handicappede børn. Utilstrækkeligt Den store stigning i antallet af klagesager er et udtryk for kommunernes indsats over for handicappede børn, lyder det fra flere fagfolk, der mener, at det langtfra er alle kommuner, der yder en hjælp, som sikrer de handicappede børn en udvikling, der kan gøre dem så funktionsdygtige som muligt. »Nogle kommuner er meget, meget tunge til at få det til at fungere. Mens andre løser opgaven, er der nogen, hvor man virkelig må tage sig til hovedet,« siger Søren Anker Pedersen, overlæge på Hvidovre Hospital og en af landets førende eksperter på spastiske børn. Han bliver bakket op af flere læger, behandlere og mere end 100 utilfredse forældre til handicappede landet over, som Berlingske Tidende har været i kontakt med via en rundspørge. Den manglende hjælp kan få fysiske konsekvenser for de handicappede børn. »Vi taler om use »it or lose it« – hvis man ikke kommer tidligt i gang med at bruge den spastiske hånd, vil man lynhurtigt bare bruge den anden,« siger Lone Nielsen, fysioterapeut ved behandlingsklinikken Borgervænget. Urealistiske forventninger Kurt Hjortsø, vicekontorchef ved Kontoret for Social- og Sundhedspolitik i KL, ser stigningen i antallet af klagesager som et udtryk for, at man bør se på ordningen. »Det siger noget om, at der er mange situationer, hvor kommunerne hellere vil hjælpe forældrene på andre måder end ved at yde tabt arbejdsfortjeneste. Det bekræfter mig i, at der er behov for at ændre på reglerne på området,« siger Kurt Hjortsø, som mener, at falgfolkenes kritik af kommunernes indsats, skyldes, at de og forældrene ofte har urealistiske forventninger til, hvad kommunerne kan og skal tilbyde de handicappede børn.",
        "metadata": {
            "source": "https://www.berlingske.dk/samfund/ikke-nok-hjaelp-til-handicapboerns-familier",
            "image_url": "https://berlingske.bmcdn.dk/media/cache/resolve/image_x_large/image/85/859100/2733812-johan.jpg",
            "publication_time": "Lørdag d. 19. juni 2010, kl. 23.22",
            "author": "Pia Glud Munksgaard",
            "related_links": [],
            "attachments": []
        }
    }
}