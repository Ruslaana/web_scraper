{
    "version": "1.0",
    "document": {
        "id": 18253,
        "title": "Dansk minister vil give paven kamp til stregen",
        "content": "Det vil koste fire milliarder dollar (ca. 23, 5 mia. kr.) at give 120 millioner fattige kvinder adgang til moderne prævention inden 2015 - og pengene sidder løst på deltagerne ved en konference i London, hvor også den danske udviklingsminister deltager. - Der er en stribe af lande, der stiller sig op og kommer med meget konkrete løfter, både om penge, men også om politiske ændringer, der vil sikre, at den her dagsorden nu kommer til at stå stærkt, siger Christian Friis Bach (R) til Berlingske Nyhedsbureau fra London. Konferencen, London Summit on Family Planning, er arrangeret af den britiske regering og Bill og Melinda Gates Fonden - og det er da også fra sidstnævnte, at nogle af pengene skal komme fra. Derudover også fra en lange række donorlande, heriblandt Danmark. Samtidig skal modtagerlandene forpligte sig til politisk at gøre noget for sagen. Christian Friis Bach ser også mødet som en ny og aktiv modvægt mod de konservative og religiøse kræfter - blandt andet den katolske kirke anført af paven, der har haft held til at påvirke politikken i mange lande i mere rabiat retning imod prævention. - Det er helt afgørende, at vi fastholder fokus på, at det handler om kvindernes rettigheder. Det er både vigtigt for de 220 millioner kvinder, som i dag ikke har mulighed for at beskytte sig, men det kan også sikre en bæredygtig befolkningsudvikling, siger den danske udviklingsminister.  Mødet i London foregår på FNs officielle Verdens Befolkningsdag, men netop familieplanlægning har i de senere år ikke stået højest på dagsordenen i ulandspolitikken. - Der har i mange år været lidt en frygt for at tale om familieplanlægning, fordi sporene skræmmer. Der har historisk været nogle meget etisk og politisk problematiske forsøg på at begrænse befolkningsudviklingen gennem tvungen sterilisation af kvinder i fattige lande. Man er også bange for, at det skal lyde som om, at alle verdens problemer kan løses, hvis blot kvinderne i ulandene føder færre børn, siger Christian Friis Bach. Verden over går det fremad med kvinders adgang til prævention, især fordi mange lande i Latinamerika og Asien har rykket på området. For 69 af verdens fattigste lande er der dog i dag færre kvinder end for fire år siden, der har mulighed for at skaffe sig moderne prævention.  Adgang til moderne prævention vil give masser af sidegevinster. Flere kvinder vil kunne få uddannelse og arbejde, bedre sundhed og undgå dødsfald. Ifølge Udenrigsministeriet vil 54 millioner uønskede graviditeter og 26 millioner aborter kunne undgås. Samtidig vil 79.000 færre kvinder dø i forbindelse med graviditet, og 1,1 millioner færre børn vil dø.",
        "metadata": {
            "source": "https://www.berlingske.dk/internationalt/dansk-minister-vil-give-paven-kamp-til-stregen-0",
            "image_url": "https://berlingske.bmcdn.dk/media/cache/resolve/image_x_large_vertical/image/65/653318/5340623-friis-bach-angriber-kvindesyn-i-vatikanet.jpg",
            "publication_time": "Onsdag d. 11. juli 2012, kl. 15.52",
            "author": null,
            "related_links": [],
            "attachments": []
        }
    }
}