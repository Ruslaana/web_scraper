{
    "version": "1.0",
    "document": {
        "id": 11001,
        "title": "Trafikprofessor advarer: Det skader velfærdssamfundet at sende bilerne ud af byerne",
        "content": "Bilerne i byerne skal begrænses for at reducere klimapåvirkningen, mindske trængsel og forbedre forholdene for byens indbyggere. Men begrundelserne er »nonsens«. Sådan lyder det fra professor Mogens Fosgerau fra Københavns Universitet. Transportministeriet udtalte i 2023, at han er blandt »de internationalt absolut førende transportøkonomer«. Nu fortæller han om de »ret alvorlige problemer« ved politikernes planer om at reducere vejkapaciteten, som ifølge ham kan skade velfærdssamfundet, tilJyllands-Posten. Landets kommuner vil have bilerne ud af byerne. Teknik- og miljøborgmester i Københavns Kommune Line Barfod (EL) håber på 20 procent færre biler i hovedstaden i 2030. Politikerne vil blandt andet sænke hastighedsgrænsen, så flere vælger at hoppe på cyklen, og på en række veje er den allerede blevetsat ned. Ifølge Vejdirektoratet påførte trængslen i 2022 et tab på 31 milliarder kroner. Mogens Fosgerau mener, at problemet med trængsel er enkelt. Trængsel opstår, når bilisterne kører langsomt. Hvis man sænker farten i byerne, så bliver bilisterne bare endnu mere forsinkede. Og det vil medføre et stort samfundsøkonomisk tab, lyder det. »De skal påføres rigtig store omkostninger, hvis man skal få dem til at holde op med at køre i bil inde i byen. Hele idéen med at bekæmpe trængsel ved at reducere vejkapaciteten er 'goddag mand, økseskaft'. Det er helt misforstået,« siger han til Jyllands-Posten. Ifølge transportøkonomen bør man være sur på de fagfolk, der rådgiver politikerne. Han mener, at kørselsafgifter – eller såkaldt roadpricing – er en meget bedre idé. Kørselsafgifter vil begrænse trafikken og skaffe penge i kassen, så de omkostninger, man påfører bilisterne, ikke bare er spild, men modsvares af skatteindtægter og kan bruges på meget andet, fortæller han.",
        "metadata": {
            "source": "https://www.berlingske.dk/indland/trafikprofessor-advarer-det-skader-velfaerdssamfundet-at-sende-bilerne-ud",
            "image_url": "https://berlingske.bmcdn.dk/media/cache/resolve/image_x_large/image/179/1796662/24707196-arkiv-boulevarden-i-kbenhavn-hvor-nyt-asfalt-b.jpg",
            "publication_time": "Lørdag d. 18. maj 2024, kl. 10.44",
            "author": "Olivia Emma Espersen",
            "related_links": [],
            "attachments": []
        }
    }
}