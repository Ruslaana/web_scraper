{
    "version": "1.0",
    "document": {
        "id": 18572,
        "title": "Dansk politimand fanget i amerikansk terrornet",
        "content": "Den fynske politimand Torben Nødskouv, der driver den lille hobbyforretning Cognachuset, er kommet alvorligt i klemme i USAs årelange handelsembargo mod Cuba, efter at hans penge er blevet fanget i det verdensomspændende finansielle terrornet, som USA har spændt ud over hele verden efter 11. september 2001. Egentlig skulle Torben Nødskouv bare købe cubanske cigarer hos en tysk leverandør i Hamburg. Betalingen foregik i dollar via en dansk bank. Problemet var bare, at de 26.000 dollar (137.000 kr.) aldrig nåede frem til Tyskland. I stedet konfiskerede de amerikanske myndigheder pengene med en konstatering af, at Torben Nødskouv havde brudt USAs handelsembargo mod Cuba, og i en nylig afgørelse har det amerikanske finansministerium afvist at frigive pengene. Dermed har de amerikanske myndigheder blandet sig og stoppet en lovlig pengetransaktion mellem to europæiske virksomheder, lyder kritikken fra eksperter. Hans Jørgen Bonnichsen, tidligere operativ chef i PET, opfordrer det danske EU-formandskab til at påtale sagen over for USA. »Sagen er en oplagt mulighed for det danske formandskab til at træde i karakter. Det er et klart eksempel på, at USA misbruger de regler, der er blevet sat i verden for at bekæmpe terror. At de amerikanske myndigheder kan stoppe og blande sig i fuldt lovlig pengetransaktion mellem to europæiske selskaber er en grov krænkelse af EU-borgeres retssikkerhed,« siger Hans Jørgen Bonnichsen og peger på, at enhver lovlydig dansker dermed kan blive ramt af de vidtrækkende amerikanske terrorregler. Noget lignende skete i 2008 for kjolehandleren Christa Møllgaard-Hansen fra Maribo, der fik indefrosset 205 dollar og blev mistænkt for terror i forbindelse med en bestilling af seks kjoler i Pakistan. Peter Thagesen, afsætningspolitisk chef i DI, peger på, at USAs embargo mod Cuba håndhæves globalt af de amerikanske myndigheder: »Håndhævelsen af den amerikanske embargo på europæisk grund er særdeles kontroversiel. Det her er en meget speciel situation, hvor en pengetransaktion med vores største samhandelspartner - Tyskland - bliver indefrosset.« Torben Nødskouv selv er rystet: »Jeg går ind for terrorbekæmpelse, men vi skal jo have tiltro til myndighederne og vores finansielle institutioner. En væsentlig del af den tillid er for mig blevet brudt nu.« Læs hele historien om cigarhandleren fra Vissenbjerg i Berlingskes Magasin Søndag Web-TV: Hør Torben Nødskouv fortælle, hvordan han blev ramt af det amerikanske amerikansk handelsembargo mod Cuba. ",
        "metadata": {
            "source": "https://www.berlingske.dk/samfund/dansk-politimand-fanget-i-amerikansk-terrornet",
            "image_url": "https://berlingske.bmcdn.dk/media/cache/resolve/image_x_large/image/67/675910/4916305-torben-ndskouv.jpg",
            "publication_time": "Søndag d. 26. februar 2012, kl. 06.01",
            "author": "Simon Bendtsen",
            "related_links": [],
            "attachments": []
        }
    }
}