{
    "version": "1.0",
    "document": {
        "id": 1526,
        "title": "Microsoft ændrer tastatur for første gang i 30 år",
        "content": "Nu får du en særlig tast på dit tastatur til at tænde for den kunstige intelligens. Det er softwaregiganten Microsoft, som foretager den største ændring på tastaturerne i 30 år, når nye Windows 11-pcer fra allerede om en måned begynder at blive leveret med den nye tast, der giver adgang til Copilot, som er Microsofts nye hjælper. Copilot-tasten vil blive anbragt til højre for mellemrumstasten. Trykker man på den, kan man få hjælp til for eksempel at skrive e-mails eller til at skabe tegninger og illustrationer med hjælp fra den kunstige intelligens (KI), der er trænet op med massive mængder af data. Det bliver den første ændring af Windows-tastaturet, siden Microsoft i 1994 indførte den særlige Windows- eller Start-tast. Microsoft er storinvestor i selskabet OpenAI, der står bag chatrobotten ChatGPT. Her har Microsoft skudt 13 milliarder dollar ind. Teknologien bag ChatGPT– den store sprogmodel GPT-4 – bruges i Copilot, ligesom den erindført i kontorpakken Microsoft 365(tidligere kaldet Office med Word, Excel og Powerpoint), hvormed man kan få den til at skrive møderesuméer, skrive e-mails og oprette præsentationer, samt i Microsofts søgemaskine, Bing, der konkurrerer med Googles. Google har sit eget KI-system, Bard, der ligesom Copilot hos Microsoft erbygget ind i en lang række Google-produkter, men også kan bruges selvstændigt af alle, og som ligesom ChatGPT kan kommunikere på dansk. Lige nu kan brugere af Windows 11, som er nyeste udgave af Microsofts pc-styresystem, aktivere Copilot ved at holde Windows-tasten nede og trykke på C, men med den nye tast vil det kunne gå endnu hurtigere. Microsoft-direktør Yusuf Mehdi, som er ansvarlig for ændringerne, ser 2024 som »året for pcen med kunstig intelligens«. Apple, som konkurrerer med Microsoft, har for flere år siden indført en særlig Siri-tast på sine Macbook-computere, så man hurtigt kan få adgang til Apples digitale assistent. De første pcer med det nye tastatur vil blive vist frem, når verdens største forbrugerelektronikmesse, Consumer Electronics Show (CES), i næste uge åbner i Las Vegas i det sydvestlige USA. Microsofts egne pcer, Surface, vil få det nye tastatur med i de nye udgaver, som kommer til foråret. Ifølge nyhedsbureauet Bloomberg kan Microsofts satsning på at flette kunstig intelligens ind i hardware, chips og software signalere, at der kommer et større pres på at få forbrugerne til at opgradere deres udstyr og software i takt med nye opdateringer. Brugen af KI (på engelsk AI for »artificial intelligence«) spreder sig overalt. Den sydkoreanske mobilgigant Samsung gør klar til midt i januar atfremvise sine nye toptelefoner, Galaxy S24, hvor kunstig intelligens på selve telefonen også får en meget væsentlig rolle.",
        "metadata": {
            "source": "https://www.berlingske.dk/virksomheder/microsoft-aendrer-tastatur-for-foerste-gang-i-30-aar",
            "image_url": "https://berlingske.bmcdn.dk/media/cache/resolve/image_x_large/image/175/1751150/24607569-her-er-den-nye-tast-som-aktiverer-microsofts-copi.jpg",
            "publication_time": "Fredag d. 05. januar 2024, kl. 09.01",
            "author": "Thomas Breinstrup",
            "related_links": [],
            "attachments": []
        }
    }
}