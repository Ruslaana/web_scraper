{
    "version": "1.0",
    "document": {
        "id": 7182,
        "title": "Engang var hun baronesse. I dag er Caroline Fleming en kvinde, der blev syg af en adel, hun hverken kan eller vil slippe",
        "content": "Den danske adel er en syg én af slagsen, og Caroline Fleming er blandt de smittede. Det siger hun selv, igen og igen, i sin selvbiografi, »Min historie«, der er fortalt til Anne Sofie Kragh. Livet på toppen af et privilegeret stamtræ har nemlig givet ar på sjælen og udløst diagnoser på stribe. Således ser den 49-årige tidligere baronesse og tidligere ejer af Valdemars Slot tilbage på et levet liv med både bulimi, OCD og ADHD med dertil hørende søvnbesvær, slikafhængighed, flyskræk og hverdagsangst. Plus det løse. Omvendt har Caroline Fleming også svært ved at lægge skjul på, at smagen af den medfødte guldske i munden også har været god. Hun virker i hvert fald svært stolt og begejstret, når det kommer til den detaljerede udpensling af livet i den aristokratiske overhalingsbane. Caroline Fleming holder sig heller ikke tilbage, når det kommer til den slagsnamedropping,der har til formål at understrege, at hun så sandelig ikke kommer fra et hjem med klaver. Men derimod fra et slot med et flygel, som Dronning Margrethe slængede sig op ad. Og Dustin Hoffman? Ja, det var såmænd ham, der lærte Caroline Fleming at lave »røræg af én blomme og 13 hvider med en lille smule finthakket løg«. Men selvom familiens gamle penge angiveligt kunne købe alt mellem himmel og jord, så har Iuel-Brockdorff-slægten altid haft et nedarvet underskud på kontoen, når det har handlet om hjertevarm kærlighed. For nok var kærligheden til stede. Et eller andet sted inde bag våbenskjoldet og det rungende mantra »noblesse oblige« – adel forpligter. Men fordi kærligheden udsprang af en stamtavle med hele 11 generationer på bagen, og hvor »et undertrykt følelsesregister« den dag i dag er en del af familiens dna, så løb Caroline Fleming allerede fra barnsben »ind i en mur«, når hun spænede i retning af sin far. Alligevel, eller måske netop derfor, har Caroline Fleming, som den »kærlighedssvækling«, hun flere gange beskriver sig selv som, også brugt det meste af sit liv på at vinde sin fars anerkendelse og gøre ham stolt. På Valdemars Slot, på Herlufsholm og på de bonede gulve rundt om i verden. Niels Krabbe Iuel-Brockdorff er i øvrigt den eneste forælder, hun sådan for alvor har haft, og kan huske. Moren, Margaretha Lundgren, døde nemlig, da Caroline Fleming var en helt lille pige, og »det er chokerende, hvor svag min erindring om hende er«. Det med den svage erindring vender vi tilbage til. For Caroline Flemings faderkomplekserhar resulteret i mangt og meget. Blandt andet i et ægteskab, der på godt og ondt, og mere end noget andet, har skabt den version af Caroline Fleming, som offentligheden kender fra primært de kulørte blade. I 2001 blev hun i en alder af 25 år således gift med mangemilliardæren Rory Fleming. Han er fra en af de rigeste familier i England og desuden nevø af Ian Fleming, James Bonds litterære skaber. Caroline Fleming fortæller, at det varlove at first sight,men hun erkender (mere end én gang), at Rory Fleming »var en forlængelse af min far«. Niels Krabbe Iuel-Brockdorff, der døde i 2017, blev da også gode venner med Rory Fleming – til trods for, at svigersønnen ikke var af adelig afstamning. Til gengæld var Rory Fleming rig til op over begge ører, og fordi det på daværende tidspunkt pludselig viste sig, at pengene – selv ikke på Valdemars Slots jorde – ikke hang på træerne, så var Rory mere end velkommen i familien. Desværre endte ægteskabet i 2008 i en skilsmisse, der var forsidestof herhjemme såvel som på de britiske øer. Den mundede ud i, at Caroline Fleming sidenhen frasagde sig sit 80 procent ejerskab af Valdemars Slot og overgav det til sin søn Alexander Fleming. Og her vender vi så tilbage til den »svage erindring«. For som Caroline Fleming selv formulerer det et sted i bogen: »I perioder af mit liv er der flere sorte huller end erindringer i min hukommelse.« Der er da også en hel del af alt det, der omhandler skilsmissen, og især den nylige ogspektakulære stridmellem Caroline Fleming og lillesøsteren, Louise Iuel Albinus, vi ikke bliver meget klogere på. Eller rettere: Løse ender i form af manglende svar, der ikke ser dagens lys. Eksempelvis når det kommer til sagen om det forsvundne Pilo-maleri, som Berlingske har beskrevet adflere omgange, og hvor Caroline Fleming i sin bog føler, at medierne fremstillede hende som et menneske med for lange fingre. I vinden blafrer spørgsmålet: Hvorfor leverede I ikke maleriet tilbage,første gangen statslig myndighed bad jer om det? Men sådan er der så meget. Og i »Caroline Fleming – Min historie« er der en del af det. Caroline Fleming siger selv et sted i bogen: »I perioder af mit liv er der flere sorte huller end erindringer i min hukommelse.« De huller fornemmer man også som læser af bogen.Fold sammenLæs mereFoto: Politikens Forlag. Det er i det hele taget tydeligt, at Caroline Fleming fortæller den version af sin livshistorie, hun gerne vil fortælle. Og nej, det kan man hverken fortænke hende i eller blive overrasket over. Sådan er det jo som oftest med biografier, og titlen på Caroline Flemings er da også »Min historie«. Alligevel er der en del, man savner. Det kunne eksempelvis være en selverkendelse eller to af de fejl, som et langt levet liv, trods alt og set i bakspejlet, må have kastet af sig. Men det kunne også være en større udfoldelse af hendes forhold til fodboldspilleren Nicklas Bendtner, der bliver omtalt overraskende lidt. Han er jo trods alt far til et af hendes børn. Til gengæld er der ofret masser af sider på især den mediekarriere, som hun efter livet som fotomodel og hjemmegående fuldtidshustru til Rory Fleming blev verdensberømt for i Danmark. Desværre er det anekdotiske tilbageblik på tv-programmerne »Baronessen«, »Baronessen flytter ind« eller »Danmarks næste topmodel« ikke særligt sindsoprivende. Det er afsnittene om hendes kogebøger og salg-af-sokker-eventyr heller ikke. Det, der derimod for alvor får siderne til at blafre i »Mit liv«, er og bliver Caroline Flemings livslangepush and pull-forhold til sin far, men også til den danske adel, hun er rundet af. For selv om hun tydeligvis gør alt, hvad hun kan, for at vriste sig selv fri af fortiden og blive et »autentisk menneske«, der har benene plantet i nutiden og blikket rettet mod tiden, der kommer, så virker det, som om hun hverken kan eller vil slippe fortiden. »Jeg er født baronesse, og at jeg giftede mig borgerligt (og mistede titlen,red.), betød ikke, at jeg holdt op med at føle mig sådan.« Og sådan forholder det sig nok stadigvæk. Caroline hedder i øvrigt også fortsat Fleming til efternavn. Det var måske et oplagt sted at starte, hvis man vil lade vognen stå, slippe hestene løs og begynde på en frisk. »Caroline Fleming – Min historie« Fortalt til:Anne Sofie Kragh.Sider:328.Pris:249,95 kr. Forlag:Politikens Forlag.",
        "metadata": {
            "source": "https://www.berlingske.dk/litteratur/engang-var-hun-baronesse-i-dag-er-caroline-fleming-en-kvinde-der-blev",
            "image_url": "https://berlingske.bmcdn.dk/media/cache/resolve/image_x_large/image/185/1852735/24823576-den-tidligere-baronesse-og-ejer-af-valdemars-slot.jpg",
            "publication_time": "Torsdag d. 31. oktober 2024, kl. 08.14",
            "author": "Jakob Genz",
            "related_links": [],
            "attachments": []
        }
    }
}