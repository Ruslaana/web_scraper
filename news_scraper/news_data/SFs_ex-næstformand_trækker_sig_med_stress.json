{
    "version": "1.0",
    "document": {
        "id": 16384,
        "title": "SFs ex-næstformand trækker sig med stress",
        "content": "I sidste uge valgte Peter Westermann at forlade posten som næstformand i SF i protest imod salget af en del af Dong Energy til Goldman Sachs. Mandag aften meddelte han, at han nu trækker sig helt ud af politik. Det skriver han selv lidt kryptisk på sin Facebook-profil. - Kære venner. Weekenden er forbi, så i dag burde man vende tilbage til arbejdet. Det kan jeg ikke. Lige nu kan jeg kun være mig selv sammen med dem, der passer på mig, skriver han blandt andet.  At den statusopdatering betyder, at han trækker sig ud af politik, bekræfter han i en mail overfor Ritzau ifølgetv2.dk. - Jeg har fået konstateret stress efter et lægebesøg i dag. Derfor har jeg besluttet at forlade politik. Og ikke udtale mig mere om SF eller politik i øvrigt, skriver han i mailen. Peter Westermann var en af den nu afgående SF-formand Annette Vilhelmsens nærmeste støtter under formandsvalget.  ",
        "metadata": {
            "source": "https://www.berlingske.dk/politik/sfs-ex-naestformand-traekker-sig-med-stress",
            "image_url": "https://berlingske.bmcdn.dk/media/cache/resolve/image_x_large/image/40/403189/7145438-dong.jpg",
            "publication_time": "Mandag d. 03. februar 2014, kl. 20.01",
            "author": "Maria Christine Madsen",
            "related_links": [],
            "attachments": []
        }
    }
}