{
    "version": "1.0",
    "document": {
        "id": 20679,
        "title": "Han tvang pigen ned på gulvet og tog kvælertag på hende. På københavnsk skole endte voldsepisode i byretten",
        "content": "Forbrydelsen fandt sted en mandag formiddag i december 2023 på en skole i det nordlige København. Klokken cirka 10:35 tog den unge mand sin arm om halsen på en kvindelig klassekammerat. Så hårdt, at hun fik svært ved at trække vejret. Han tvang hende ned på gulvet, og mens hun lå der, sparkede han hende på kroppen. Hun fik ikke mærker eller skader af sparkene, men fik ødelagt to kunstige negle. Sparkene stoppede, da en lærer greb ind. En anden dreng, som også var tiltalt i sagen, men blev frikendt, filmede optrinnet med sin telefon. Lidt senere samme formiddag opstod en ny episode, og denne gang sparkede den nu voldsdømte 16-årige en anden pige i maven, mens hun lå ned, og tog kvælertag på hende. Volden stoppede, da en anden skoledreng fik den 16-årige væk. Teenagepigen på gulvet lå tilbage med hudafskrabninger. Det kom frem i retten, at kommunen vurderer, at den unge mand tilsyneladende er velfungerende og ikke en såkaldt kriminalitetstruet ung. Han forklarede selv i retten, at han i dag går på en gymnasial ungdomsuddannelse, arbejder i et supermarked to gange om ugen og har planer om senere at tage en mellemlang uddannelse. Han er ikke tidligere straffet. Byretten lagde i domsafsigelsen vægt på »voldens karakter og omfang og tiltaltes unge alder«. Han blev idømt 60 dages betinget fængsel. Betingelserne, den unge mand skal efterkomme, fastsættes af Ungdomskriminalitetsnævnet. Berlingske har de seneste uger beskrevet en forråelse, som disse år sker i dele af folkeskolen. Nogle gange fører volden til midlertidige bortvisninger. Det er sket mindst 1.778 gange i de seneste to år, viser tal indsamlet af Berlingske for en tredjedel af landets folkeskoler. En gang imellem når volden i en skole også frem til retssystemet. Det er sagen fra Brønshøj Skole et eksempel på. Brønshøj Skole ligger i det nordlige København. I en medarbejderundersøgelse fra 2023, som Berlingske har fået indsigt i, svarer 29 procent af lærerne på Brønshøj Skole, at de har været udsat for vold inden for det seneste år. 20 procent angiver at have været udsat for trusler. Der foreligger ikke forskningsresultater eller undersøgelser for enkeltvise skoler, som kortlægger omfanget af vold mellem elever. Skoleleder Mikkel Wiene betoner, at sagen, der endte i retten, ikke er udtryk for et generelt problem med vold på Brønshøj Skole. Han anerkender, at der er tale om »en meget alvorlig episode«, »men den er undtagelsen«, skriver han i et svar til Berlingske. Skolelederen siger, at det derimod går den rigtige vej på Brønshøj Skole, som ifølge Mikkel Wiene »har gang i en positiv udvikling med færre voldsomme episoder«. »Men vi er ikke noget glansbillede, vi har flere end 1.000 elever, og det kan ske, at nogen i løbet af en skoledag kommer til at gøre noget, de ikke skulle have gjort. Og så håndterer vi det på en måde, så de involverede parter får muligheden for at lære af det og blive klogere,« skriver skolelederen. I forbindelse med afdækningen af omfanget af vold i landets folkeskoler har Berlingske gennemgåetflere tusinde siders dokumenterom emnet og har talt med en lang række eksperter, skoleledere, lærere og forældre. Samlet indikerer Berlingskes research tre overordnede forklaringer påvolden: Adspurgt om Mikkel Wiene genkender en eller flere af de årsager eller udfordringer, peger skolelederen på, at »langt de fleste episoder [er] med børn i indskolingen«. »Jeg tror, at det handler om, at børnene reagerer problematisk, når de bliver mødt med krav, som de ikke kan håndtere. Dermed også sagt, at der ligger et stort ansvar på os voksne omkring børnene at sørge for, at der er rammer, som børnene kan være og trives i,« skriver han. Berlingske har talt med faren til den i dag 16-årige og nu voldsdømte unge mand. Han udtaler sig på betingelse af anonymitet for ikke at identificere sin søn i offentligheden. Han er »meget enig i, at den vold, der foregår på skolerne, skal stoppes«. Faren anerkender også i den konkrete sag, at »pigerne har følt, det var over grænsen«. »Og at deres forældre derfor også var i deres gode ret til at anmelde det,« siger han. Alligevel mener faren, at der er nuancer, som hører med til det fulde billede. Eksempelvis at flere andre teenagedrenge – udover den 16-årige – ifølge faren var involveret i striden på skolen. »Min søn var den eneste mørke dreng i den drengegruppe, og han var den eneste, som blev dømt. Det er svært for mig ikke at tænke, at man skulle finde den sorte syndebuk,« siger han. Hvad baserer du den påstand på? »Der var flere videooptagelser, som en anden ung person tog, mens en 'hvid dreng' deltog i hændelserne, og delte det på sociale medier uden at blive sigtet for videodelingen. Denne dreng (som optog episoden,red.) blev frikendt for at sparke til pigerne i samme sag, som min søn var en del af, selvom de begge deltog i det,« siger faren. Af retsdokumenter fremgår det, at den anden unge mand blev frikendt, fordi han først kom til, efter den dømte havde lagt en af de unge kvinder ned og var begyndt at sparke hende. Og fordi det efter forklaringerne i retten blev vurderet, at den frikendte havde deltaget med lette »drillespark«, som ikke kunne siges at have egentlig voldelig karakter. Brønshøj Skole i det nordlige København har ikke generelt problemer med vold, siger skoleleder Mikkel Wiene til Berlingske. Han kalder sagen for en undtagelse.Fold sammenLæs mereFoto: Mathias Svold. Selvom faren til den dømte mener, at hans søn blev urimeligt behandlet i retten,  oplyser han, at familien har valgt ikke at anke dommen til landsretten for at skærme den 16-årige fra yderligere en tur gennem systemet. Sagen burde dog aldrig være nået så vidt, mener faren, som beskriver episoden på skolen som »drillerier«, der gik over gevind. »De har skubbet til hinanden, lagt hinanden ned, sparket og taget kvælertag. Nogle har sagt n-ordet og sådan noget, og de har kaldt hinanden grimme ting, mens de grinte. Før det til sidst blev alvor,« siger faren. Han understreger igen, at han »ikke negligerer«, at »pigerne på et tidspunkt ikke syntes, det var sjovt længere«. »Jeg stiller alligevel spørgsmålet, om det er rimeligt eller hensigtsmæssigt, at sådan en sag bliver behandlet strafferetligt,« siger han. Faren fortæller, at hans søn og den anden teenagedreng efter afhøringer, fingeraftryk og billeder hos politiet ventede mere end et år på en afklaring i retten. »De var lige blevet 15, det var små drenge, der aldrig havde lavet kriminalitet i deres liv. Og så skulle de igennem det her. Men sket er sket, og min søn er dømt nu,« siger han.  Faren er bevidst om, at nogle måske vil tænke, at hans søn begik vold, fordi han har ikkevestlig baggrund og dermed er dårligt opdraget. Det er ikke tilfældet, siger han: »Så snart der er noget med farver og religion, eller hvis man har et muslimsk klingende navn, er nogle mennesker hurtige til at springe til fordomsfulde konklusioner.« Faren har en længere uddannelse, karriere, er engageret i civilsamfundet og med egne ord »ganske velintegreret«. »Jeg synes, man skal passe på den her ‘dem og os’-mentalitet, som, fornemmer jeg, er voksende i dag desværre. Der er nogle brune mennesker, som gør forkerte ting, og måske er der tilmed tendenser nogle steder,« siger han: »Jeg ved godt, der er forældre, der ikke forstår det danske system og ikke formår at opdrage deres børn til at have medborgerskabsforståelse og begå sig i institutionerne. Men adskil tingene, og pas på med at generalisere i den enkelte sag.« Berlingske har kontaktet forælderen til en af de to teenagepiger, som er forurettede i sagen fra Brønshøj, og givet forælderen mulighed for at kommentere udtalelserne fra den dømtes far. Det har vedkommende ikke ønsket. Berlingske har også forelagt farens udtalelser for pressedommer ved Retten på Frederiksberg Christian Lundblad. I et svar til avisen skriver han, at det gør ham »trist« at læse om den 16-åriges fars oplevelse af retssystemet. »Det er absolut ikke min opfattelse, at vi ved domstolene er forudindtagede med bestemte præferencer. Tværtimod så gør både domsmænd og de juridiske dommere sig meget umage med at behandle den enkelte straffesag helt objektivt og sagligt ud fra præcis det, der bliver præsenteret i retssalen – som der jo er offentlig adgang til at overvære,« skriver Christian Lundblad. Avisen har også forelagt farens udtalelser for Københavns Politi. I et skriftligt svar henviser advokaturchef Henrik Blichmann til, at sagen er afgjort ved retssystemet. »Vi har ikke mulighed for at gå nærmere ind i den konkrete efterforskning og de juridiske vurderinger i sagen, men generelt må anklagemyndigheden kun rejse tiltale mod personer, hvis der er en rimelig formodning om, at de bliver dømt for det, de er tiltalt for,« skriver Henrik Blichmann: »I den konkrete sag blev der rejst tiltale mod to drenge, og på baggrund af bevismaterialet i sagen kendte retten den ene af dem skyldig i nogle af forholdene, mens den anden tiltalte blev frifundet.« ",
        "metadata": {
            "source": "https://www.berlingske.dk/indland/han-tvang-pigen-ned-paa-gulvet-og-tog-kvaelertag-paa-hende-paa",
            "image_url": "https://berlingske.bmcdn.dk/media/cache/resolve/image_x_large_vertical/image/189/1894857/24900565-brnshj-skole.jpg",
            "publication_time": "Mandag d. 03. marts 2025, kl. 07.13",
            "author": "Jens Anton Bjørnager",
            "related_links": [],
            "attachments": []
        }
    }
}