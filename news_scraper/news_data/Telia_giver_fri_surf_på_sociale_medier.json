{
    "version": "1.0",
    "document": {
        "id": 8833,
        "title": "Telia giver fri surf på sociale medier",
        "content": "Al brug af de sociale medier som Facebook og Instagram vil ikke længere blive talt med i ens mobildataforbrug, når man er Telia-kunde i Sverige. Efter at »3« i 2015 gav frit dataforbrug på musiktjenester som Spotify, Tidal og Deezer, rykker Telia i Sverige nu som de første i verden ud med gratis databrug på de sociale medier Facebook, Instagram, Messenger, WhatsApp, Twitter og Kik, skriver det svenske nyhedsbureau TT. Det sker som led i at kapre nye kunder. På to år er anvendelsen af sociale medier steget med 30 procent, og to af tre svenskere anvender dagligt sociale medier fra deres mobiltelefon, viser en nylig undersøgelse, som analyseinstituttet Ipsos har foretaget for Telia, der er Nordens største teleselskab.  »De sociale netværk er en vigtig del af kommunikationsmønstret i dag, de er limen i familiernes hverdagspuslespil. Det betyder ikke, at vi ændrer på vores grundlæggende forretningsmodel med mobildata. Vi vil fortsat have forskellige størrelser på vores datapakker,« siger Jonas Hasselberg, direktør for Telias privatkundeforretning, til TT. For at kunne bruge sociale medier uden at blive trukket i sin datapakke må man dog love ikke at skrive hadefulde indlæg. Telia samarbejder med antimobningsorganisationen Friends. Telia kontrollerer dog ikke sine kunders opdateringer og indlæg. Den fri databrug på sociale medier gælder to bestemte Telia-abonnementer og for både nye og eksisterende kunder.  Den nye, danske mobilselskab Plenti, som tidligere Fullrate-stifter Peter Mægbæk og Onfone- og Mofibo-stifter Morten Strunge står bag, har som det første i Danmark indført helt frit databrug, altså uden begrænsninger. Rigtigt mange danskere har datapakker i deres mobilabonnement, som de aldrig når at bruge, inden måneden slutter. Derfor er det set som en gratis omgang for teleselskaberne at lægge flere gigabyte data i abonnementerne for at få dem til at være mere attraktive. ",
        "metadata": {
            "source": "https://www.berlingske.dk/virksomheder/telia-giver-fri-surf-paa-sociale-medier",
            "image_url": "https://berlingske.bmcdn.dk/media/cache/resolve/image_x_large/image/13/136344/13023227-pix-telia-butik.jpg",
            "publication_time": "Mandag d. 18. april 2016, kl. 09.10",
            "author": "Thomas Breinstrup",
            "related_links": [],
            "attachments": []
        }
    }
}