{
    "version": "1.0",
    "document": {
        "id": 13375,
        "title": "Ingen garantier mod nyt Nordisk Fjer",
        "content": "Lige siden har Nordisk Fjer været et pejlemærke, om end et negativt af slagsen. En del jura og lovgivning er baseret på sammenbruddet i Nordisk Fjer. Det er sådan en historie, der gør et stærkt drama, og det er derfor spændende, at Nordisk Fjer-dagligdagen nu bliver sat op som teaterstykke. Men har det haft vidtrækkende betydning og konsekvenser for kulturen i erhvervslivet? Og har vi lært så meget af Nordisk Fjer-kriminaliteten, at det ikke kan ske igen?  Svarene på disse spørgsmål er ikke enkle, men det vil være naivt at tro, at det ikke kan ske igen, og min påstand er, at det ikke har haft reelle og væsentlige konsekvenser for topledelsen i erhvervslivet. Nuvel, der er kommet lovgivning i kølvandet på Nordisk Fjer-sagen; blandt andet med krav om, at formands­posten og topchefposten skal være adskilte og ikke kan varetages af én og samme person. Ud fra en tanke om, at der i så fald er en ekstra kontrolinstans og dermed en antagelse om, at det vil være sværere at »snyde« sine omgivelser. Derudover er der også foretaget ændringer i bestyrelsesprocedurerne og på regnskabs- og revisions­området. Men det helt afgørende i topledelse, nemlig karisma, personlighed og tillid, som er afgørende (positive) karakteristika i erhvervslivets top, er der ikke ændret på. Ledelse og forretninger handler nemlig om kemi og mennesker, og isoleret set er der ikke noget i vejen med karisma og personlighed, men i en dårlig version kan det føre til frygt, hævn, afhængighed og måske ligefrem bestikkelse eller store økonomiske hold kæft-bolcher til de omkringstående.  Det er der masser af eksempler på. Blot for at nævne de mest kendte: Stein Bagger, Kurt Thorsen, Klaus Riskær, John Trolle. Listen er lang, og der kunne tilføjes navne fra nyere tid som Kenneth Schwarz Thomsen, Steen Gude, Sten Bryde og andre fra ejendomsmatador­branchen, hvor netop karisma – og frygt – samt økonomiske gulerødder har spillet, og spiller givetvis stadig, en stor rolle. Pointen er, at hvis man vil have et åbent, tillidsfuldt og effektivt erhvervsliv, kan man ikke med lovgivning og forretningsgange forhindre folk i at snyde, når de VIL snyde. Man kan lukke huller, efterhånden som de opstår, men ikke udstede garantier om, at det ikke kan ske igen. Spørgsmålet er ikke, om der kommer en ny stor skandale i erhvervslivet, spørgsmålet er alene, hvornår den kommer. Som det fremgår af historien om det nye teaterstykke med overskriften Nordisk Fjer handler det netop om denne gensidige afhængighed af mennesker indbyrdes. Om forførelsen i erhvervslivets top ved hjælp af frygt, manipulationer og – penge.  Set i det perspektiv er svindelen i Stein Baggers IT Factory en tro kopi af svindelen i Nordisk Fjer. Begge steder lod selv respekterede revisorer, bankfolk og advokater sig forblænde. Og skal man trække perspektivet endnu længere frem har også sammenbruddet i OW Bunker nogle af de samme kendetegn, om end den sag endnu ikke er endeligt opklaret. Moderne erhvervsliv kan ikke eksistere uden en udstrakt grad af tillid. Balancen bliver at fastholde åbenheden og denne tillid, og så kombinere det med en vis kontrol og en udstrakt grad af sund fornuft – også i topledelsen.",
        "metadata": {
            "source": "https://www.berlingske.dk/karriere/ingen-garantier-mod-nyt-nordisk-fjer",
            "image_url": "https://berlingske.bmcdn.dk/media/cache/resolve/image_x_large/image/22/226396/11399880-jens-christian-hansen.jpg",
            "publication_time": "Torsdag d. 19. november 2015, kl. 06.00",
            "author": "Jens Chr. Hansen",
            "related_links": [],
            "attachments": []
        }
    }
}