{
    "version": "1.0",
    "document": {
        "id": 7268,
        "title": "David Holt Olsen har set »Året der gik«:  Kom nu, DR – giv os flere nejhatte og mindre tvangspositiv »feel good«-underholdning",
        "content": "Værterne Stéphanie Surrugue og Kåre Quist kom på overarbejde i tv-programmet »Året der gik« på DR. Tv-stationen havde inviteret psykologiprofessor Svend Brinkmann på scenen for at »hjælpe os med at bevare humøret i 2023,« som Stéphanie Surrugue sagde, da hun introducerede Svend Brinkmann og livsstilsekspert Anne Glad. Det gode humør var nemlig i ubehagelig grad truet af klimakrise, inflation, krig i Ukraine og andre af verdens påtrængende ubehageligheder, hvilket stod i skarp kontrast til programmets tone. »Året der gik« havde den samme lette, muntre tone som »Aftenshowet«, hvor alt er sukkersødt, og det bare gælder om at være positiv og se glasset som halvt fyldt. Sådan var det i hvert fald, indtil Svend Brinkmann fik ordet: »Det er vigtigt at tale om problemerne, som de er. Det der med, at vi partout skal se lyst på alting og være åh så optimistiske. Hvis man har prøvet det de seneste par år, så er man blevet skuffet. Så jeg vil anbefale en strategi, psykologien har undersøgt, som hedder defensiv pessimisme, der handler om, at man forestiller sig, at det kan gå en lille smule galt. At det godt kan blive værre, end det er nu. For så maksimerer man muligheden for at blive positivt overrasket.« Det var bedømt ud fra værternes reaktion tydeligvis ikke i den retning, interviewet skulle, og der blev padlet for at komme tilbage på rette sukkersøde Aftenshow-spor, uden vi dog endte der igen. David Holt Olsen anbefaler DR at invitere den franske stjerneforfatter og konge af misantropi Michel Houellebecq i studiet til næste år, »så han kan 'hjælpe os med at bevare humøret i 2024'«.Fold sammenLæs mereFoto: HUGO ORTUNO. Det var herligt og befriende, og jeg må indrømme, at det var det eneste øjeblik, hvor jeg blev opstemt af showet: Endelig lidt realistisk mørke midt i alt det forlorent overpositive. Det må man kunne bygge videre på til næste år. Et »Året der gik« i misantrop-udgaven. Må jeg her anbefale DR at invitere den franske stjerneforfatter og konge af misantropi Michel Houellebecq, så han kan »hjælpe os med at bevare humøret i 2024«. Så vi kan få endnu mere smæk for skillingen fremfor tvangspositiv »feel good«-underholdning. Giv os flere nejhatte i »Året der gik«. Tidligere fødevareminister Rasmus Prehn (S) er tilsyneladende glad for, at han blev fyret som minister og heller ikke har fået tildelt et ordførerskab – for så får han »tid til at komme mere ud i kredsen, og møde folk her,« som han sagde til Nordjyske.Fold sammenLæs mereFoto: Liselotte Sabroe. En, der til gengæld havde jahatten godt og grundigt trukket ned om ørene i ugen, der gik, var tidligere minister for landbrug, fødevarer og fiskeri Rasmus Prehn. Efter regeringsdannelsen har han taget den store rutsjebanetur ned gennem partihierarkiet og er ikke blevet tildelt så meget som et enkelt nok så ubetydeligt ordførerskab. Det eneste, det er blevet til, er en post som formand for Transportudvalget. Det var dog ikke noget problem for den tidligere minister, der tilsyneladende ser glasset som halvt fuldt.For som Rasmus Prehn sagde til Nordjyske: »Jeg har ikke ambitioner om et krævende ordførerskab. Jeg er rigtig glad for at kunne fortsætte i Folketinget, og nu glæder jeg mig til igen at skulle være lokalt folketingsmedlem. Jeg får tid til at komme mere ud i kredsen og møde folk her.« Ikke meget defensiv pessimisme der. Snarere en god portion offensiv optimisme. Det var da vist Rasmus Prehn, Kåre Quist og Stéphanie Surrugue skulle have haft i »Året der gik« i stedet for Svend Brinkmann. Så kunne vi rigtig få jahatten på i forhold til krigen i Ukraine, inflationen og klimakrisen i stedet for alt den humørdræbende, negative realisme. Morten Dahlin, Venstres politiske ordfører, forsøgte i B.T. i ugens løb at forklare partiets løftebrud. Det skulle han have holdt sig fra og bare lagt sig ned, mener David Holt Olsen.Fold sammenLæs mereFoto: Asger Ladefoged. VenstresMorten Dahlin blev grillet i B.T. i ugens løb. Omdrejningspunktet i interviewet var den heftige kritik af Mette Frederiksens håndtering af minksagen før valget, hvor man havde svunget sig helt op til at beskylde hende for lovbrud, grov vildledning samt fremhævet, at det var selve retsstaten, der var på spil. Og hvordan så forklare med logisk sammenhængende argumenter, at man går i regering med selvsamme forråede lovbryder efter valget? Jeg tog faktisk mig selv i at glæde mig til at læse argumentationen, da jeg syntes, partitoppen i Venstre var sluppet lidt let over det ved »bare« at lægge sig fladt ned og erkende, at der var tale om et løftebrud. Det tjente sådan set Morten Dahlin til ære at forsøge at forklare det. Alt det tænkte jeg, før jeg havde læst interviewet. Men efter at have læst interviewet med argumenter om, at det nu en gang var sådan, mandaterne faldt efter valget, og at man fik mere Venstre-politik igennem ved at gå med end ved at stå udenfor og noget med at tage ansvar og så videre og så videre, så hælder jeg kraftigt til, at man skal følge førstnævnte strategi om bare at lægge sig fladt ned og erkende løftebruddet. Det vil være taktisk og strategisk uklogt nogensinde at argumentere igen i den sag.",
        "metadata": {
            "source": "https://www.berlingske.dk/groft-sagt/david-holt-olsen-har-set-aaret-der-gik-kom-nu-dr-giv-os-flere-nejhatte",
            "image_url": "https://berlingske.bmcdn.dk/media/cache/resolve/image_x_large/image/163/1630948/24303517-kultur.jpg",
            "publication_time": "Lørdag d. 31. december 2022, kl. 14.30",
            "author": "David Holt Olsen",
            "related_links": [],
            "attachments": []
        }
    }
}