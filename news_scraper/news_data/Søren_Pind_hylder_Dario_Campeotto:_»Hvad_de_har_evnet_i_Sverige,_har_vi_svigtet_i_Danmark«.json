{
    "version": "1.0",
    "document": {
        "id": 16755,
        "title": "Søren Pind hylder Dario Campeotto: »Hvad de har evnet i Sverige, har vi svigtet i Danmark«",
        "content": "Det er få forundt. At få sit helt eget udtryk så alle forstår referencen. Men en ægte Dario – det ved vi, hvad er. Og nu er han borte. Jeg har længe tænkt at ville skrive om populærmusikken. Eller det, der engang hed »underholdningsmusikken«. Det var den, man havde et særligt radiounderholdningsorkester til. Det var alt over operetter til Kai Normann Andersen over (folke)viserne til de store grand prix-melodier. Et sted, hvor man insisterede på den kulturelle arv, som Sigfred Pedersen, PH, bemeldte Normann, men også Svend Gyldmark og mange flere havde givet Danmark. I Danmarks Radio sendte man »For visevenner«, »Det ville glæde mig at høre« og en række andre programmer, der alle have dette tilfælles, at de vogtede og udviklede den kulturarv, der faldt mellem jazz, pop og rock og som hævede sig over den tarveligste dansktop. Noget, der sad i landets marv og ben. Når jeg kommer til at tænke på det i forbindelse med den store mesters død, er det fordi, Campeotto på paradoksal vis kom til at repræsentere netop den arv. Med sit formfuldendte klassiske dansk, grammatisk og tydeligt, der i dag ville give enhver aktuel DR-vært baghjul, udstillede han påstanden om, at det er umuligt for udlændinge at lære dansk. Han blev bedre til det danske sprog, fordi han sang det. Og gjorde det omhyggeligt og med føling. Og fordi han sang om det enkle og det store i balladerne og viserne. Man når længst med hjertesproget. Man stødte ind i ham alle steder. De store scener og de små. Han sang, hvor han blev spurgt. En dag på Venstres Landsmøde, hvor jeg virkelig havde sat mig for ikke igen at foretage endnu en kongreskapring og gjorde mig umage for at optræde fuldstændig anonymt, skulle Dario optræde. Jeg ville høre ham, men listede helt ned i den anden ende af salen, så jeg kunne se alt, men til gengæld ikke ses. Troede jeg. »Signore Pind…«, lød det fra scenen. Og til skumlen for nogen og almen jubel fra resten, kaldte Dario mig op for at synge en duet – »Er du dus med himlens fugle«. Pinligt og stort på samme tid. Og bragt ned på jorden igen, da Dario – en ægte – bemærkede: »Godt knægt – but keep your daytime job«. Det lo vi meget ad. Underholdningsmusikken har lidt en krank skæbne i fjernsyn og radio. Alligevel er det den, der gang på gang bringer os sammen. Når Bertel Haarder og jeg sidder og synger med et par tusinde mennesker til Folkemødet, ung som gammel, der skråler med til Henrik Krogsgaards akkompagnement. Under corona var det også de »gamle«, der bragte liv i stuerne: Dario, Birthe Kjær – dem. Tænk, hvad DR kunne gøre som kulturinstitution, hvis man stadig havde Underholdningsorkestret. Og havde sendt det land og rige rundt til syng med-arrangementer med etgolden jubilee last tourmed Dario og hang arounds. Der ville have været stuvende fuldt. Men hvad de har evnet i Sverige, har vi svigtet i Danmark. Og når DR ikke gør det, gør andre det ikke. Det er for stor en mundfuld. For fint. Eller det modsatte. Midt imellem. Underholdningsmusik … Midt mellem big band og symfoni. Ren dansktop og rock. De er ved at forsvinde fra os. De sidste store, der samlede os, og hvor vi kan sangene på tværs af generationerne. På dansk. For nylig havde Jørgen de Mylius 60 års jubilæum på DR. Tres år! Det er en præstation, ingen har gjort ham efter. Dette levende musikleksikon spiller hver dage kl. 18.00 en times tid på P5 og har stadig grebet om det – blander lysteligt de store ballader med klassisk rockroll eller grand prix-melodier gennem tiderne. Det er godt set af Danmarks Radio, at man giver plads til en kulturambassadør på den måde. Det ændrer ikke på, at selve populærmusikken har det skidt. Genren er underprioriteret og den nye udvikling af sange og tekster, der kunne være, halter. Vi elsker de gamle, men den kulturelle anstrengelse for at udvikle det nye finder ikke sted. Den er koncentreret andre steder. Villet. Ud over det markedet tilbyder. Det er en skam, for nogle af de største stjernestunder indenfor dansk musik og kultur har fundet sted på denne scene. I det hele taget viste corona os, hvad fællessangen kan. I besættelsens skygge og i krisens tegn. Men for at have noget at synge sammen, skal der være noget at genkende, noget at erindre. Og når det er bedst, er det på det nationale sprog, der er tilgængeligt for enhver. Hvad enten det er tjener Leopold, der iler og iler, eller den dejlige Angelique eller det langørede æsel, der trækker sin kærre. Med Dario forsvinder et romantisk smukt dansk, der gjorde mere end bare at blive sunget. Det dannede. Høj som lav. Den nye regering og Danmarks Radio burde overveje at gendanne Radio Underholdningsorkesteret. Det findes stadig derude, men bruges slet ikke som det kunne. Igen at give genren en æret plads, der også kunne nyudvikle den. Og sikre, at når den næste krise slår, kan vi samles til tonerne af andet end klimprende guitarer og lidt gulvbas. Commendatore Dario. Du vil blive savnet. Søren Pind er fhv. folketingsmedlem for Venstre, fhv. minister, bestyrelsesformand samt formand for medieansvarsudvalget ",
        "metadata": {
            "source": "https://www.berlingske.dk/kommentatorer/soeren-pind-hylder-dario-campeotto-hvad-de-har-evnet-i-sverige-har",
            "image_url": "https://berlingske.bmcdn.dk/media/cache/resolve/image_x_large/image/166/1664117/24394270-dario-campeotto-8-maj-2019.jpg",
            "publication_time": "Torsdag d. 06. april 2023, kl. 10.45",
            "author": "Søren Pind",
            "related_links": [],
            "attachments": []
        }
    }
}