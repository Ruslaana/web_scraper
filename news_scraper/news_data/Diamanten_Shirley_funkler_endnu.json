{
    "version": "1.0",
    "document": {
        "id": 18711,
        "title": "Diamanten Shirley funkler endnu",
        "content": "»Diamonds Are Forever«, og næsten det samme kan man tilsyneladende sige om Shirley Bassey, der står bag hitsangen. Siden 1950erne har hun sunget sig til toppen af hitlisterne, og hun har opnået legendestatus med sit høje hår, brede smil og kraftfulde stemme. Lørdag den 8. januar kan den walisiske sangerinde fejre, at hun runder 85 år. Shirley Bassey voksede op i Cardiff som den yngste af syv børn med en engelsk mor og nigeriansk far. I skolen blev der tysset på Bassey, der senere skulle blive den første og hidtil eneste til at lægge stemme til tre temasange i James Bond-filmserien. Hun var for frembrusende og højlydt i skoletiden, lød det. Men agenten Michael Sullivan mente noget andet. Han hørte hende synge på en af de lokale barer om aftenen, når hun havde fri fra det fabriksjob, hun havde haft, siden hun droppede ud af skolen som 14-årig. Og han vidste med det samme, at Shirley Bassey var en usleben diamant. Sullivan fik ret. I 1957 udkom Basseys første store hit, »The Banana Boat Song«, der strøg op til en ottendeplads på den engelske hitliste. Senere fulgte Bond-sangene »Goldfinger«, »Moonraker« og »Diamonds Are Forever«, der gjorde Basseys navn og røst legendarisk. Sidstnævnte gav også et indirekte comeback blandt en noget yngre generation, da rapstjernen Kanye West brugte Shirley Basseys vokal på sit hit »Diamonds from Sierra Leone« i 2005. I dag er håret knap så højt som i de unge dage, men smilet og stemmen er næsten den samme. Shirley Bassey er adlet med titlen Dame, og hun har også haft det britiske kongehus' øre. Hun optrådte til fejringerne af dronning Elizabeths 50 og 60 år som regent samt hendes 90-års fødselsdag i 2016. I de senere år har det været sjældnere med optrædenerne. Men det var først for nylig, at hun var klar til at lægge mikrofonen på hylden. Det skete for lidt over et år siden med det 40. og sidste Shirley Bassey-album, »I Owe It All to You«. Da det indtog en femteplads på den britiske Top 40 blev hun samtidig den første kvindelige kunstner til at optræde på listen i syv årtier i træk. /ritzau/",
        "metadata": {
            "source": "https://www.berlingske.dk/danmark/diamanten-shirley-funkler-endnu-0",
            "image_url": "https://berlingske.bmcdn.dk/media/cache/resolve/image_x_large/image/150/1503630/23975355-monaco-red-cross-gala-people--.jpeg",
            "publication_time": "Lørdag d. 08. januar 2022, kl. 07.02",
            "author": null,
            "related_links": [],
            "attachments": []
        }
    }
}