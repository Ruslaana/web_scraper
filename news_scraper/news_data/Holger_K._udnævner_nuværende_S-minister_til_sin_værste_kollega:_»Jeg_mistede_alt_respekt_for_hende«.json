{
    "version": "1.0",
    "document": {
        "id": 2276,
        "title": "Holger K. udnævner nuværende S-minister til sin værste kollega: »Jeg mistede alt respekt for hende«",
        "content": "I dag findes flere socialdemokratiske ministre med en fortid i SF, ligesom der efterhånden intet usædvanligt er i, at politikere skifter parti i løbet af karrieren. For et næsten livslangt SF-medlem, tidligere partiformand Holger K. Nielsen, var en bestemt politikers exit fra SF dog tæt på at være utilgiveligt: Nuværende social- og ældreminister Astrid Krag (S). Det siger Holger K. Nielseni programmet »Ministertid« på 24Syv, hvor han for nylig var gæst. Her blev han spurgt om, hvem der havde været hans værste kollega i tiden som minister. »I bagklogskabens lys har det nok været Astrid Krag, som jeg mistede al respekt for, da hun, kort tid efter, at regeringen var brudt sammen, blev socialdemokrat,« siger Holger K. Nielsen. Den bemærkning leder direkte tilbage tilSFs nedsmeltningi første halvdel af 2010erne, da Astrid Krag som SFer forsøgte at blive partiets formand efter Villy Søvndals tilbagetræden. I efteråret 2012 bedyrede Krag, at hunville stå i spidsen for et samlet og stærkt SF, der i den tid led under intern splittelse og udbredt uenighed. Astrid Krag tabte formandsvalget til Anette Vilhelmsen, som vandt en overvældende sejr med 66 procent af stemmerne mod Astrid Krags 34 procent. I løbet af vinteren 2013/2014 buldrede diskussionen om salget af det daværende DONG til den amerikanske investeringsbank Goldman Sachs gennem det danske politiske liv. Det kulminerede ved, at SF 30. januar 2014 trådte ud af regeringen. Samme dag væltede Astrid Krag ud af SF og direkte over i Socialdemokratiet. Det kunne virke som et specielt ryk for en politiker, der mindre end halvandet år forinden havde kæmpet for at stå i spidsen for SF. Astrid Krag begrundede skiftet med, at hun aldrig rigtig havde hørt til i Socialistisk Folkeparti. »Jeg kan jo se nu, at jeg er socialdemokrat, og det har jeg jo nok i virkeligheden altid været. Jeg har nok prøvet at gøre SF til noget, det ikke var. Derfor måtte det også mislykkes. Set i bagklogskabens lys,« sagde Astrid Krag tilDagbladet Roskilde. Den bemærkning fik hurtigt partiprofil Karsten Hønge til tasterne.  Astrid Krag: \"Har altid været socialdemokrat\". Om jeg føler mig røvrendt? Det tror jeg nok!#dkpol#Berlingske »Om jeg føler mig røvrendt? Det tror jeg nok!« skrev Hønge på Twitter. I dag husker Holger K. Nielsen, der end ikke havde været udenrigsminister i to måneder, da SF måtte forlade alle ministerposter i Helle Thorning-Schmidts regering, at han var chokeret over Astrid Krag. »Det var fuldstændig grænseoverskridende. At man stiller op til formandsvalget i et parti, og så siger man bagefter, at man i virkeligheden hele tiden har tilhørt et andet parti. Det kan man simpelthen ikke,« siger Holger K. Nielsen til 24syv. Berlingske har kontaktet Social- og Ældreministeriet for at få en kommentar fra Astrid Krag. Hun har ikke ønsket at medvirke.",
        "metadata": {
            "source": "https://www.berlingske.dk/politik/holger-k-udnaevner-nuvaerende-s-minister-til-sin-vaerste-kollega-jeg",
            "image_url": "https://berlingske.bmcdn.dk/media/cache/resolve/image_x_large/image/156/1560857/24125399-lars-lkke-rasmussen.jpg",
            "publication_time": "Torsdag d. 16. juni 2022, kl. 16.10",
            "author": "Rasmus Bragh Schulz",
            "related_links": [],
            "attachments": []
        }
    }
}