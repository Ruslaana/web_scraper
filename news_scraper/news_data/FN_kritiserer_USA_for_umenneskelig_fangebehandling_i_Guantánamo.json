{
    "version": "1.0",
    "document": {
        "id": 529,
        "title": "FN kritiserer USA for umenneskelig fangebehandling i Guantánamo",
        "content": "30 mænd sidder stadig fængslet i USAs militærfængsel Guantánamo, som ligger på Cubas sydlige kyst. Her bliver de behandlet »ondskabsfuldt, umenneskeligt og nedladende«. Det er konklusionen fra Fionnuala Ni Aoláin, der er såkaldt særlig rapportør for FN om beskyttelse af menneskerettigheder. Tidligere på måneden blev hun den første særlige FN-rapportør til at aflægge besøg i fængslet, efter at hun havde fået tilladelse fra den amerikanske regering. Guantánamo-fængslet blev åbnet i kølvandet på angrebet mod World Trade Center i New York City i 2001 af den daværende amerikanske præsident, George W. Bush. Fængslet skulle bruges til at tilbageholde formodede islamiske terrorister uden rettergang. Fionnuala Ni Aoláin opfordrer på et pressemøde i New York City USAs regering til endeligt at lukke fængslet. »Jeg kunne se, at de tilbageholdtes lidelse er dybfølt efter to årtier i varetægt, og at det er pågående,« siger hun. Hendes rapport anerkender, at der er sket betydelige fremskridt for forholdene for indsatte i fængslet. Hun kritiserer dog samtidig den »noget nær konstante overvågning, tvangsfjernelser fra celler, utidige magtanvendelser samt andre vilkårlige procedurer, som ikke er i overensstemmelse med menneskerettighederne«. Den amerikanske regering har måttet lægge øre til kritik for fængslets drift utallige gange. Røde Kors, Amnesty International og flere andre organisationer har meldt om, at fanger blev tortureret der. George W. Bushs efterfølger, præsident Barack Obama, forsøgte at lukke Guantánamo-fængslet, men præsidenten lykkedes ikke med det, da hans forslag mødte modstand i Kongressen. Donald Trump, som blev amerikansk præsident efter Obama, ønskede ikke at lukke fængslet. Den nuværende præsident, Joe Biden, har flere gange sagt, at han gerne vil lukke det. /ritzau/dpa ",
        "metadata": {
            "source": "https://www.berlingske.dk/internationalt/fn-kritiserer-usa-for-umenneskelig-fangebehandling-i-guantanamo",
            "image_url": "https://berlingske.bmcdn.dk/media/cache/resolve/image_x_large/image/169/1690737/24464729---20230627034637657_orgjpg.jpeg",
            "publication_time": "Tirsdag d. 27. juni 2023, kl. 03.39",
            "author": null,
            "related_links": [],
            "attachments": []
        }
    }
}