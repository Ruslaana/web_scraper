{
    "version": "1.0",
    "document": {
        "id": 22143,
        "title": "En række ombruste politikere har forladt Moderaterne i utide. Nu hævder to nye bøger, at minister spillede central rolle i udvælgelsen",
        "content": "Det var i slutningen af 2023, da Politiken bragte lederen med den spydige overskrift møntet på Jeppe Søe, folketingspolitiker og nu tidligere fremtrædende medlem af Moderaterne. »Måske skulle Moderaterne have ladet andre end manden bag netfisse.dk stå for baggrundstjekkene af deres politikere,«skrev avisenmed henvisning til det famøse internetdomæne, som Jeppe Søe engang havde registreret i sit navn. Nu går Jeppe Søe i rette med opfattelsen af, at han stod alene med ansvaret for partiets ombruste kandidater. I stedet peger han pilen mod kulturminister Jakob Engel-Schmidt. I Jeppe Søes nye bog »Jeppe på Borgen – fortællingen om et naivt politisk projekt« beskrives eksempelvis forløbet omkring baggrundstjekket af Jon Stephensen, som i dag er løsgænger. I begyndelsen af 2023 kunneTV 2beskrive, hvordan Jon Stephensen i sin tid i teaterbranchen skabte et ubehageligt arbejdsmiljø med grænseoverskridende adfærd. Et par måneder senere kom sagen, som ultimativt fik Jon Stephensen til at trække sig, for en dag. I en sms til en 19-årig kvinde skrev han: »Du er smuk med den lækreste krop.« Senere fortalte Jeppe Søe i et interview medB.T., at han stod for at baggrundstjekke Jon Stephensen og gav indtryk af, at han ikke var overrasket over, hvad der var kommet frem – ud over sagen med den 19-årige kvinde, som kom fremefterbaggrundstjekket. Partiet kendte til flere af sagerne, lød det. Tre løsgængere, tre forhenværende medlemmer af Moderaterne på bageste række.Fold sammenLæs mereFoto: Søren Bidstrup. Dengang ville han ikke svare direkte på, om han selv mente, at det var en god idé at stille Jon Stephensen op. I den nye bog hævdes det imidlertid, at Jeppe Søe advarede nuværende kulturminister Jakob Engel-Schmidt om Jon Stephensens fortid. Undervejs i forløbet var Jeppe Søe blevet godt utilfreds med, at han stod alene som ham, der havde godkendt den omstridte kandidat. Selv havde Jeppe Søe forinden fåetkritikfor at skrive klummer, som blev beskyldt for at være »nedladende« og »sexistisk« over for kvinder. I en intern e-mail til daværende partisekretær Kirsten Munch Andersen, som beskrives i den nye bog, skrev Jeppe Søe, at han var træt af den offentlige fremstilling af, hvordan Jon Stephensens baggrund var blevet tjekket. »Det fremstår præcist som om, jeg opdagede alt med Jon og dækkede over det, fordi jeg jo er sexist. Det er jeg jo slet ikke,« skrev Jeppe Søe og pointerede, at han rent faktisk advarede blandt andre Jakob Engel-Schmidt. »Mit image kan ikke holde til at blive tilsvinet mere for at redde Moderaterne fra en sag. Eller redde Jakob og andre, der ikke handlede på min advarsel. Det skjold tog jeg gerne på sidst,« skrev Jeppe Søe med henvisning til sagen om klummerne. Her blev Jeppe Søe – hævder han i bogen – tvunget til at undskylde for klummerne, selvom han hverken skammede sig eller fortrød sin fortid, lyder det. Også en række af partiets andre kandidater vakte postyr. Ud over Jeppe Søes bog er to yderligere bøger på vej. Herunder en bog fra Karin Liltorp, der for nylig skiftede Moderaterne ud med Alternativet.Fold sammenLæs mereFoto: Niels Ahlmann Olesen. I bogen hævder Jeppe Søe, at han selv foretrak Mohammad Rona som spidskandidat i Nordjylland, men at Jakob Engel-Schmidt insisterede på, at det blev Kristian Klarskov. »Kristian Klarskov har som iværksætter vist, hvordan man både skaber arbejdspladser og udvikling i Nordjylland. Jeg er overbevist om, at han vil gøre det samme som politiker for Moderaterne,« tager bogen Engel-Schmidt til indtægt for at have sagt i forsommeren 2022. Benævnte Klarskov røg ud, nærmest inden han var kommet ind i Folketinget, fordi det viste sig, at han ikke var densuccesfulde serieiværksætter, som han havde udgivet sig for. Det beskrives ikke detaljeret i bogen, hvordan Kristian Klarskov blev baggrundstjekket. I en anden ny bog fra Karin Liltorp – den senest frafaldne moderat – fremgår det også, at Jakob Engel-Schmidt spillede en central rolle i, at hun blev godkendt som kandidat. »Nå, må jeg så høre, om du har nogen lig i lasten. For det er nu, det skal frem. Vi gider ikke opdage det om en måned,« sagde Jakob Engel-Schmidt ifølge bogen til Karin Liltorp. Selvom Moderaterne blev kritiseret for ikke at tjekke deres kandidater godt nok, påpeger Liltorp, at der blev arbejdet under ekstreme forhold med knap tid og mange kandidater, der skulle findes. »Og nej: Der blev hverken gjort brug af spioner, PET eller løgnedetektorer under samtalerne. De få, der stod for udvælgelsen, måtte derfor bero sig på, at vi talte sandt. Intet under, at det endte med at være et par svipsere, blandt andet en succesfuld forretningsmand, der ikke var så succesrig endda,« lyder det i Karin Liltorps bog. Berlingske har forelagt påstandene for Jakob Engel-Schmidt. Han siger: »Jeg nærer ingen illusioner om at kunne ændre på Jeppe Søes verdensopfattelse. Til gengæld vil jeg oprigtigt gerne ønske ham al mulig held og lykke med at komme godt videre.«",
        "metadata": {
            "source": "https://www.berlingske.dk/politik/en-raekke-ombruste-politikere-har-forladt-moderaterne-i-utide-nu-haevder",
            "image_url": "https://berlingske.bmcdn.dk/media/cache/resolve/image_x_large/image/190/1903583/24917144-kulturminister-jakob-engel-schmidt-m-er-under-be.jpg",
            "publication_time": "Tirsdag d. 25. marts 2025, kl. 06.18",
            "author": "Henrik Jensen",
            "related_links": [],
            "attachments": []
        }
    }
}