{
    "version": "1.0",
    "document": {
        "id": 21626,
        "title": "Eksperter: Det skal stå lysende klart for danskerne, hvad de betaler i »den oversete skat«",
        "content": "Danskerne betaler hvert år et ganske anseligt milliardbeløb i skat på afkastet af deres pensionsopsparing. Men langt de færreste danskere ved, hvor meget de rent faktisk betaler i skat. Og rigtigt mange danskere ved overhovedet ikke, hvad det er for en skat. Det skal der laves om på, hvis det står til Forsikring & Pension, F&P. Danskerne skal hvert år have at vide,hvad de betaler i den såkaldte PAL-skat, og hvordan den er regnet ud. Hvis man er lidt oppe i årene og har opsparet en stor pensionsopsparing, kan det være et ganske anseligt beløb, man kommer til at betale. PAL-skatten er på 15,3 procent af det afkast, man har fået på ens pensionsopsparing, men hvis man ønsker at finde ud af, hvor meget man samlet set har betalt i skatten i et givet år, skal man ud på lidt af en skattejagt. Beløbet fremgår ikke af hverken årsopgørelsen, forskudsopgørelsen eller andre ting, man får fra Skat. Og der er intet sted, man samlet set kan få et overblik over, hvad man har betalt. »Jeg tror, at det er meget få danskere, som ved, hvad de betaler i PAL-skat. Vi kalder den for den oversete skat. Vi synes, at det vil have en stor værdi, hvis det kommer med på selvangivelsen sammen med de øvrige skatter, man betaler på afkastet af ens opsparinger og investeringer,« siger direktør i F&P, Jan V. Hansen. Han fremhæver, at skatten har den specielle egenskab, at det beløb, man betaler vokser med alderen og topper, når man er i slutningen af 60erne. »Det er væsentligt at få det samfundsbidrag frem også for den enkelte. Det andet er, at så længe skatten er overset, kan det være, at nogle politikere er fristet til at hæve den. Det vil være uheldigt for tilskyndelsen til at spare op og dermed samfundsøkonomien,« siger Jan V. Hansen. Han påpeger, at regeringen i de kommende år står over for nogle meget store udgifter tilForsvaret og den grønne omstilling,og de skal finansieres. Tilbage i 2012 hævede Helle Thorning-Schmidts (S) daværende regering satsen for PAL-skatten fra 15 procent til de nuværende 15,3 procent som led i en skattereform. Som tidligere beskrevet på Berlingske har danskernes PAL-skat på den måde udviklet sig til lidt af en guldgrube for finansminister Nicolai Wammen (S)og de offentlige finanser. Indbetalingerne fra PAL-skatten satte rekord i 2019 og 2021, hvor den begge årkom op på omkring 63,4 milliarder kroner. Begge år var skatten samtidig altafgørende for nogle meget store overskud på de offentlige finanser. Betydningen for den enkelte dansker fremgår af beregninger, som Nykredit har lavet. I beregningen er der taget udgangspunkt i, at man har en pensionsopsparing på fem millioner kroner, som man betaler yderligere 50.000 kroner ind til i løbet af året. Den opsparing investeres, og hvis man får et afkast på seks procent, svarer det til et afkast i kroner og øre på 301.600 kroner det år. Det giver en PAL-skat på 46.100 kroner. I mange tilfælde er det årlige afkast højere end de seks procent, og så kommer man naturligt nok til at betale mere. I de år, hvor man får et negativt afkast, fremfører man automatisk tabet og modregner i fremtidige gevinster. For danskerne er fordelen ved skatten, at den både bliver beregnet og betalt helt automatisk. Man skal ikke selv gøre noget, og det er nok en af de medvirkende årsager til, at rigtig mange ikke ved, at de betaler skatten. Det mener både formuespecialist og privatøkonom i Nykredit, Jeanette Kølbek, og chefkonsulent i BDO Henning Boye Hansen også, at der skal laves om på. »Der er alt for mange, som ikke er klar over, hvor meget de betaler i PAL-skat. Man udsender meget information til borgerne, og jeg kan ikke forstå, hvorfor man ikke sender det her også. Det er kæmpestore beløb, som danskerne indbetaler i PAL-skat hvert år,« siger Henning Boye Hansen. Jeanette Kølbek er meget enig. »Alle tiltag, der kan gøre skatteprocessen mere overskuelig for borgerne, er meget velkomne. De fleste danskere vil gerne vide, hvornår og hvor meget de betaler i skat. Derfor vil det være en fordel at synliggøre PAL-skatten på tværs af pensionsordninger,« siger Jeanette Kølbek.  Formuespecialist og privatøkonom i Nykredit, Jeanette Kølbek, påpeger, at rigtig mange danskere har flere forskellige pensionsordninger. Hun mener, at det vil være en fordel, hvis danskerne kunne få et overblik over, hvor meget de betaler i PAL-skat på tværs af alle ordningerne.Fold sammenLæs mereFoto: Linda Kastrup. Hun fremhæver samtidig, at den enkelte skal være opmærksom, at ens pensionsordning bliver reduceret, når man betaler skatten. Både Jeanette Kølbek og Henning Boye Hansen er dog lidt mere forbeholdne over for, om oplysningerne om skatten skal stå på årsopgørelsen. Men Jeanette Kølbek understreger, at man allerede er begyndt at inkludere andre skatter på årsopgørelsen end blot at vise din indkomst, fradrag og betalte skat for det foregående år. Den er eksempelvis også begyndt at inkludere den grundskyld,man betaler for ens bolig. På grund af vinterferie har det ikke være muligt at få en kommentar fra skatteminister Rasmus Stoklund (S) til ønsket om at få PAL-skatten med på årsopgørelsen eller på anden vis fortælle danskerne, hvor meget de har betalt i skatten på deres pensionsafkast. Men fra skatteordfører i regeringspartiet Venstre, Preben Bang Henriksen, er der opbakning til ideen. »Jeg mener, at der kan være god grund til, at danskerne bliver opmærksomme på, hvad de betaler i skat. Ikke dermed sagt, at der skal ændres noget ved PAL-skatten, men skat er et så vigtigt fænomen i privatøkonomien, at det bør stå folk lysende klart, hvad der betales,« siger Preben Bang Henriksen. Han fremhæver, at det for mange i dag kræver en del efterforskning, hvis de gerne vil have overblik over, hvor meget de hvert år betaler i den skjulte skat.   ",
        "metadata": {
            "source": "https://www.berlingske.dk/oekonomi/eksperter-det-skal-staa-lysende-klart-for-danskerne-hvad-de-betaler-i-den",
            "image_url": null,
            "publication_time": "Søndag d. 16. februar 2025, kl. 15.55",
            "author": "Frederik M. Juel",
            "related_links": [],
            "attachments": []
        }
    }
}