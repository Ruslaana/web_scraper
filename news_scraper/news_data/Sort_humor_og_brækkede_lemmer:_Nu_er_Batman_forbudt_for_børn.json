{
    "version": "1.0",
    "document": {
        "id": 10734,
        "title": "Sort humor og brækkede lemmer: Nu er Batman forbudt for børn",
        "content": "Hvordan kan det lade sig gøre, at en ny film med selveste superhelten Batman i centrum kun får premiere i de tre største danske byer? Det er fordi, vi er langt fra de sædvanlige live action-blockbusterfilm og til gengæld er helt ovre i feinschmecker-afdelingen for noget så sjældent i biografen som anima­tionsfilm til voksne. CinemaxX vover pelsen og sender »Batman: The Killing Joke« ud i biografen. I den forbindelse er det vigtigt at understrege, at Batman denne gang ikke er for børn ligesom de lange animationsserier med Batman, der for nogle år siden kørte i TV. Selv om både Batman og Jokerens stemmer indtales af de samme skuespillere, nemlig isnende Kevin Conroy og Mark Hamill (selveste Luke Skywalker). Filmen frarådes endda børn under 15 år og det er med rette, da det dystre univers er gennemført dystert, og de voldelige scener er udpenslet med grafiske detaljer, vi ikke normalt ser i animationsfilm.  Batman er en hård negl, og han er ikke til at hugge og stikke i. Batgirl mener, hun er klar til de store missioner som for eksempel, når Jokeren dukker op, men det mener Batman ikke, og så er der ikke mere at tale om. Tonen er som i 1940ernes film noir, hvor detektiver slog på tæven. Det er næsten hele tiden aften eller nat. Det regner ofte, og kontant afregning venter omkring hvert eneste gadehjørne. Fordelen ved at se Batman i animationsfilmsform er, at stregen ligger tættere på tegneseriehæfterne. Som publikum slipper du med andre ord for at acceptere den lange vej, der af og til kan være mellem et tegne­serieunivers og rigtig film. Alvoren udelukker ikke humor, men det er kulsort humor, der ligger i forlængelse af knækkede og brækkede lemmer, og det foregår helt uden ironi og tungen i kinden. Noget andet, som vi undgår set i forhold til de store blockbusterfilm, er det sædvanligvis vanvittige overbud af effekter, der åbenbart altid skal fyres af i tredje akt. »Batman: The Killing Joke« holder – trods en lidt mærkelig dramaturgi med en lille sag og en stor sag i samme fortælling – fast i sit kulsorte univers, der føres velgørende helt igennem. Og til de voksne superhelteinteresserede, der ikke hidtil har gidet animationsfilm, kan det oplyses, at man ganske ofte glemmer, at der er tale om animationsfilm.  Hvad: »Batman: The Killing Joke«. Hvem: Instruktør: Sam Liu. Amerikanske stemmer: Kevin Conroy, Mark Hamill, Ray Wise. Hvor: Premiere i CinemaxX i København, Odense og Aarhus. Den nye, animerede Batman-film er mørk, dyster og regnfuld – og slet ikke egnet for børn under 15 år. PR-fotoFold sammenLæs mere",
        "metadata": {
            "source": "https://www.berlingske.dk/filmanmeldelser/sort-humor-og-braekkede-lemmer-nu-er-batman-forbudt-for-boern",
            "image_url": "https://berlingske.bmcdn.dk/media/cache/resolve/image_x_large/image/12/123285/14284636-saxo-photo.jpeg",
            "publication_time": "Søndag d. 07. august 2016, kl. 22.30",
            "author": "Jacob Wendt Jensen",
            "related_links": [],
            "attachments": []
        }
    }
}