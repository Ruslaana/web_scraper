{
    "version": "1.0",
    "document": {
        "id": 1346,
        "title": "Han manipulerede hende groft, og hun mistede sig selv. Nu er historien om ægteparret uhyrligt aktuel",
        "content": "Hendes ansigtsudtryk fortæller det hele. Han har vendt hendes verden fuldstændig på hovedet. Hun er lamslået. Oprevet. Paula har netop giftet sig med en mand, som langsomt begynder at bringe hende til vanviddets rand. Et maleri er blevet taget ned af væggen. Gregory, som manden hedder, overbeviser hende om, at hun har taget det ned og gemt det. Han bilder hende ind, at hendes mor døde på en galeanstalt. Han afviser, at det brev, hun tidligere har holdt i hånden, har eksisteret. Han flirter med stuepigen lige foran hende og overbeviser hende om, at det aldrig er sket. Og med stor overbevisning opfordrer han hende til at blive hjemme og ikke møde mennesker. Hendes forvrængede virkelighedsbillede forhindrer hende i det, mener han. »Paula, jeg håber ikke, du er begyndt at forestille dig ting endnu,« siger han. Handlingen er fra en film, der snart har 80-års-fødselsdag. »Gaslight« hedder filmen, der blev instrueret af George Cukor. Ingrid Bergman spiller den underkuede Paula, og Charles Boyer er den manipulerende Gregory, der er gennemsyret af toksisk maskulinitet, længe før det blev et begreb. Filmen bygger i øvrigt på et teaterstykke af samme navn fra 1938 af den britiske dramatiker Patrick Hamilton. Der er en grund til, at vi hiver en film fra 1944 frem i et moderne lys. Filmen har ikke mistet sin glans og er ikke blevet en bedaget karakteristik af et giftigt forhold. Den er faktisk mere aktuel end nogensinde før. Det er der flere grunde til.  Undervejs i filmen dæmper Charles Boyer gaslyset og insisterer over for Paula på, at det lyser, som det altid har gjort. Derfor hedder filmen »Gaslight«, og af samme grund har vi i dag et begreb, der heddergaslighting. Inden for de seneste år er det for alvor blevet en del af vokabulariet. »Det er et begreb, der bare passer godt ind i tiden,« som Marianne Rathje, der seniorforsker ved Dansk Sprognævn. Ordet er optaget i Den Danske Ordbog med denne beskrivelse: »Det at manipulere med en anden person ved at sætte spørgsmålstegn ved vedkommendes virkelighedsopfattelse i et sådant omfang, at han eller hun ender med at betvivle sin egen fornuft og egne oplevelser.« Men faktisk er filmen den bedste beskrivelse af det – måske lidt uforståelige – begreb. Det bliver selvfølgelig brugt til at beskrive manipulation og psykisk vold i parforholdet. Men det er ikke kun på krisecentre og i forskningen, atgaslighting er blevet en del af begrebsapparatet. Donald Trump blev tidligt i sit præsidentskab beskyldt for at »gaslighte hele Amerika«, fordi han havde en let omgang med sandheden. Når han blev konfronteret med udsagn, han var kommet med, kunne han finde på at sige, at ordene aldrig var kommet ud af hans mund. »Gaslighter-in-chief« er han sågar blevet kaldt. Østersøsabotagen blev til en Weekendavisen-rubrik på blot ét ord: Gaslighting. The New York Times og The Washington Post er begyndt at skrive om »medicinsk gaslighting«, når læger underkender patienters senfølger efter corona. Det kan også handle om, at man sidder foran sin læge og bliver fejldiagnosticeret eller får bagatelliseret sine symptomer. Eksemplerne er medvirkende årsager til, at den store amerikanske ordbog Merriam-Webster i 2022 kåredegaslightingtil årets ord. I 2022 oplevede ordbogen en svimlende stigning i antallet af søgninger på ordet. Stigningen var på 1.740 procent. »Det er kommet ind i tidsånden i forbindelse med, at der i højere grad er fokus på relationer mellem køn. Men det handler ikke længere bare om psykisk vold,« siger Lene Bull Christiansen. Hun er lektor ved Institut for Kommunikation og Humanistisk Videnskab på Roskilde Universitet og har i sin forskning fokus på blandt andet køn, identitet og ligestilling. Hun har lagt mærke til, at begrebet ikke længere blot handler om skadelige parforhold. »Hvis man – som jeg – følger 25 forskellige feministiske instagramkonti, er det et begreb, der bliver brugt til at forklare kønsulighed generelt med,« siger hun: »Og det er en mekanisme, der generelt kan bruges til at konditionere personer til at påtage sig ansvaret for en situation, de ikke selv er herre over. Den mekanisme er vi i højere grad ved at blive opmærksomme på.« Ordet er med lynets hast strømmet direkte ind i populærkulturen. Og her er intet helligt. »Saturday Night Live« har kastet sig frådende over filmen »Gaslight« og parodieret den. Gregory overbeviser i SNL-udgaven Paula om, at en ananas er en bøf. Og han får hende med på ideen om, at den bog, hun læser i, faktisk er en rotte. »Har jeg læst i rotter i alle disse år,« siger hun. Men det er ikke kun dét. Serien »Wednesday« er en af de mest populære på Netflix nogensinde. Her er hovedkarakteren Wednesday overbevist om, at rektor Weems gaslighter hende. »Alt, du har gjort, er at gaslighte og modarbejde mig. Du er ligeglad med, hvor mange mennesker der dør, bare du bevarer dit omdømme,« siger Wednesday.&nbsp;Fold sammenLæs mereFoto: Netflix. Siden premieren er der en række romaner og film, der har taget temaet fra »Gaslight« under kærlig behandling. »The Girl on the Train« fra 2021 og »Rosemary's Baby« fra 1968 er eksempler på det. Ordet dukker også op i den politiske thriller-tv-serie »Gaslit« og i spillefilmen »Gaslight«, der begge havde premiere sidste år. Men på det seneste er ordet også begyndt at snige sig ind i serier som hverdagssprog. I serien »Wednesday« er hovedpersonen, Wednesday, helt overbevist om, at hendes rektor gaslighter hende. Det er intet under, at begrebet er strøget direkte ind i hverdagssproget – og dukker op i flere af tidens mest populære serier. Her er det »The White Lotus«, hvor ægteparret Harper og Ethan kører fuldstændig skævt af hinanden.Fold sammenLæs mereFoto: Max Fabio Lovino/HBO. I anden sæson af »The White Lotus« er karakteren Harper rasende på sin mand, fordi hun har fundet ud af, at han og hans kammerat har haft besøg af to prostituerede. »Jeg så dig snakke med luderne,« siger hun. Hun kigger på ham med et anstrengt ansigtsudtryk, der nærmest vibrerer. »Hold op med at gaslighte mig,« siger hun. Og i serien »Sex Lives of College Girls« har Whitney haft en seksuel relation med en fyr, som hun derefter tog på date med. Daten var en fejltagelse, kunne hun hurtigt mærke. Hun ville bare gerne tilbage til at dyrkecasualsex med ham igen. »Bare lad, som det ikke skete,« siger veninden Bella. »Hvis han nævner det, så skift emne eller begynd at kysse ham.« »Så du siger, jeg bare skal gaslighte ham på det groveste?« »Gaslighting« er optaget i Den Danske Ordbog under denne beskrivelse: »Det at manipulere med en anden person ved at sætte spørgsmålstegn ved vedkommendes virkelighedsopfattelse i et sådant omfang, at han eller hun ender med at betvivle sin egen fornuft og egne oplevelser.«Fold sammenLæs mereFoto: AF Archive. Marianne Rathje fra Dansk Sprognævn har sine bekymringer i forhold til ordet. Det er umiddelbart svært at forstå, fordi det så konkret er bundet op på filmen »Gaslight«, vurderer hun. »Det er egentlig utroligt, at det har fået sådan en stor udbredelse, når selve begrebet ikke er indlysende,« siger hun. Selv kommer hun instinktivt til at tænke på en rød gaslighter fra tanken, når hun hører ordet. »Ordet er lidt fint og fremmedgørende. Og så kan man bryste sig lidt af, at man kender ordet. Vi kender jo det her med, at når man bruger fremmedord, så hægter man nogen af,« siger hun. »Og det er et ord, man lægger mærke til, når man bruger det. Det lyder ikke lige så interessant og spændende at sige manipulation og psykisk vold.« Hun anerkender, at ordet dog har sin berettigelse. For det rummer en betydningsdimension, som hverken ordenemanipulationellerpsykisk voldindeholder. Hun peger på, at derersket en stigning i brugen af ordet herhjemme. »Det giver lige en ekstra dimension, at man faktisk begynder at tvivle på sin egen virkelighed og dømmekraft, og det er endnu grovere.« Den svenske skuespiller Ingrid Bergman, der spiller Paula i »Gaslight«, modtog en Oscar for bedste kvindelige hovedrolle. Filmen var i alt nomineret til syv priser, hvoraf den vandt to. Bergman modtog også en Golden Globe for samme præstation.Fold sammenLæs mereFoto: Unknown. Nu kommer vi til at røbe, hvordan filmen ender ... det kan man vel godt med en film fra 1944. Intet af det, Gregory prøvede at bilde Paula ind, var sandt. Det har du måske regnet ud. Sagen er den, at da Paula var barn, så hun sin tante blive dræbt. Traumet kunne hun ikke slippe. Det var Gregory, der stod bag – han ville have fat i tantens rigdomme. Det ville han fortsat gerne, og hvor belejligt er det ikke, at Paula netop boede i tantens hus i London. Lykkeligvis resulterer det i et komplet maskefald. Og nu bliver begrebet brugt til at få endnu flere masker til at falde.",
        "metadata": {
            "source": "https://www.berlingske.dk/skaerm/han-manipulerede-hende-groft-og-hun-mistede-sig-selv-nu-er-historien-om",
            "image_url": "https://berlingske.bmcdn.dk/media/cache/resolve/image_x_large_vertical/image/163/1636294/24318755-12032381.jpg",
            "publication_time": "Lørdag d. 21. januar 2023, kl. 21.07",
            "author": "Mads Bager Ganderup",
            "related_links": [],
            "attachments": []
        }
    }
}