{
    "version": "1.0",
    "document": {
        "id": 13483,
        "title": "Roskilde Festival er udsolgt",
        "content": "Roskilde: Hvis du drømmer om otte dages Roskilde Festival denne sommer, men endnu ikke har købt billet, så er du for sent ude. Festivalen meddeler nemlig onsdag aften på sin hjemmeside, at alle 80.000 såkaldte partoutbilletter, der giver adgang til alle festivalens dage, er udsolgt. Det glæder festivalens talskvinde, Christina Bilde, at det er lykkedes at sælge alle billetter i så god tid. - Det er fantastisk, at vi igen kan melde udsolgt, før festivalen starter, og at vi tilmed kan gøre det endnu tidligere end sidste år. Det betyder, at 80.000 deltagere har valgt den fulde festivaloplevelse, hvor de bliver en del af et fællesskab gennem otte dage, siger hun i en pressemeddelelse. Ifølge festivalen er der stadig endagsbilletter til salg til spilledagene onsdag den 29. juni og torsdag den 30. juni. 16 procent af billetterne er solgt i andre lande end Danmark. Det svarer til cirka 13.000 billetter, der i alt er solgt i 74 forskellige lande. Christina Bilde forventer, at billetsalget vil have en positiv effekt på festivalens velgørende projekter. - Billetsalget er en indikation på, at Foreningen Roskilde Festival igen kan forvente at leve op til nonprofitformålet og donere et millionbeløb til velgørende formål efter festivalen, siger hun. Siden 2010 har festivalen meldt om udsolgt allerede inden festivalens start hvert år med undtagelse af 2013. Sidste år kom meldingen godt en uge senere, end den gør i år, nemlig den 9. juni. Roskilde Festival påpeger i meddelelsen, at der ofte sælges ugyldige billetter fra uofficielle steder, når de rigtige billetter er udsolgt. Festivalen opfordrer derfor til, at man kun forsøger at købe endagsbilletter fra officielle salgssteder eller simpelthen venter til næste år. /ritzau/",
        "metadata": {
            "source": "https://www.berlingske.dk/samfund/roskilde-festival-er-udsolgt-0",
            "image_url": "https://berlingske.bmcdn.dk/media/cache/resolve/image_x_large/image/20/204587/13519603-roskildefestival2015.jpg",
            "publication_time": "Onsdag d. 01. juni 2016, kl. 20.43",
            "author": null,
            "related_links": [],
            "attachments": []
        }
    }
}