{
    "version": "1.0",
    "document": {
        "id": 20585,
        "title": "Lone Theils har sikkert hygget sig med sit nye gys – men der er for mange tamme mysterier og tomme kalorier",
        "content": "Hvis man skulle pege på et særligt og karakteristisk træk vedLone Theilskrimier, så er det, at man ikke et øjeblik er i tvivl om, at hun nyder det, hun gør. At hun undervejs i skriveprocessen har hygget sig gevaldigt med sin uhygge. At hun glædes ved (at skabe) gyset og begejstres af stoffets og skriftens potentiale. Syvende bind i Nora Sand-serien er ingen undtagelse. »En djævelsk plan« oser af fantasi og fortælleglæde, og selvom det her og der går ud over spændstighed og væsentlighed, så er det den altovervejende grund til, at man skal læse bogen. Man skal derimod ikke give sig i kast med denne kvindelige krimihelt, hvis man er til hårdkogt mandehørm, tænksomme detektiver eller nørdede nonbinæreLisbeth Salander-typer. Eller hvis man vil have efterforskningsstringens og logiske spændingslitterære følgevirkninger i dramaturgien. Det, man får, er en skiftevis klartseende og inkonsekvent amatørdetektiv, der til daglig arbejder som korrespondent for en dansk avis i Storbritannien. Hun er nysgerrig af natur og – når det slår hende – temmelig selvrådende. Derfor får hun igen igen viklet sig ind i opklaringen af mord og modbydeligheder og udsætter sig selv for overhængende livsfare undervejs. Hvis man skulle pege på et særligt og karakteristisk træk ved Lone Theils krimier, er det, at man ikke et øjeblik er i tvivl om, at hun nyder det, hun gør.Fold sammenLæs mereFoto: Lindhardt og Ringhof. Ved den årlige sankthansfest i Den Danske Kirke i London bliver Nora Sand grebet af et dansk ægtepars opråb til forsamlingen i forbindelse med deres datters forsvinden. Den unge pige har i kort tid været ansat som au pair hos en rig engelsk familie, men efter en aften i byen er hun som forsvundet fra jordens overflade. At Nora Sand afsætter noget af sin sparsomme tid på at ville hjælpe forældrene, er prisværdigt. Men at hun allerede fra start kalder det en sag, som hun i øvrigt forsøger at sælge en artikel om til det vistnok ret seriøse Globalt, virker (på dette tidspunkt) en anelse ude af proportioner. Hvad Nora Sand således har næse for, og hvad Lone Theils har svært ved at dække over og dosere drypvist, viser sig selvfølgelig at være en større sag om flere forsvundne au pair-piger og en psykopatisk kamæleon med kønsfascistiske fremtidsvisioner. Det er for så vidt et udmærket fundament for en god historie, også selvom den udvikler sig i den ufrivilligt parodiske retning med forceret spænding og urealistiske reaktioner og optrin. Men hvad pokker, vi lever i en tid, hvor det førhen usandsynlige over night bliver almindeligt, så man kan efterhånden kapere meget, og bare det er underholdende. Og det er det. Da avisen hjemme i København ikke er topbegejstret for en artikel om en forsvunden, måske endda bare bortløben, au pair, går Nora Sand sine egne veje for at få mere kød på historien. Og da hun tilfældigvis har en aftale i kalenderen om et interview med en organisation, der leverer seriøs digitalt faktatjek af falsknere i alle afskygninger, bliver denne gruppe naturligvis hvirvlet ind i sagen. Det viser sig, at forældrene til den forsvundne danske pige har modtaget en video, hvor datteren glad fortæller, at hun har det godt, og at de ikke skal lede efter hende. Forældrene hævder imidlertid, at datteren ikke lyder som sig selv, og da også et svensk forældrepar har modtaget en næsten identisk video af deres forsvundne datter, der også har været au pair i London, stiger mystikken. Hvad der siden sker, skal ikke afsløres, omend der ikke er mange overraskelser. Det mest overraskende er, at Nora Sand undrer sig over ting, man ikke normalt ville undre sig over, mens hun kækt affærdiger mistænkelige uoverensstemmelser og sære sammenhænge med en snusfornuft, der harmonerer skævt med hendes i øvrigt kritiske sans og fornemmelse for fup og fake. Overraskende – eller i al fald sært – er det, at Nora Sand har et så tæt forhold til to betjente fra Scotland Yard. Og at det så alligevel ikke fylder mere. Noget, der til gengæld fylder bemærkelsesværdigt meget, er hovedfigurens forhold til mad og drikke. Det er rart at vide, at hun får noget at spise (mange krimihelte synes at leve alene af kriminalitet og kildevand), men det er også en anelse kedeligt i længden at læse om hurtige mellemmåltider og tilberedelse af aftensmad. Det er i bogstavelig forstand tomme kalorier. »En djævelsk plan« Forfatter: Lone Theils.Sider: 288.Pris: 250 kroner.Forlag: Lindhardt og Ringhof",
        "metadata": {
            "source": "https://www.berlingske.dk/litteratur/lone-theils-har-sikkert-hygget-sig-med-sit-nye-gys-men-der-er-for-mange",
            "image_url": null,
            "publication_time": "Onsdag d. 26. marts 2025, kl. 08.21",
            "author": null,
            "related_links": [],
            "attachments": []
        }
    }
}