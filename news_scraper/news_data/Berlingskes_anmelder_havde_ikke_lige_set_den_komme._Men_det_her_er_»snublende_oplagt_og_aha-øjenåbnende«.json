{
    "version": "1.0",
    "document": {
        "id": 12140,
        "title": "Berlingskes anmelder havde ikke lige set den komme. Men det her er »snublende oplagt og aha-øjenåbnende«",
        "content": "For nogle år siden havde den danske kunstner Martin Bigum nogle kataloger med sine egne værker og nogle bøger om J.F. Willumsen liggende på et bord i sit atelier. Her slog det ham, hvor meget hans egne og Willumsens malerier havde tilfælles. Det var noget med billedopbygningen, med iscenesættelsen af menneskefigurerne og med deres dynamik i forhold til billedplanet. Den samme tanke har andre uden tvivl ofte tænkt, for »tegneserieagtig« er et udtryk, der jævnligt er blevet brugt om både Willumsens og Bigums kunst. Nu er tanken blevet til virkelighed i form af en ny udstilling med netop de to kunstneres værker på Willumsens Museum i Frederikssund. Jens Ferdinand Willumsen, som levede fra 1863 til 1958, var en gigant i dansk kunst. Og en sær snegl. Lige fra sin ungdom havde han blikket rettet mere mod udlandet end mod den danske kunstscene. Han blev uvenner med sine professorer på Det Kongelige Danske Kunstakademi og tog i stedet til Paris, hvor han blev venner med Paul Gauguin og blev interesseret i symbolismen. Martin Bigum, som er født i 1966 og i høj grad nulevende, er måske ikke en gigant, men har dog i de seneste 25 år været en markant skikkelse på den danske kunstscene. At de to billedkunstnere på tværs af århundrederne faktisk har meget tilfælles, kan enhver nu overbevise sig selv om på Willumsens Museums udstilling »Som et møl mod flammen«. J.F. Willumsen: »Naturskræk – efter stormen«Fold sammenLæs mereFoto: Willumsens Museum. I Bigums tilfælde er det ikke så mærkeligt – han er trods alt et barn af de moderne tider og arbejdede endda i 1980erne som tegner for den danske udgave af vittighedsbladet MAD Magazine. Willumsen blev af sine kritikere nogle gange beskyldt for at være mere karikaturtegner end maler, og især hans sene værker med hidsige farver og overdrevent forenklet tegnestil virker plakatagtige og tegnede, langt mere end de ligner traditionel malerkunst. Det er derfor både snublende oplagt og »aha«-øjenåbnende, at Willumsens eget museum i Frederikssund nu har fået den glimrende idé at lave en stor »dialogudstilling«, der direkte sammenstiller de to billedkunstnere. J.F. Willumsen: »Sophus Claussen læser sit digt 'Imperia' op for Helge Rode og J.F. Willumsen«.Fold sammenLæs mereFoto: Aros, Aarhus Kunstmuseum. Martin Bigum har i høj grad været aktiv i skabelsen af udstillingen, for en anden ting, Willumsen og Bigum har/havde tilfælles, er/var en stor og umættelig interesse for kunstens historie. Bigum har som fast inventar i flere sæsoner af »Kunstquizzen« på DR brilleret med sin leksikale viden, og jeg er ikke i tvivl om, at Willumsen ville have nydt at være centrum i et tv-program om både ny og gammel kunst, hvis mediet altså havde eksisteret i hans ungdom. Det er således Bigums tone og tanker, der fører os igennem udstillingen, og det er en god disposition. Det personligt engagerede er altid mere interessant end det køligt kuraterede, og her får vi makkerparret Bigum og Willumsen præsenteret i en serie sammenstillinger, der får enhver til at studse over de mange tydelige sammenfald mellem de to kunstneres praksis. Gang på gang tænker man, at det ene eller det andet Bigum-billede må være blevet til som en direkte parafrase over et Willumsen-værk, men Bigum bedyrer, at det ikke er tilfældet. Det virker næsten ejendommeligt, at Martin Bigum ikke har skabt dette maleri som en direkte parafrase over Willumsens »Naturskræk«.Martin Bigum: »The Mother«Fold sammenLæs mereFoto: Privat samling. Han peger i stedet indledningsvist på, at både Willumsen og han først og fremmest er tegnere, og at det netop er dette udgangspunkt i tegningens egen dynamik, der skaber overensstemmelsen. Det er en pointe, jeg tror hundrede procent på. Generelt i billedkunsten kan man altid kende forskel på dem, der er mest malere, og dem, der er mest tegnere. Picasso for eksempel var tydeligvis først og fremmest tegner, mens Matisse lige så tydeligt i sit udgangspunkt var maler. Willumsens sene værk er præget af en privat mytologi og nogle vildt overstyrede farver. Det barokke fald ind i billedplanet er et kompositionsprincip, både Bigum og Willumsen benytter sig af.J.F. Willumsen: »Tizian døende«Fold sammenLæs mereFoto: Willumsens Museum. Efter den tegningsfokuserede indledning fører udstillingen os igennem en række temaer, der er forbløffende fælles for de to: Den ensomme kunstner, den private mytologi, den nye teknologi, og så naturligvis havet, som både Willumsen og Bigum har dyrket. Sammenstillingerne er skægge, og en række velvalgte citater fra Willumsens breve tegner samtidig et meget nuanceret portræt af den store kunstner, der som oftest bare bliver set som en megaloman vildmand. At gå op »mano a mano« mod en af kunsthistoriens kæmper er naturligvis farligt, og selvom Willumsen ender som vinder af dysten, skal Bigum have stor ros for at vove den direkte sammenligning. Personligt synes jeg, at Bigums maleri har lidt samme problem som de oliemalerier, den store Anders And-tegner Carl Barks begyndte at producere i sin alderdom. Man kan hele tiden se tegningen »nedenunder« maleriet, så at sige. Bigums billeder bliver aldrig rigtigt til MALEDE malerier for mig, men bliver stående som farvelagte tegninger. Her kan gamle Jens Ferdinand et trick eller to, for hans billeder er altid også malerier, lige meget hvor kantede, overstyrede og tegnet karikerede de er. I Willumsens Museums gamle del, der, hvor »Det store relief« blandt andet kan findes, hænger en række af Willumsens største klassikere, hvor Bigum så indimellem har skudt et af sine egne værker ind som »pop-up«. Det greb fungerer også fremragende, og i det hele taget er det en virkelig frisk, engagerende og vidende udstilling, museet og Bigum har fået strikket sammen i fællesskab. Man går derfra med hovedet syngende af vilde farver som altid, men også med en følelse af at være blevet klogere på både Willumsen og på Martin Bigum. Tak for det. Som et møl mod flammen Til 28. juli 2024 Willumsens Museum Jenriksvej 4 3600 Frederikssund Udstillingsplakat: Som et møl mod flammenFold sammenLæs mereFoto: Willumsens Museum/Martin Bigum.",
        "metadata": {
            "source": "https://www.berlingske.dk/kunst/berlingskes-anmelder-havde-ikke-lige-set-den-komme-men-det-her-er-snublende",
            "image_url": "https://berlingske.bmcdn.dk/media/cache/resolve/image_x_large_vertical/image/179/1791459/24695777-den-mytologiske-ener-og-store-digtere-er-noget-de.jpg",
            "publication_time": "Mandag d. 06. maj 2024, kl. 07.47",
            "author": "Holger Dahl",
            "related_links": [],
            "attachments": []
        }
    }
}