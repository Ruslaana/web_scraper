{
    "version": "1.0",
    "document": {
        "id": 21775,
        "title": "Huawei lige straks klar med ny superchip til kunstig intelligens",
        "content": "Allerede sidst i maj vil den kinesiske mobilgigant Huawei være klar til at lade udvalgte kinesiske virksomheder afprøve sin nyeste og kraftfuldeste chip med kunstig intelligens som en konkurrent til den amerikanske rival NVIDIAs topchip. Ascend 910D er navnet på den chip med superkræfter,som Huawei har udviklet på trods af de amerikanske teknologisanktioner, der blev indført for seks år siden og undervejs er blevet strammet gentagne gange for at forhindre Kina og kinesiske virksomheder i at få adgang til højteknologi. USA anser Huawei for at væreen trussel mod den nationale sikkerhed, hvilket Huawei selv afviser. Huawei mener ifølge den amerikanske finansavis The Wall Street Journal, at Ascend 910D har flere hestekræfter end NVIDIAs H100-chip, der indtil nu har været anset som den toneangivende inden for kunstig intelligens. Chippene udfører de enorme matematiske beregninger, som er baggrunden for, at kunstig intelligens kan fungere. De installeres i store datacentre, hvor de så tilgås af brugerne over internetforbindelsen. Det er chippene, der gør det muligt at oplære såkaldt store sprogmodeller i at kunne »forstå« omfattende mængder af data, som de fodres med, og på den baggrund træffe beslutninger, uddrage resultater og kommunikere med brugerne. De amerikanske myndigheder indførte forbud mod at sælge NVIDIAs H100-chip til Kina i 2022, altså før NVIDIA havde lanceret den. H100 er en stærkt efterspurgt vare. Der sidder hele 1.528 af den iden danske supercomputer Gefion, som kong Frederik i oktober 2024 indviedesammen med Nvidias topchef, Jensen Huang, i København. NVIDIA har kun måttet sælge mindre avancerede chip til Kina. Huawei og Kina har de seneste år kæmpetfor at fremme egenudviklingen af højteknologi uden amerikansk udstyr og uden amerikanske dele. Det ramte blandt andetHuaweis mobiltelefoner, som på et tidspunkt var verdens næststørste mobilmærke. Med ét blev Huawei frataget muligheden for at få telefonerne koblet på det nye 5G-mobilnet, hvilket – sammen med sanktioner, der gjorde det umuligt for Huawei fortsat at lægge Googles tjenester på sine smartphones – gjorde Huaweis telefoner uinteressante uden for Kina, hvor Google i forvejen var forbudt. Huawei har siden arbejdet på at skabe sine egne 5G-chip. Det vaktegedigen opsigt, da Huawei i efteråret 2023 ud af det blå lancerede sin Mate 60-telefon. Heri sad en egenproduceret processor, der præsterede at kunne levere datahastigheder, der nærmede sig 5G-niveau. Ifølge nyhedsbureauet Reuters vil Huawei være klar med færdigproducerede Ascend 910C-chip – altså forgængeren for Ascend 910D – til kinesiske kunder til maj. Analytiker Richard Windsor fra Radio Free Mobile, som følger teknologiverdenen tæt, påpeger, at det er blevet meget lettere for kinesiske teknologiproducenter at levere datahestekræfter, som kan håndtere kunstig intelligens, efter atkinesiske DeepSeek overraskede verden og viste, hvordan det teknisk var muligt at opnå samme resultater for langt færre penge og med langt færre kræfter. Tilbage står dog, at produktionen af de højtavancerede chip stadig er svært kostbar, fordi kapløbet hele tiden drejer sig om at få presset mere teknik og flere hestekræfter ned på mindre plads. »Dette betyder, at lande uden for Kina, som skal træffe valget om, hvilken standard de vil bruge, skal vælge mellem en vestlig variant eller en kinesisk version, som er dyrere at træne og anvende,« siger Richard Windsor. Dermed bliver det resten af verden, som afgør, om USA får held til at isolere Kina på området. Kinesisk teknologi kæmper i Vesten med frygten for, at Kinas regering får adgang til alle data, som teknologien indsamler. Det lagde en dæmper på DeepSeeks succes. DeepSeek gjorde det klart i sine brugerbetingelser, at alle data og oplysninger om og fra brugerne lagres på servere i Kina. Kinesisk lovgivning pålægger virksomheder i landet at skulle dele oplysninger med myndighederne, hvis det kræves. ",
        "metadata": {
            "source": "https://www.berlingske.dk/virksomheder/huawei-lige-straks-klar-med-ny-superchip-til-kunstig-intelligens",
            "image_url": "https://berlingske.bmcdn.dk/media/cache/resolve/image_x_large_vertical/image/191/1915831/24939966-huawei-er-p-trapperne-med-sine-nye-superchips-til.jpg",
            "publication_time": "Mandag d. 28. april 2025, kl. 21.07",
            "author": "Thomas Breinstrup",
            "related_links": [],
            "attachments": []
        }
    }
}