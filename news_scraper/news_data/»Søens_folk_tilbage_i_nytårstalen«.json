{
    "version": "1.0",
    "document": {
        "id": 19635,
        "title": "»Søens folk tilbage i nytårstalen«",
        "content": "Der var en gang, hvor Kongehusets nytårshilsen til »Søens Folk« var lige så sikker som GUD BEVARE DANMARK. Men Søens Folk er med årene røget ud af Dronning Margrethes traditionsrige nytårstale. Jovist, der bliver hilst på dem, der fejrer nytår »til havs« eller dem, der »fejrer nytår på søen«, men det er slet ikke det samme, siger en af Søens Folk, kaptajn Niels Leth Nielsen, som efterhånden har sejlet havene tynde i 43 år. »Derfor vil jeg gerne sende min hilsen til Dronning Margrethe på vegne af Søens Folk. Vi savner at blive hilst, som hendes far altid hilste os med en tanke til Søens Folk«, siger kaptajnen. »Det har undret os meget, at soldater og politibetjente bliver hilst direkte, men at vi er røget lidt ud. Vi har tit talt om det. Vi sejler trods alt en hulens masse valuta hjem til fædrelandet«, siger Niels Leth Nielsen. »Selvfølgelig er der mange ting, der har ændret sig i forhold til nytårshilsenerne til og fra familien hjemme i Danmark - vi har jo mobiltelefoner og alskens sattelitudstyr. Men når man sejler langfart betyder det alligevel noget ganske særligt at mærke, at der stadig er en særlig forbindelse mellem Kongehuset og Søens Folk«, siger Niels Leth Nielsen.",
        "metadata": {
            "source": "https://www.berlingske.dk/samfund/soeens-folk-tilbage-i-nytaarstalen",
            "image_url": "https://berlingske.bmcdn.dk/media/cache/resolve/image_x_large/image/80/807494/426793-sens-folk-tilbage-i-nytrstalen--.jpg",
            "publication_time": "Søndag d. 31. december 2006, kl. 12.00",
            "author": null,
            "related_links": [],
            "attachments": []
        }
    }
}