{
    "version": "1.0",
    "document": {
        "id": 15744,
        "title": "Dansk enegang bekymrer Moody's",
        "content": "Slam. De danske banker fik her til morgen endnu et slag over nakken fra kreditvurderingsinstituttet Moody's, som nedgraderede bankernes rating. Det er stadig Bankpakke 3, der sender de danske banker til tælling. \"Vores ratingaktion reflekterer det, vi ser på det danske marked, og her er det tydeligt, at Bankpakke 3 gør det sværere for danske banker at hente finansiering på de internationale finansmarkeder. Sådan har det været siden, Amagerbanken gik ned, og obligationsinvestorer tabte penge - og sådan er det stadig. Derfor har vi nu været nødt til at skride ind og nedgradere de danske banker,\" siger Oscar Heemskerk, senioranalytiker for Moody’s og manden bag nedgraderingen af de seks danske banker.   Han understreger samtidig, at både Danske Bank og Nordea Bank Danmark har mistet en hak i kreditvurderingen på grund af usikkerheden om, hvorvidt den danske stat vil gribe ind, hvis én af de store bankkoncerner kommer i livsfare. \"Med Bankpakke 3 er sandsynligheden for systemisk support blevet mindre, og det er det, der får os til at nedgradere Danske Bank og Nordea Bank Danmarks langsigtede rating i dag. For Sydbank og Jyske Bank skete dette allerede i februar lige efter Amagerbankens krak, men det er først nu, vi er nået frem til, at det samme gør sig gældende for Danske Bank og Nordea Bank Danmark,\" siger Oscar Heemskerk til business.dk",
        "metadata": {
            "source": "https://www.berlingske.dk/virksomheder/dansk-enegang-bekymrer-moodys",
            "image_url": "https://berlingske.bmcdn.dk/media/cache/resolve/image_x_large/image/31/318844/4084966-pix-rating.jpg",
            "publication_time": "Torsdag d. 19. maj 2011, kl. 10.45",
            "author": "Jette Aagaard",
            "related_links": [],
            "attachments": []
        }
    }
}