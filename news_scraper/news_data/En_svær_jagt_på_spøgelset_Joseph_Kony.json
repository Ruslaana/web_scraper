{
    "version": "1.0",
    "document": {
        "id": 18533,
        "title": "En svær jagt på spøgelset Joseph Kony",
        "content": "Joseph Kony er et spøgelse, der bevæger sig i ly af mørket. Han er en myte, der har drevet millioner af mennesker på flugt i Uganda og skabt skræk og rædsel, hvor end han befinder sig. I mere end 25 år har Joseph Kony og hans milits Lord’s Resistance Army (LRA) kidnappet børn og forvandlet dem til bestialske krigere eller udnyttet dem som sexslaver. Det har gjort Joseph Kony til en af verdens mest eftersøgte mænd, hvilket iefteråret 2011 fik USAs præsident Barack Obama til at sende 100 amerikanske specialister til Ugandafor at støtte hærens jagt på krigsforbryderen. Alligevel er Joseph Kony fortsat på fri fod. En viral kampagne har på det seneste sat et usædvanligt fokus på manden igen. Det er organisationen »Invisible Children«, der har meldt sig i jagten på Joseph Kony med kampagnen »Kony 2012« med en video på Youtube, der alene de seneste to dage er blevet set af 24 millioner mennesker kloden rundt. Se youtube-videoen »Kony 2012« her (artiklen fortsætter herunder):  Formålet med kampagnen er at få Kony indbragt for en international domstol ved at åbne verdenssamfundets øjne for de grusomheder, han har begået. Men selv om kampagnen har bredt sig som en steppebrand på de sociale medier, er der ifølge professor emeritus Holger Bernt Hansen fra Center for Afrikastudier på Københavns Universitet ikke udsigt til, at Joseph Kony bliver fanget. Han er nemlig en dygtig taktiker, og han opererer både i DRCongo og i Sydsudan - et område på størrelse med Frankrig. - Joseph Kony opererer på tværs af landegrænser i områder, der ligger øde hen. Han bevæger sig om natten som spøgelse, og ligger stille om dagen. Han er en utrolig dygtig taktiker, der med ubehagelige metoder har formået at skabe en loyalitet blandt befolkningen de steder, han befinder sig. Lokalbefolkningen frygter ham, og derfor bliver oplysninger om hans tilstedeværelse ikke videregivet, siger Holger Bernt Hansen. - Kony har ikke været i Uganda de seneste fem-seks år. Derfor er den ugandiske hær ikke lige så opsatte på at fange ham, selv om han har drevet millioner på flugt i det nordlige Uganda. Joseph Kony og LRA begyndte i slutningen af 1980erne, da Ugandas nuværende præsident Yoweri Museveni kom til magten. Bevægelsen blev en religiøs-politisk modpol til det nye regime. Og med militær støtte fra politikere flygtet i eksil samt fra Nordsudan, begyndte LRA sine overgreb på civilbefolkningen i det nordlige Uganda, hvor tusindvis af børn og unge blev tvunget ind i bevægelsen. Ifølge Holger Bernt Hansen har LRA og Joseph Kony netop kunnet overleve på grund af den støtte, de har fået fra deres »samarbejdspartnere«. - Det er overraskende, så velinformerede LRA har været. De har haft avanceret kommunikationsudstyr og konvojer, der har gjort, at de hele tiden har kunnet flytte sig i forhold til hæren, siger Holger Bernt Hansen. - Men det er svært at vurdere, hvor stærkt Kony står i dag. Der er delte meninger om det spørgsmål. Nogle mener, at han er mere svækket end nogensinde, mens andre tror, han er forblevet relativt stærk. Uanset hvilken lejr man tilhører, bliver der ifølge Holger Bernt Hansen mere tale om held end dygtighed, hvis den svage ugandiske hær fanger eller slår Joseph Kony ihjel. Til gengæld er han ikke i tvivl om, at Konys død vil resultere i en opløsning. - Hele gruppen vil falde fra hinanden, hvis man fanger eller slår ham ihjel. Han er lederen og den karismatiske myte, der binder bevægelsen sammen. Derfor går man så målrettet går efter ham, siger Holger Bernt Hansen. ",
        "metadata": {
            "source": "https://www.berlingske.dk/internationalt/en-svaer-jagt-paa-spoegelset-joseph-kony",
            "image_url": "https://berlingske.bmcdn.dk/media/cache/resolve/image_x_large/image/67/673275/4950778-sudan-uganda-rebels-un-file.jpg",
            "publication_time": "Torsdag d. 08. marts 2012, kl. 14.44",
            "author": null,
            "related_links": [],
            "attachments": []
        }
    }
}