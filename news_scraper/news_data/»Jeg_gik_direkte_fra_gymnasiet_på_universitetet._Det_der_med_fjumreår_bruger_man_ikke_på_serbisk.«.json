{
    "version": "1.0",
    "document": {
        "id": 9868,
        "title": "»Jeg gik direkte fra gymnasiet på universitetet. Det der med fjumreår bruger man ikke på serbisk.«",
        "content": "BMINTERN - cccFold sammenLæs mere Det er mig og min mor, Vesna, på min etårsfødselsdag. Hvor er hun dog smuk på det billede! Billedet er taget i Serbien, så det må være lige inden, vi kom til Danmark. Både min mor og far kommer fra Beograd, og de flyttede til København, fordi min far fik arbejde på den jugoslaviske ambassade. Det var slet ikke meningen, de ville blive i Danmark. Men så kom krigen og det blev svært for dem at rejse tilbage, så vi blev boende. Jeg taler stadig serbisk med mine forældre – mit ordforråd er måske ikke så stort, men jeg taler sproget flydende. Vi har været på sommerferie dernede næsten hvert år, siden jeg blev født, og der kom jeg tæt på det serbiske.   Mine smukkeste barndomsminder har jeg fra de sommerferier med familien, som altid blev holdt i det samme område i Montenegro. Jeg kommer der stadig, bare ikke så tit. Der var masser af børn, mindst tre familier samlet. Vi gik i vandet, vi spillede kort og så blev der lavet mad og holdt fester. Her er jeg med min elskede mormor, som døde, da jeg var otte år gammel. Hun er begravet i Danmark, selv om hun ikke boede her. Hun døde desværre pludselig af kræft, mens hun var oppe for at besøge os. Det hele gik meget hurtigt. Vi holdt begravelsen i den russiske kirke i Bredgade.   Her er jeg sammen med min far, Mihajlo, på stranden i Montenegro.     Vi flyttede ind på 2.-salen i en villa på Amager, hvor jeg kom i børnehave. Jeg kunne slet ikke tale dansk, da jeg startede, og mine forældre talte heller ikke dansk de første år i Danmark, og de vidste ikke ret meget om, hvordan danskerne levede. Men i børnehaven mødte jeg så Bell. Hendes forældre tog imod os med åbne arme og var en stor hjælp for mine forældre. Her er vi blevet inviteret hjem til en rigtig dansk jul hjemme hos dem. Til højre er det Bell, til venstre er det mig, se lige, hvor fine vi er i tøjet, ha! I midten er det min kære lillebror, Ogi. Han er tre år yngre end jeg, og vi er stadig meget tætte. I mange år var jeg sikker på, at jeg skulle bo i udlandet. Det blev Danmark alligevel, fordi jeg har mine rødder her, og jeg har min familie, som betyder alt for mig.   FAKTABlå BOGFødt 1985 i Beograd i det daværende JugoslavienUddannet fra Statens Teaterskole i 2012Hædret med Bodilprisen i 2015 for sin rolle i »Stille Hjerte«FOLD UD   Her er jeg ved klaveret med min barndomsveninde Bianca med violinen. Jeg startede i skolen på Institut Sankt Joseph på Østerbro, hvor vi også boede nogle år, inden vi røg tilbage til Amager. Der mødte jeg Bianca, som er brasiliansk. Hendes mor var min klaverlærer, hendes far var kunstmaler, og jeg er bare kommet så meget hjemme hos dem. Bianca og jeg har spillet sammen, siden vi var 6-7 år gamle. Mange år efter, at det her billede er taget, begyndte vi at arbejde om sommeren som barmusikere på krydstogter. Mine forældre drev et rejseselskab, der dengang ejede to flodskibe, et på Volga og et på Donau. Vi optrådte om aftenen med sådan nogle klassiske sigøjnerballader. Jeg regnede med, at jeg skulle være pianist, men så kom jeg på Sankt Annæ Gymnasium og mødte op med mine noder til »åben scene«. Da jeg havde hørt de første elever spille, tænkte jeg, at det her, det gør jeg ikke, det kan jeg ikke, og det vil jeg ikke. Jeg havde nok heller ikke disciplinen eller viljen.  Det her er min første teaterrolle. Jeg spiller en italiensk diva i Sankt Annæ Gymnasiums store elevshow. Jeg har klædt mig ud, lige fra jeg var helt lille, og jeg har på en måde altid vidst, at jeg ville være skuespiller. På gymnasiet kom jeg for alvor i gang med at tænke på skuespil, især på film. Jeg prøvede en enkelt gang at blive optaget på Teaterskolen, men jeg turde slet ikke tage det seriøst før mange år senere. Derfor søgte jeg ind på filmvidenskab på universitetet. Det var nok det tætteste, jeg turde komme min drøm på det tidspunkt.   Billedet er fra Burning Man-festivalen ude i ørkenen i Nevada, hvor jeg virkelig fik levet min indre hippie ud, haha. Jeg gik direkte fra gymnasiet på universitetet. Det der med fjumreår bruger man ikke på serbisk. Min mor og far ville jo støtte mig på alle måder – det lå bare i luften, at jeg skulle tage en videregående uddannelse. Efter min bachelor i film- og medievidenskab kunne jeg mærke, at jeg skulle have kroppen med. Min daværende kæreste var en rigtig hippiefyr fra Californien. Han boede lige over for en klovneskole, som jeg blev meget fascineret af. Jeg gik på den skole i et år. Det var en meget fysisk teaterskole, baseret på comedia dell’arte, og jeg lærte at lave klovn, maskearbejde og melodrama. Men jeg savnede at arbejde med dramatikken og gå i dybden med ord. Så jeg søgte og kom ind på Teaterskolen (Statens Teaterskole, red.) hjemme i Danmark. Jeg føler, at jeg voksede op i løbet af de to-tre år i udlandet.  I Serbien fejrer man en familiefest, slava. Det er en stor højtid, som traditionelt er årets helt store fest. Så samles alle i hele familien, helt ud til grand-grand-fætre og -kusiner. På serbisk kaldes alle familiemedlemmer bare brødre og søstre, det siger måske også lidt om, hvad et tæt familiesammenhold betyder. Her er min onkel og jeg i højt humør ved årets familiefest, som vi fejrer hvert år nede hos min serbiske familie. Læg lige mærke til musikeren i baggrunden – der hører levende musik til store serbiske fester! Min far, Mihajlo, har altid været sådan en rigtig levemand, fuld af anekdoter og historier, og så er han virkelig god til at feste igennem.",
        "metadata": {
            "source": "https://www.berlingske.dk/aok/jeg-gik-direkte-fra-gymnasiet-paa-universitetet.-det-der-med-fjumreaar-bruger-man",
            "image_url": "https://berlingske.bmcdn.dk/media/cache/resolve/image_x_large/image/101/1015714/20267021-danica.jpg",
            "publication_time": "Onsdag d. 07. marts 2018, kl. 18.00",
            "author": null,
            "related_links": [],
            "attachments": []
        }
    }
}