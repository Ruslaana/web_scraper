{
    "version": "1.0",
    "document": {
        "id": 11258,
        "title": "Kevin Spacey efter kendt skuespillers udtalelser om ham: Du er ikke et offer",
        "content": "Skuespilleren Guy Pearce spillede overfor for Kevin Spacey i filmen »L.A. Confidential« fra 1997. Pearce blev for nylig spurgt i podcasten»Awards Chatter«om sin oplevelse med Spacey, der har været anklaget for flere overgreb, men som er blevet frikendt i både en civilsag i USA og en straffesag i London. Og Guy Pearces udtalelser får nu Spacey til at gå til heftigt modangreb i en video, som du kan se ovenfor. Guy Pearce, der er i færd med at promovere filmen »The Brutalist«, som han spiller med i, og som er nomineret til ti Oscars. Han fortæller ikke specifikt om sine oplevelser med Spacey, men gør det klart, at det, der skete mellem de to tilsyneladende ikke har været rart. »Jeg gjorde det, som jeg tror, mange mennesker gør. Jeg vil ikke bruge ordet 'offer', selv om jeg nok var et offer til en vis grad. Jeg var bestemt ikke et offer på nogen måde i det omfang, som andre mennesker har været for seksuelle overgreb,« sagde Pearce i podcasten ifølgeCNN. Han fortalte videre, at han slog sine følelser hen – altså sine følelser om det, som Spacey angiveligt udsatte ham for, som Pearce ikke forklarer i detaljer – og afviste sin utilpashed som værende »ingenting«. »Og det gjorde jeg i fem måneder, og jeg var egentlig lidt bange for Kevin, for han er en ret aggressiv mand, ekstremt charmerende og genial til det, han gør, virkelig imponerende og så videre,« sagde Pearce og fortsatte: »Men jeg var ung og, du ved, modtagelig, og han gik efter mig, ingen tvivl om det.« Guy Pearce er nomineret til en Oscar for sin rolle i »The Brutalist«.Fold sammenLæs mereFoto: Andy Rain/EPA/Ritzau Scanpix. Siden sagde Pearce, tilsyneladende tårekvalt skriver CNN, at da anklagerne mod Kevin Spacey kom frem – det skete i 2017 – så brød han sammen i ustoppelig gråd. »Jeg tror, at det virkelig gik op for mig, hvilken indflydelse det havde haft, og hvordan jeg havde skubbet det fra mig og enten lagt det på hylden eller blokeret det. Det var virkelig et utroligt wakeupcall,« sagde Pearce. Men den udlægning er Kevin Spacey slet, slet ikke enig i. Spacey lagde en video op på X med den tilhørende tekst: »Bliv nu voksen, Guy Pearce. Du er ikke et offer«. I videoen siger Kevin Spacey blandt andet, at han ikke forstår, hvorfor Guy Pearce efter den angiveligt ubehagelige oplevelse selv opsøgte ham, og insinuerer, at det, der foregik mellem de to, også var på Peacres foranledning. Spacey siger også, at han ville have foretrukket ikke at tage samtalen gennem medierne. »Vi har arbejdet sammen for længe siden. Hvis jeg dengang gjorde noget, som gjorde dig oprevet, så ved du, at du kunne have kontaktet mig. Vi kunne have haft den samtale,« siger Spacey. »Her kommer du, 28 år senere, efter jeg har været i helvede og tilbage igen, for at gøre hvad. Lige i tide til at stoppe til skurken?« Kevin Spacey inviterer ham siden til at tale det hele igennem, hvor som helst eller når som helst – og foreslår selv, at det kan ske direkte på X. Videoen slutter med, at Kevin Spacey siger: »Men Guy, du bliver nødt til at blive voksen. Du er ikke et offer«. Kevin Spacey er tidligere blevet anklaget for en række tilfælde af seksuelle overgreb og sexchikane. I 2017 kom den første anklage fra skuespilleren Anthony Rapp, som hævdede, at Spacey i 1986 – hvor Rapp var 14 år gammel – havde gjort »seksuelle tilnærmelser« mod ham. Kort efter blev Kevin Spacey fyret fra Netflix-serien »House of Cards« og fra sin rolle i filmen »All the Money in the World«. Spacey sagde, at han ikke kunne huske hændelsen, men undskyldte for »det, der må have dybt upassende opførsel i fuldskab.« Siden fortalte femten andre mennesker, herunder otte personer, der arbejdede på »House of Cards« om angivelige sexchikane eller overgreb fra Spaceys side. TheGuardianskrev, at en række folk, der havde arbejdet på Old Vic-teatret i London i løbet af de 11 år, hvor Kevin Spacey var kunstnerisk direktør, havde kontaktet avisen og sagt, at Kevin Spacey befamlede og opførte sig upassende over for unge mænd på det tidspunkt. Kevin Spacey har afvist anklagerne mod ham, og i 2022 fik Rapp ikke medhold i den civilsag, som han havde anlagt mod Spacey. I en separat straffesag i London blev Spacey frikendt for anklagerne om seksuelle overgreb i 2023. Kevin Spacey har kun meget sporadisk arbejdet som skuespiller siden anklagerne mod ham i 2017. ",
        "metadata": {
            "source": "https://www.berlingske.dk/kultur/kevin-spacey-efter-kendt-skuespillers-udtalelser-om-ham-du-er-ikke-et-offer",
            "image_url": null,
            "publication_time": "Torsdag d. 20. februar 2025, kl. 15.24",
            "author": "Joachim Talbro Paulsen",
            "related_links": [],
            "attachments": []
        }
    }
}