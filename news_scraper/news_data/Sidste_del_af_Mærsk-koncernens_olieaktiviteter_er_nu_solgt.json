{
    "version": "1.0",
    "document": {
        "id": 10226,
        "title": "Sidste del af Mærsk-koncernens olieaktiviteter er nu solgt",
        "content": "Den sidste del af Mærsk-koncernens olieaktiviteter kommer nuefter længere tids forsøg på frasalgunder andre ejere – selvom det bliver i familien. A.P. Møller Holding, som er hovedselskabet for hele A.P. Møller-koncernen og A.P. Møller-Fondens investeringsselskab, har mandag meddelt, at man køber forsyningsselskabet Mærsk Supply Service fra A.P. Møller - Mærsk. I 2016 ændrede A.P. Møller - Mærsk strategi og ville fremover fokusere på transport og logistik. Derfor skulle Mærsk Tankers, Mærsk Oil & Gas og Mærsk Drilling sælges fra. Holdingselskabet har tidligere købt Mærsk Tankers og overtaget ejerandelen i Danske Bank og overtager nu også Mærsk Supply Service, der tidligere servicerede olie- og gasbranchen, men er blevet omstillet til også at betjene vindmøllebranchen på havene. I 2019 blev borerigselskabet Maersk Drilling spaltet fra A.P. Møller - Mærsk og børsnoteret separat. Tidligere var Maersk Oil blevet solgt til franske Total og Mærsk Tankers altså til A.P. Møller Holding. »Den kapacitet og de skibe, som Mærsk Supply Service har opbygget gennem mere end 50 år til støtte for olie- og gasindustrien, er der i høj grad brug for inden for offshore vedvarende energi, særligt inden for vindindustrien,« siger Martin Larsen, der er koncernfinansdirektør i A.P. Møller Holding, i en kommentar til handelen. Den nye ejer går efter at gøre Mærsk Supply Service førende inden for sit område. Handelen til en værdi på 685 millioner dollar (4,8 milliarder kroner) skal godkendes af myndighederne, men ventes at kunne være afsluttet i løbet af andet kvartal i år, oplyser selskaberne. Mærsk Supply Service har en flåde på 36 fartøjer bemandet med en besætning på flere end 1.300 samt en stab på land på 300 ansatte. Selskabet er stiftet i 1967. Omsætningen var i 2022 på 390 millioner dollar, mens driftsresultatet efter af- og nedskrivninger landede på 16 millioner dollar. A.P. Møller - Mærsk beskæftiger flere end 100.000 ansatte og arbejder i flere end 130 lande. A.P. Møller Holding er moderselskabet i A.P. Møller-gruppen og investerer i og opbygger virksomheder, der har en positiv indflydelse på samfundet.",
        "metadata": {
            "source": "https://www.berlingske.dk/virksomheder/sidste-del-af-maersk-koncernens-olieaktiviteter-er-nu-solgt",
            "image_url": "https://berlingske.bmcdn.dk/media/cache/resolve/image_x_large/image/165/1658210/24378397-mrsk-med-regnskab-for-frste-kvartal-2017-mrsk-mrsk-og-dong-d.jpg",
            "publication_time": "Mandag d. 20. marts 2023, kl. 11.20",
            "author": "Thomas Breinstrup",
            "related_links": [],
            "attachments": []
        }
    }
}