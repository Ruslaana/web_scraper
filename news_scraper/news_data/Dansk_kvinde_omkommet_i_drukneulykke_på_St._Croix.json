{
    "version": "1.0",
    "document": {
        "id": 6557,
        "title": "Dansk kvinde omkommet i drukneulykke på St. Croix",
        "content": "En dansk kvinde er omkommet i en drukneulykke på St. Croix. Hun var på ferie med sine venner i området Cotton Valley. Det skriver Metroxpress fredag. Der er tale om en 26-årig kvinde, skriver avisen, der henviser til et lokalt medie. Drukneulykken skete torsdag ved stranden Cotton Valley Beach.  Udenrigsministeriets Borgerservice bekræfter over for Ritzau, at der er en dansk statsborger, der er omkommet på øen. - Udenrigsministeriet kan bekræfte, at en dansk statsborger er druknet på St. Croix. Udenrigsministeriet har tavshed i personsager og kan derfor ikke oplyse yderligere, oplyser den vagthavende hos Borgerservice. Det var ifølge Metroxpress en udlejer ved stranden, der opdagede kvinden liggende i vandet. Han fik hende ind til kysten og udførte førstehjælp i omkring 20 minutter. Kvinden blev bragt Juan F. Luis Hospital, men hendes liv stod ikke til at redde. St. Croix er en af De Vestindiske Øer i Caribien. ",
        "metadata": {
            "source": "https://www.berlingske.dk/samfund/dansk-kvinde-omkommet-i-drukneulykke-paa-st.-croix",
            "image_url": "https://berlingske.bmcdn.dk/media/cache/resolve/image_x_large/image/21/217994/16805018-dansk-vestindien-galathea3.jpg",
            "publication_time": "Fredag d. 31. marts 2017, kl. 10.40",
            "author": null,
            "related_links": [],
            "attachments": []
        }
    }
}