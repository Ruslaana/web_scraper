{
    "version": "1.0",
    "document": {
        "id": 18132,
        "title": "Legendarisk polarskib fundet ved Grønland",
        "content": "Skibet hed \"Terra Nova\". For godt 100 år siden ankrede det op ud for pakisen ved kysten af Antarktis, hvorefter den britiske polarforsker Robert Scott og hans folk begav sig af sted over isen i et desperat forsøg på at blive de første i verden, der nåede frem til selveste den geografiske sydpol.Men da Scott, nedkølet og udmattet, endelig nåede frem til det iskolde punkt i januar 1912, opdagede han til sin dybe skuffelse, at nordmanden Roald Amundsen var kommet først. Under tilbagerejsen over isen omkom Robert Scott og hans folk af sult, ekstrem kulde og udmattelse. Men hans skib overlevede i flere årtier bagefter, indtil det i 1943 sank ud for den sydgrønlandske kyst under et forsøg på at fragte forsyninger til bemandede stationer i det arktiske område. Siden er det gode skib \"Terra Nova\" stort set gået i glemmebogen - lige indtil et skib fra et amerikansk oceanforskningsinstitut for nylig opdagede noget mystisk på havbunden ud for Grønland. Forskningsskibets fintfølende instrumenter indfangede nemlig konturerne af en 57 meter lang struktur på havbunden - en længde, der præcis matcher den berømte polarforskers skib. Derefter firede forskerne undersøisk kameraudstyr ned på havbunden, hvorefter de kunne optage billeder af vraget af et træskib, der i forbløffende grad minder om \"Terra Nova\". Brian Kelly, der er uddannelsesofficer på et museum for Robert Scott i den skotske havneby Dundee - byen, hvor Scotts skib blev bygget i sin tid - udtaler til den skotske avis Daily Record: - Det er utroligt, at et af de mest berømte skibe i historien er blevet fundet 100 år efter det polare kapløb og i året, hvor vi mindes begivenheden. Robert Scotts første skib \"RRS Discovery\" er i øvrigt udstillet i Dundee. Det var det skib, som Scott og Ernest Shackleton benyttede på deres første og succesfulde rejse til Antarktis i 1901-1904. Robert Scott blev 43 år gammel. Hans lig og sidste dagbog blev fundet af en ekspedition ca. otte måneder efter hans død i slutningen af marts 1912.",
        "metadata": {
            "source": "https://www.berlingske.dk/videnskab/legendarisk-polarskib-fundet-ved-groenland",
            "image_url": "https://berlingske.bmcdn.dk/media/cache/resolve/image_x_large/image/62/626137/5489814-polarskib.jpg",
            "publication_time": "Fredag d. 17. august 2012, kl. 13.55",
            "author": "Lars Henrik Aagaard",
            "related_links": [],
            "attachments": []
        }
    }
}