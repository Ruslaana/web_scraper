{
    "version": "1.0",
    "document": {
        "id": 10658,
        "title": "Kierkegaard for folket?",
        "content": "Hvis du, kære læser, skulle få lyst til at give en litterær julegave, der stiller intellektuelle krav til modtageren, mens den samtidig på mange gode måder forsøger at imødekomme hende, tage hende i hånden og lede hende på vej, så kan jeg ikke finde på noget bedre at anbefale end noget nyt gammelt af Søren Kierkegaard. Svær er han jo, hamrende svær. Jeg skammer mig ikke over, at det har taget mig tre årtier at nå dertil, at jeg - bilder jeg mig ind - kan læse ham og forstå ham helt ned i detaljen, på sætningsplan, ord for ord.  Hans skrifter - på nogle få undtagelser nær - hører til det vanskeligste i dansk litteratur, tankens dybde hos denne dialektiske troldmand er ikke noget, man bare lige fatter, og hans lange, kringlede sætninger og det faktum, at sproget nu engang er et dansk, som man talte og skrev det i midten af 1800-tallet, og ikke et dansk, som det man taler og skriver i dag, er alt sammen med til at gøre ham til en udfordring. Men også en udfordring, som det er værd at tage op, hvis man føler en særlig glæde ved at konfrontere sig selv med tekster, der kræver, at man fravælger omverdenen og giver sig hen til koncentrationens salighed og fordybelsens meditative ro. Så vidt, så godt. Det glade julebudskab her fra bogbjerget skal være, at Gyldendal 14. december udsender endnu et bind i en ny serie med billigudgaver af Søren Kierkegaards trykte værker. De to første bind udkom i april i år, nu er turen kommet til et bind med Opbyggelige Taler fra 1843 og 1844 og »Tre Taler ved tænkte Leiligheder«.  Selve indpakningen er diskret paperback-lækker, meget rarere at have i hånden end grundlaget, som er Søren Kierkegaard Forskningscenterets Søren Kierkegaard-udgivelse i hele 55 tunge, blå bind. Ringere bliver det hele heller ikke af, at de i alt 15 Søren Kierkegaard-paperbacks, der er udgivet eller på vej, tillige er forsynet med sproglige kommentarer »til en bredere kreds af læsere«, som det hedder, udarbejdet af skrifternes hovedredaktør, professor Niels Jørgen Cappelørn. Søren Kierkegaard for folket? Det vil være at tage munden for fuld, al den stund Søren Kierkegaard aldrig bliver folkelig. Men Søren Kierkegaard optimalt formidlet, jo, det kan man godt kalde det. Formidlet med respekt for hans skrift, der står på siderne med filologisk præcision, men altså samtidig med en fysisk fremtoning og et grundlæggende pædagogisk greb, der kommer hiin Enkelte så meget i møde, som man nu med rimelighed kan forlange. En oplagt julegave, med andre ord, af den allermest tænksomme slags. Nye Kierke­gaard-læsere kan godt begynde her. Hvis ikke, får de nok alligevel aldrig begyndt. ",
        "metadata": {
            "source": "https://www.berlingske.dk/kultur/kierkegaard-for-folket",
            "image_url": "https://berlingske.bmcdn.dk/media/cache/resolve/image_x_large/image/12/121436/11654296-srenk.jpg",
            "publication_time": "Fredag d. 11. december 2015, kl. 22.30",
            "author": "Søren Kassebeer",
            "related_links": [],
            "attachments": []
        }
    }
}