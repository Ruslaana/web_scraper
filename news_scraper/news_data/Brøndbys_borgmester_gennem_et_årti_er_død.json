{
    "version": "1.0",
    "document": {
        "id": 10769,
        "title": "Brøndbys borgmester gennem et årti er død",
        "content": "Brøndbys tidligere borgmester Ib Terp (S) er død. Han blev 72 år gammel. Det oplyser kommunens nuværende borgmester, Kent Max Magelund (S), ifølge sn.dk. Ib Terp måtte i februar give borgmesterkæden videre på grund af sygdom. Han sov stille ind mandag morgen. »Det er med stor sorg, vi har modtaget beskeden om Ibs død, og vores tanker går til Ibs efterladte,« siger borgmester Kent Max Magelund til sn.dk »Ib har haft en stor betydning for Brøndby Kommune, og han efterlader sig mange tydelige og positive spor. Det er ikke mindst hans fortjeneste, at Brøndby i dag er en veldrevet kommune med en solid økonomi og et højt serviceniveau,« siger han.  Ib Terp blev borgmester i 2005 og sad på posten i 11 år, indtil han trak sig på grund af sin kræftsygdom. Den socialdemokratiske politiker nåede at være medlem af Brøndbys kommunalbestyrelse i 38 år. Han satte sig første gang til rette på rådhuset i 1978. Ib Terp overtog selv borgmesterposten efter bykongen Kjeld Rasmussen (S), som efter knap 40 år abdicerede fra borgmestertronen i Brøndby. Det var dog ikke ambitionen om at blive den næste bykonge, der drev Ib Terp. »Jeg vil gerne huskes som borgmester og ikke som bykonge. Jeg vil ikke på nogen måde være berømt. Jeg vil bare gerne sende stafetten videre med god samvittighed,« sagde Terp i et borgmesterportræt fra Syddansk Universitet. Ib Terp var uddannet civilingeniør og meldte sig ind i Socialdemokratiet i 1968. /ritzau/",
        "metadata": {
            "source": "https://www.berlingske.dk/politik/broendbys-borgmester-gennem-et-aarti-er-doed",
            "image_url": "https://berlingske.bmcdn.dk/media/cache/resolve/image_x_large/image/12/124233/15439624-ib-terp-kommunalvalg2013.jpg",
            "publication_time": "Mandag d. 14. november 2016, kl. 11.26",
            "author": null,
            "related_links": [],
            "attachments": []
        }
    }
}