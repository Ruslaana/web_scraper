{
    "version": "1.0",
    "document": {
        "id": 4684,
        "title": "Business-update: Novo vinder slag i USA – ærkerival smides på porten",
        "content": "Kære Berlingske-læser, Det er blevet torsdag og tid til en Business-update fra nærværende erhvervsredaktion, der giver dig en overflyvning over en række historier om økonomi og erhvervsliv. Mens Trumps skygge hænger over Europa, hvilket kan få afgørende betydning for renten, har dagen også budt på en række regnskaber og en Novo-rival, hvis medicin ikke længere anbefales. Det gør Novo Nordisks til gengæld. God læselyst! Vi begynder dog i USA. For de amerikanske forbrugere er ramt på pengepungen, og præsident Trumps toldkrig gør ikke købelysten større – og det kan mærkes hos McDonald's. I årets første kvartal faldt fastfoodgigantens salg med 3,6 procent. Et fald, der ikke er set større siden nedlukningerne under coronapandemien. Det skriver Financial Times, efter at McDonald's torsdag aflagde kvartalsregnskab. McDonald's landede et overskud på knap seks milliarder dollar – svarende til cirka 40 milliarder danske kroner – hvilket er tre procent mindre end samme periode året før. De seneste fem år har selskabet ellers kontinuerligt øget salget. Det dalende salg kom også bag på flere analytikere, der havde forventet et mere behersket fald på 1,4 procent, skriver mediet. I forbindelse med regnskabet udtaler McDonald's-topchefen, Chris Kempczinski, at »forbrugerne i dag kæmper med usikkerhed«. Kæden lancerede sidste år forskellige tiltag med billigere mad og flere tilbud – blandt andet et måltid til fem dollar. Initiativer, der nu skrues op for, da flere investorer forventer, at billig mad vil tiltrække kunder, skriver Financial Times. Den amerikanske præsident, Donald Trump, har skabt et behov hos europæiske virksomheder for at gøre sig mindre afhængige af USA – og det kan it-kæmpen Netcompany kapitalisere på. Det skriver Finans,der har talt med André Rogaczewski, topchef for Netcompany, som torsdag aflagde kvartalsregnskab. For den antiamerikanske bølge kan ifølge mediet øge efterspørgslen efter den europæiske it-leverandør. Og derudover har selskabet succes med at sælge systemer til håndtering af told. »Rigtig mange lande i Europa bruger vores løsninger til told. Til transit og eksport og nu også til import. Man har brug for fleksible toldsystemer i dag,« siger André Rogaczewski til Finans. Over for mediet sammenligner han it-systemer med forsyningsselskaber og advokerer for, at også digital infrastruktur er vigtig for samfundet – særligt med tanke på »de geopolitiske tider, vi lever i nu«, lyder det. Novo Nordisk har indgået et partnerskab med USAs største sundhedsforsikring, CVS Caremark. Det vil betyde, at vægttabsmidlet Wegovy anbefales til tusindvis af overvægtige amerikanere. Fra 1. juli bliver Wegovy den »foretrukne« vægttabsmedicin for CVSs kunder. »Novo Nordisk er fokuseret på nye måder at skabe adgang til Wegovy,« skriver Novo Nordisk i en meddelelse, hvor det dog ikke fremgår, hvad det har krævet at opnå den status for lægemidlet hos CVS. Det skriver Børsen, der videre beretter, at også CVS har sat ord på samarbejdet. »CVS Caremark samarbejder med Novo Nordisk om at øge adgangen til Wegovy betydeligt for sine medlemmer til en mere overkommelig pris,«skriver CVS Caremarki sit kvartalsregnskab ifølge mediet. Samtidig fjerner CVS Caremark Novos ærkerival, Eli Lillys, vægttabsmiddel Zepbound fra sine lister over foretrukne lægemidler. Det sker med virkning fra 1. juli,skriver Bloomberg. Torsdag eftermiddag sendte nyheden en overgang Novo-aktien op med over fire procent. A: Døren er åben til lavere renter – men Trumps skygge hænger over Europa Det er svært at slippe uden om Donald Trump, for hans handelskrige dukker op i stort set alle nøgletal. Derfor skal alle signaler fra årets første måneder tages med et stort gran salt. De afslører dog, hvad der foregår i virksomhederne midt i en toldkrig. Og der venter flere rentenedsættelser i Europa i den kommende tid. Læs artiklen her. B: Microsoft lover kamp i retten, hvis Trump trækker stikket til Europa En af den amerikanske softwaregigants absolutte topfolk slår fast, at man ikke lægger sig fladt ned, hvis Trump vil lukke for europæeres adgang til deres data. Læs artiklen her. C: Danskerne fravælger Tesla i stort omfang – farvel til top ti Det amerikanske elbilmærke er på rekordtid faldet i popularitet herhjemme. I april dykkede salget med yderligere 67 procent. Læs artiklen her. Tak fordi du læste med!",
        "metadata": {
            "source": "https://www.berlingske.dk/virksomheder/business-update-novo-vinder-slag-i-usa-aerkerival-smides-paa-porten",
            "image_url": "https://berlingske.bmcdn.dk/media/cache/resolve/image_x_large_vertical/image/191/1917352/24942670-wegowy-produceret-af-novo-nordisk-i-kbenhavn-tor.jpg",
            "publication_time": "Torsdag d. 01. maj 2025, kl. 17.22",
            "author": "Tobias Lind Larsen",
            "related_links": [],
            "attachments": []
        }
    }
}