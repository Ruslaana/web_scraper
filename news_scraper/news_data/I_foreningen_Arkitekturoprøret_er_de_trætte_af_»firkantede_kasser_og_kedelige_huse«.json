{
    "version": "1.0",
    "document": {
        "id": 21150,
        "title": "I foreningen Arkitekturoprøret er de trætte af »firkantede kasser og kedelige huse«",
        "content": "Nybyggeri i bybilledet kan altid sætte skub i en skoldhed debat. En debat, som foreningen Arkitekturoprøret ynder at deltage vedholdende i. »Alt for meget nybyggeri yder ikke de danske byer retfærdighed,« lyder en af konklusionerne fra foreningen, ligesom den er træt af »firkantede kasser og kedelige huse«, som den mener kendetegner de fleste nye bygninger. Ifølge foreningens formand, Jep Loft, burde byggebranchen for årtier siden selv have taget et opgør med »det fortvivlende, triste nybyggeri, som vi har set i snart 100 år«.  Jep Loft gæster »Byens bedste« i selskab med Berlingskes arkitekturredaktør, Holger Dahl. Holger Dahl anerkender ikke, at der eksisterer en folkelig modstand mod en »dum, indspist elite, som sidder i et elfenbenstårn og vil stoppe alt det her grimme hø ned i halsen på de stakkels almindelige mennesker«. Men hvad er et godt bymiljø? Er der overhovedet et frit forbrugsvalg til at bo, hvor og hvordan man vil? Og hvem skal nybyggeri tilgodese? Programmets vært er Aminata Amanda Corr – det er produceret af Josefine Maria Hansen.  »MeToo: Sexisme bag skærmen« I en ny dokumentar på Discovery+ står en række nuværende og tidligere ansatte på TV 2 frem, og fortæller om deres oplevelser med sexisme gennem mere end 20 år på TV 2. Berlingskes anmelder Jakob Steen Olsengiver dokumentaren fem stjerner, og understreger, at den i den grad var værd, at vente på. »Spice Girls: How Girl Power Changed the World« »Der skal lyde en stor anbefaling herfra. Især hvis du blot husker Spice Girls som et kulørt og ligegyldigt popfænomen,« skriver Berlingskes musikredaktør, Michael Charles Gaunt, om den nye Spice Girl-dokumentarserie fra BBC, somhan giver fire stjerner. Dokumentarserien viser de fem kvinders møde med tabloidpressen, kapitalisme, rygter og sexisme. Alle tre afsnit af »Spice Girls: How Girl Power Changed the World« kan streames på DR tv. ",
        "metadata": {
            "source": "https://www.berlingske.dk/byens-bedste/i-foreningen-arkitekturoproeret-er-de-traette-af-firkantede-kasser-og",
            "image_url": "https://berlingske.bmcdn.dk/media/cache/resolve/image_x_large/image/149/1494447/23949629-.jpg",
            "publication_time": "Fredag d. 10. december 2021, kl. 15.18",
            "author": "Aminata Corr Thrane",
            "related_links": [],
            "attachments": []
        }
    }
}