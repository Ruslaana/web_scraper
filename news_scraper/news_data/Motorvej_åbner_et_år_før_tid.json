{
    "version": "1.0",
    "document": {
        "id": 17587,
        "title": "Motorvej åbner et år før tid",
        "content": "Når motorvejen mellem Sønderborg og Kliplev åbner 31. marts næste år, sker det et år før beregnet. Den 26 kilometer lange vejstrækning er blevet til i et såkaldt Offentlig-Privat-Partnerskab (OPP). Det er en model for offentlig-privat samarbejde, hvor private firmaer står for projektering, anlæg, drift og finansiering af offentlige byggerier. Når det valgte OPP-selskab, Kliplev Motorway Group (KMG), afleverer vejen, skal selskabet stå for driften de efterfølgende 26 år. Den danske stat ejer motorvejen i hele perioden. Motorvejen er et af de første OPP projekter af sin art herhjemme – og succesen viser, at OPP kan være en stor fordel ved er projekt som dette. ”Det er med stor tilfredshed, at jeg kan konstatere, at Kliplev-Sønderborg motorvejen åbner før tid. Det vil være til gavn for mange tusinde trafikanter dagligt, ikke mindst de mange pendlere. Dermed styrkes mobiliteten omkring det internationalt orienterede sønderjyske erhvervsliv til gavn for fremdriften i regionen, udtaler transportminister Henrik Dam Kristensen (S) .",
        "metadata": {
            "source": "https://www.berlingske.dk/virksomheder/motorvej-aabner-et-aar-foer-tid",
            "image_url": "https://berlingske.bmcdn.dk/media/cache/resolve/image_x_large/image/71/717499/4664506-kliplev-motorvej-bner-et-r-fr-tid.jpg",
            "publication_time": "Onsdag d. 02. november 2011, kl. 10.00",
            "author": "Carsten Teiner",
            "related_links": [],
            "attachments": []
        }
    }
}