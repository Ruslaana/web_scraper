{
    "version": "1.0",
    "document": {
        "id": 6417,
        "title": "Læsning af bøger kan styrke børns mentale sundhed og give bedre trivsel: Fjern momsen",
        "content": "Danmark er et meget lille sprogområde, og vi burde arbejde for at styrke vores sprog og litteratur, men i stedet har vi verdens højeste moms på bøger: 25 procent. I alle andre EU-lande har bøger nulmoms eller reduceret moms. Det har vi også brug for herhjemme. Det vil nemlig gøre en stor forskel for bogen og læsningen, for dannelse og demokrati, hvis den danske bogmoms blev sænket til nul. Fjernet moms vil betyde lavere bogpriser, og enanalysefra Dansk Erhverv fra 2024 viser, at 23 procent af danskerne ville købe flere bøger, hvis prisen falder med 20 procent. Det er næsten en fjerdedel af alle danskere, der gerne vil betale for at læse mere – hvis bare bogen var billigere. Blandt de unge mellem 18-29 år er andelen endda helt oppe på 41 procent. Og det skal vel at mærke siges, at der ikke er forskel på købevilligheden på tværs af indkomstgrupper. Der er dermed noget at gøre, hvis man gerne vil have de fordele, som bogen kan bibringe. For den enkelte og for samfundet. Bøger og læsning udgør en hjørnesten i vores demokrati, som bygger på en forudsætning om oplyste, engagerede borgere med udsyn. I litteraturen kommer mange stemmer til orde, og det danske sprog styrkes og udvikles. Bogen giver plads til dybdelæsning og refleksion med plads til udfoldelse af argumenter, nuancer, tvivl og saglighed. Det er egenskaber, som bliver stadigt vigtigere, og som ruster folk til at deltage i den demokratiske samtale. »Løfter man blikket ud af bøgerne og ser på, hvad samfundet har brug for, træder særligt to forhold frem: Forbedring af børn og unges trivsel og et stigende behov for uddannelse og omskoling.«Fold sammenLæs mereFoto: Ida Marie Odgaard/Ritzau Scanpix. Så når skatteministeren i 2024 iPolitikenmeldte ud, at der er potentiale i at se på, om man kan differentiere moms på nogle varer, som vi gerne vil have folk til at købe flere af, skal der lyde en kraftig opfordring fra os til også at få kigget på bogmomsen. Prisen på at fjerne momsen på litteratur er i omegnen af 270 millioner kroner. Spørgsmålet er, om vi har råd til at lade være. Det at læse bøger kan nemlig noget særligt. Man kan komme på eventyr i fortid, fremtid og ukendte universer, få ny viden om verden, som den er, og nye perspektiver på, hvordan den kunne være. Man kan fordybe sig, forsvinde, forlystes, fornøjes, foruroliges. Bogen kan åbne nye døre både til verden, til de andre, der lever i den, og til os selv. Men læsning er ikke bare for sjov. For læsning af litteratur har en række dokumenterede positive effekter. Løfter man blikket ud af bøgerne og ser på, hvad samfundet har brug for, træder særligt to forhold frem: Forbedring af børn og unges trivsel og et stigende behov for uddannelse og omskoling. Forskelligeundersøgelserhar vist, hvordan læsning af bøger kan bidrage til at styrke børns mentale sundhed og de kognitive funktioner og give bedre trivsel. »Samtidig er det i høj grad gennem litteraturen, at det danske sprog bevares og udvikles.«Fold sammenLæs mereFoto: Ida Marie Odgaard/Ritzau Scanpix. Dernæst kommer arbejdsmarkedets behov for at ændre sig. Ifølge World Economic Forum vil 44 procent af arbejdsstyrkens evner blive udfordret inden for fem år. Vi ved, at læsning af litteratur markant forbedrer mulighederne for at gennemføre en uddannelse og få et job, og gennem læsning får vi styrket vores evne til fordybelse. Samtidig er det i høj grad gennem litteraturen, at det danske sprog bevares og udvikles. Det næste skud på stammen er den igangværende ai-revolution, som for eksempel vil gøre det nemmere at opsøge viden. Men for at den viden skal omsættes til egentlig forståelse og indsigt, kræver det basal dannelse og evnen til at tænke kritisk. Den stadigt stigende mængde af information – både sand og falsk – som den nye teknologi medfører, gør det endnu vigtigere, at borgernes oplysningsniveau er på et niveau, der muliggør kritisk tænkning. Netop det er en af bogens positive bivirkninger. Så bogen kan noget særligt, både kognitivt, menneskeligt, fagligt og for os som nation. Og samfundet har brug for noget af det, som bogen kan bidrage med. Hvordan går det så med læsningen herhjemme? Det går dårligt med læseevnerne blandt danske børn og unge. Forskere taler om en egentlig læsekrise, når op mod 25 procent af eleverne ikke kan læse, når de går ud af skolen. Samtidig er danske elevers læseglæde faldet siden 2016, og det gælder især pigerne. Danmark er nu et af de lande, der iden internationale læseundersøgelse PIRLShar færrest elever, som rigtig godt kan lide at læse. Vi er et af verdens mest digitaliserede lande, uanset om man kigger i de danske klasselokaler eller i hjemmene. Det skyldes ikke mindst politisk prioritering af den digitale dagsorden. Bogen og læsning med de mange dokumenterede positive effekter fortjener mindst samme opmærksomhed, men det kræver gode rammevilkår – og det kræver politisk prioritering. Lene Juul er direktør for Politikens Forlag og formand i Danske Forlag, Morten Visby er formand for Dansk Forfatterforening, Claus Ankersen er formand for Danske Skønlitterære Forfattere, Lone Haagerup er formand for Boghandlerforeningen, og Morten Langager er direktør i Dansk Erhverv ",
        "metadata": {
            "source": "https://www.berlingske.dk/synspunkter/laesning-af-boeger-kan-styrke-boerns-mentale-sundhed-og-give-bedre",
            "image_url": "https://berlingske.bmcdn.dk/media/cache/resolve/image_x_large_vertical/image/189/1899467/24909085-barn-med-bger-folkeskole-i-kalundborg-den-16-jun.jpg",
            "publication_time": "Tirsdag d. 18. marts 2025, kl. 14.12",
            "author": null,
            "related_links": [],
            "attachments": []
        }
    }
}