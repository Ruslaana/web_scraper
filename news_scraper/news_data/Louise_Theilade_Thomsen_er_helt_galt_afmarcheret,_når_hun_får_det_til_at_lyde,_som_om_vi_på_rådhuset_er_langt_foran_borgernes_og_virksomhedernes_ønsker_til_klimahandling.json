{
    "version": "1.0",
    "document": {
        "id": 656,
        "title": "Louise Theilade Thomsen er helt galt afmarcheret, når hun får det til at lyde, som om vi på rådhuset er langt foran borgernes og virksomhedernes ønsker til klimahandling",
        "content": "Louise Theilade Thomsen fra Venstre indtager i etindlæg i Berlingskedesværre en meget passiv og uambitiøs position i forhold til at bidrage til en løsning på klimakrisen. En klimakrise, der kommer til at definere de næste mange generationer af mennesker i vores by og resten af kloden. Jeg er glad for, at vi i forbindelse med udviklingen af en ny klimastrategi for København deler ambitionerne om at omstille energiforsyning, kommunens indkøb og få mere kollektiv transport. Det er nødvendigt for, at vi kan få CO₂-udledningen fra København ned over de næste ti år. Men Louise Theilade Thomsen fra Venstre er helt galt afmarcheret, når hun får det til at lyde, som om vi på rådhuset er langt foran borgernes og virksomhedernes ønsker til klimahandling. Og at vi kan leve op til vores ansvar for klimaet ved at skrue på kommunens egne indkøb og lignende ellers vigtige tiltag. Virkeligheden er den stik modsatte. Jeg mener, at borgerne og virksomhederne har forstået alvoren og gerne vil have bedre rammer for at handle for klimaet. Det er på rådhuset, der er risiko for, at vi hænger i bremsen og svigter københavnerne. Vi har et ansvar for at indrette en by, hvor det at leve klimavenligt er lettere og billigere i stedet for dyrt og bøvlet, som det ærligt talt på mange områder er i dag. Og vi skal skabe en by, hvor det som virksomhed er lettere at omstille sig og mere attraktivt at udvikle grønne løsninger, som kan eksporteres til hele verden. Det er der heldigvis rigtig mange københavnske virksomheder, der gerne vil, og det mener jeg er et politisk ansvar at understøtte. De kommunale køkkener, som i de senere år er blevet omlagt til mere plantebaseret og økologisk mad, har en masse erfaring med, hvordan man omstiller i stor skala uden at gå på kompromis med kvalitet, pris og smag. Det ville da være tosset, hvis Københavns Kommune ikke åbent delte ud af sine erfaringer til de virksomheder, der måtte interesse sig for det. Den åbne tilgang synes jeg i øvrigt Københavns Kommune skylder vores erhvervsliv på alle områder, og den har vi også for eksempel på it-området. Selvfølgelig skal Københavns Kommune også understøtte byens erhvervsliv i den grønne omstilling, som mange virksomheder selv ønsker, ved at stille partnerskaber til rådighed. Her kan virksomhederne lære af hinanden og samtidig have let adgang til at drøfte løsninger med myndighedsrepræsentanter og med os politikere. »Det er godt og vigtigt, at flere vælger en elbil, som Theilade Thomsen også påpeger. Det er en udvikling, som jeg har arbejdet for at understøtte som teknik- og miljøborgmester,« skriver Line Barfod (billedet).Fold sammenLæs mereFoto: Mathias Svold. Det gør vi for eksempel iEnergiSpring, som er et partnerskab, hvor en lang række aktører fra ejendomsbranchen samarbejder om at nedbringe energiforbruget i bygninger. Vi kommer absolut heller ikke i mål i forhold til klimaet, hvis vi bare læner os tilbage på transportområdet i København, hvilket synes at være Louise Theilade Thomsens tilgang. Det er godt og vigtigt, at flere vælger en elbil, som Theilade Thomsen også påpeger. Det er en udvikling, som jeg har arbejdet for at understøtte som teknik- og miljøborgmester. Men vi får ikke en grøn omstilling af vores transport, hvis der ikke samtidig er rigtig gode alternativer til bilen. For gåben, cykler og kollektiv transport er stadig langt mere klimavenlige transportformer og i øvrigt også vigtige for at vi kan undgå den trængsel, som vi kæmper med i København. Det handler for mig også om, at de, der ikke kan undvære bilen, skal have bedre mulighed for at komme rundt i København. Det er for eksempel mennesker med handicap og håndværkere, der skal ud til opgaver. Derfor skal vi prioritere pladsen i byen, og det er afgørende for mig, at vi for eksempel får skabt langt bedre forhold for cyklister. Hver gang en familie bruger en ladcykel i stedet for en bil, belaster det klimaet væsentligt mindre og sparer plads på vejene. Men der er ikke særligt mange gode steder at parkere ladcyklen og mange steder heller ikke nok plads på vejene, som kan gøre turen på ladcykel mere tryg og behagelig. Den plads bruger vi nemlig i høj grad på parkerede og kørende biler. Derfor jeg mener heller ikke, at vi får skabt en klimavenlig by, hvis vi ikke i langt højere grad prioriterer de mest klimavenlige transportmidler. Hvis vi i København skal løfte vores del af ansvaret for at løse klimakrisen, så skylder vi som kommune at gøre en mere klimavenlig hverdag lettere for borgere og virksomheder. Line Barfod er teknik- og miljøborgmester i København ",
        "metadata": {
            "source": "https://www.berlingske.dk/kommentatorer/louise-theilade-thomsen-er-helt-galt-afmarcheret-naar-hun-faar-det",
            "image_url": "https://berlingske.bmcdn.dk/media/cache/resolve/image_x_large_vertical/image/191/1917541/24943121-line-barfod-teknik--og-miljborgmester-i-kbenhav.jpg",
            "publication_time": "Lørdag d. 03. maj 2025, kl. 10.45",
            "author": null,
            "related_links": [],
            "attachments": []
        }
    }
}