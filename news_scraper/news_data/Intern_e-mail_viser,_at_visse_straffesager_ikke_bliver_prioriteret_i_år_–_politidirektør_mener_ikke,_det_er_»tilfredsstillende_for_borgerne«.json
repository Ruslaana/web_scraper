{
    "version": "1.0",
    "document": {
        "id": 7448,
        "title": "Intern e-mail viser, at visse straffesager ikke bliver prioriteret i år – politidirektør mener ikke, det er »tilfredsstillende for borgerne«",
        "content": "I den ideelle verden havde tingene set anderledes ud. Og lad der ikke herske tvivl: Politiet er ikke selv tilfreds, men samtidig er beslutningen den rigtige. Det er i grove træk meldingen fra politidirektør ved Københavns Politi, Anne Tønnes, efterBerlingske tirsdag kunne fortælle, at københavnske anklagere har fået besked om, at de resten af året som udgangspunkt kun skal behandle sager om personfarlig kriminalitet. Alle andre sager, der kan vente, skal vente. Det fremgår af en intern e-mail udsendt til anklagere ved Københavns Politi, som Berlingske har fået indsigt i. Ovenstående betyder, at straffesager om eksempelvis narkokriminalitet og spirituskørsel som udgangspunkt må vente til 2020. Det er uklart, om anklagerne ved landets øvrige kredse har fået lignende beskeder. Men Justitsministeriets vedtagelse om, at antallet af personfarlige sager skal nedbringes, gør sig gældende i alle politikredse. »Vi prioriterer de personfarlige sager, fordi vi efter drøftelse med justitsministeren har lavet en handlingsplan, som på den korte bane skal nedbringe antallet af sager på området,« siger politidirektør Anne Tønnes. Hvilke overvejelser gør I jer i forhold til, at andre sagstyper nu må vente endnu længere tid på at komme videre i systemet? »Der er ingen tvivl om, at vi ikke er tilfredse med, at borgerne skal opleve så lange ventetider. Men vi prioriterer personfarlig kriminalitet, der har stor betydning for borgernes tryghed, og derfor giver det mening at prioritere netop denne sagskategori højest. Det betyder ikke, at vi ikke behandler de andre sager og lader dem ligge, men at de får en længere sagsbehandlingstid.« Ifølge anklagerne er de eneste sager, de behandler, personfarlige sager. De andre sager bliver overhovedet ikke prioriteret. De ligger stille. Så lige nu bliver de andre sager vel ikke behandlet? »Som det fremgår af mailen skal man hele tiden prioritere. De personfarlige sager skal prioriteres højest. Er man i tvivl om, hvad man skal prioritere, skal man spørge sig til råds ved sin leder. Men det er ikke sådan, at andre sager ikke behandles.« Anklagerne siger, at de kun laver personfarlige sager. De behandler ikke sager om spritkørsel eller indbrud. Er anklagernes udsagn ikke korrekte? »Jo. Det, tror jeg, er et meget korrekt øjebliksbillede. Det må ske på baggrund af den prioritering, vi har tilkendegivet skal ske. Det er bare ikke det samme, som at sagerne ikke bliver behandlet, men at det kommer til at tage længere tid.« Det betyder, at de andre sager venter længere tid? »Ja, men det, du skal forstå, er, at det ikke er sort-hvid. Det er ikke kun personfarlige sager, vi laver, men de vil i en periode have den højeste prioritet.« I skal indfri en politisk beslutning. Hvad mener I selv om det? »Det giver rigtig god mening at prioritere den personfarlige kriminalitet.« FAKTASerie: Slår retsstaten revner?Vi lever i et af verdens førende retssamfund, men slår de bærende søjler revner?Berlingske afdækker forholdene i anklagemyndigheden over store dele af Danmark. En lang række anklagere har fortalt, at myndigheden er i knæ, hvilket svækker retssikkerheden i form af strafnedsættelser og fejlagtige frifindelser.Berlingske har blandt andet fortalt, at den gennemsnitlige sagsbehandlingstid på landsplan er steget, mens antallet af sager, der er mere end 180 dage gamle, ermere end firedobletfra 11.394 til 47.390 sager på tre år.FOLD UD Vi lever i et af verdens førende retssamfund, men slår de bærende søjler revner? Berlingske afdækker forholdene i anklagemyndigheden over store dele af Danmark. En lang række anklagere har fortalt, at myndigheden er i knæ, hvilket svækker retssikkerheden i form af strafnedsættelser og fejlagtige frifindelser.Berlingske har blandt andet fortalt, at den gennemsnitlige sagsbehandlingstid på landsplan er steget, mens antallet af sager, der er mere end 180 dage gamle, ermere end firedobletfra 11.394 til 47.390 sager på tre år. Men i den ideelle verden ville I da ikke have ressourcer til at prioritere alle sager? »I den ideelle verden havde vi ikke lange sagsbehandlingstider og sagsbunker. Sådan er det desværre. Det er ikke tilfredsstillende for borgerne. Vi arbejder på at sætte fokus på straffesagsdelen.« Er det rimeligt over for de andre borgere, som nu må vente? »Det er svært at tale om rimelighed. Jeg er ærgerlig over sagsbehandlingstiderne generelt. Men vi har foretaget en prioritering. Personfarlig kriminalitet har stor betydning for borgernes tryghed og bliver derfor i en periode prioriteret over andre sagskategorier.« Men du kan ikke svare på, om det er rimeligt over for de borgere, som eksempelvis har anmeldt et indbrud, et færdselsuheld eller andet? »Jeg mener ikke, det er tilfredsstillende. Jeg ved, at der i alle sager er en forurettet, som har anmeldt en forbrydelse. Dem vil vi gerne betjene bedst muligt. Men i den nuværende situation skal vi prioritere, og derfor har vi prioriteret personfarlig kriminalitet højst.« Er det utilfredsstillende som retsinstans at udskyde behandlingen af visse sagstyper? »Ja. Det er ikke tilfredsstillende, at borgerne skal vente længere tid.« Har personfarlig kriminalitet større betydning for borgerne end færdselsuheld eller indbrud i deres hjem? »Jeg er meget bevidst om, at der i alle sager er en forurettet, som har krav på at få sagen behandlet hurtigst muligt. Men jeg tror også, at borgerne har forståelse for, at når vi skal prioritere, så prioriterer vi personfarlig kriminalitet højst.« Hvorfor tror du, borgerne har forståelse for det? »Fordi personfarlig kriminalitet er alvorlig og har stor betydning for borgerne.« Har indbrud og spritkørsel også stor betydning? »Ja.« Okay. Men personfarlig har højere betydning? »Ja, personfarlig kriminalitet vil blive prioriteret højere i en periode.« Venter du på, at din straffesag bliver behandlet ved anklagemyndigheden ved Københavns Politi? Skriv i så fald gerne til tbre@berlingske.dk",
        "metadata": {
            "source": "https://www.berlingske.dk/indland/intern-e-mail-viser-at-visse-straffesager-ikke-bliver-prioriteret-i-aar",
            "image_url": "https://berlingske.bmcdn.dk/media/cache/resolve/image_x_large_vertical/image/122/1229795/23275347-.jpg",
            "publication_time": "Onsdag d. 27. november 2019, kl. 14.18",
            "author": "Tobias Reinwald",
            "related_links": [],
            "attachments": []
        }
    }
}