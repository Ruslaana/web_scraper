{
    "version": "1.0",
    "document": {
        "id": 5638,
        "title": "Draghi kræver EU-åbning for flere telefusioner",
        "content": "Det skal gøres lettere for teleselskaberne i Europa at slå sig sammen og blive større. Det er et af de mange budskaber iden rapport, som den tidligere italienske premierminister og chef for Den Europæiske Centralbank Mario Draghiforleden afleverede. Heri udpeger den højt respekterede økonom de aktuelle, store problemer, som EU står over for. Her gør han også op medmange års modvilje hos EUs konkurrencemyndighedermed den danske konkurrencekommissær Margrethe Vestager i spidsen. Hun har flere gange sagt nej til, at teleselskaber kunne fusionere eller blive købt op, af frygt for at det ville betyde højere priser og gå ud over konkurrencen. Blandt andet måtte norske Telenor og svenske Telia tilbage i 2015 droppe den længe planlagte og langt fremskredne fusion af deres to danske selskaber, fordi der var klar udsigt til at få et nej i Bruxelles. Siden har det stået klart, at der er for mange teleselskaber i Danmark til antallet af kunder, menhidtil har ingen kunnet løse den gordiske knude. Telenor og Telia havde allerede inden fusionsplanerne slået deres danske mobilnet sammen, så de to nu hver især ejer halvdelen af det fælles mobilnet, der er et af tre i Danmark. De to andre ejes af TDC Net og 3. I april 2024 overtog energikoncernen Norlys så Telias danske forretning, der nu er en del af Norlys-koncernen, som i forvejen tæller internet- og tv-leverandørerne Stofa og Boxer, der også begge er opslugt af Norlys-varemærket. Norlys blev dermed også ejer af halvdelen af det fælles mobilnet. Mario Draghi slår i sin 69 sider lange redegørelse fast, at »det er nødvendigt at gøre det lettere at konsolidere sig i telesektoren, for at der kan leveres højere investeringsrater i at skabe forbindelser«. »Hjørnestenen ved dette initiativ er at ændre på EUs holdning til skala og konsolidering blandt teleselskaberne, så der kan skabes et ægte indre marked, uden at det går ud over kundernes velfærd og kvaliteten i tjenesterne,« fastslår han. Derfor mener han, at telesektoren bør betragtes på EU-niveau frem for i de enkelte lande, og at der skal lægges vægt på innovation og forpligtelser til at investere, når EU skal forholde sig til og godkende fusioner blandt teleselskaber. Telenors tidligere koncernchef Sigve Brekke, som 1. december i år går på pension, har gentagne gangepresset på for at få bedre mulighed for, at teleselskaber i Europa kan slå sig sammen. »I USA er der tre operatører, i Kina er der tre operatører, i Indien er der tre operatører, men i Europa har vi flere end 200 operatører. Vi siger, at det bliver for småt!« sagde han tilbage i august 2019 og fastholdt, at der – også i Danmark – er brug for konsolidering, altså opkøb og fusioner. 3s administrerende direktør, Morten Christiansen, har tidligere sagt til Berlingske, atDanmark er for lille et land til tre mobilnet, og at kræfterne og pengene i stedet burde bruges på at sikre, at der kom markant bedre mobildækning overalt i landet ved kun at skulle investere i to frem for tre mobilnet. Han ville dog ikke give et bud på, hvilket af de tre mobilnet der skulle forsvinde. Mario Draghi taler også for, at de radiofrekvenser, som mobilselskaberne lejer sig ind på for en årrække for at kunne opbygge deres mobilnet, bliver set i en EU-helhed. Lige nu er det de enkelte 27 EU-lande, som administrerer frekvenserne ogtjener pengene, når de sættes på auktion til højestbydende. Draghi mener desuden, at der bør være mindre fokus på, at de enkelte lande kan blokere for en fusion. Til gengæld skal der slås hårdere ned på fusioner og opkøb, når selskaberne misbruger deres dominerende stilling. Endelig mener Mario Draghi, at »kommerciel deling af omkostningerne mellem netværksejerne og meget store onlineplatforme, der anvender EU-datanet i massivt omfang, men ikke bidrager til at finansiere dem«, bør gennemføres. Her hentyder han til det årelange slagsmål, hvor teleselskaberne kræver, at giganter som Google, Facebook, Apple og Microsoft m.fl. skal betale for, at deres mange og meget brugte tjenester lægger beslag på en meget stor del af datakapaciteten i både mobile og faste net. Det er medvirkende til, at dataforbruget årligt stiger herhjemme med 25-30 procent, hvilket kræver konstante opgraderinger af kapaciteten for at forhindre digitale trafikpropper. Lige nu udgør giganternes mange tjenester mere end 50 procent af al datatrafik i telenettene. EU satte sidste år en undersøgelse i gangfor at finde frem til, om man vil støtte teleselskabernes krav om betaling ved kasse 1. Læs mere:Mario Draghis rapport»The future of European competitiveness«(på engelsk, pdf).   Opdateret 17. september 2024, idet Telenors topchef, Sigve Brekke, først går på pension 1. december og ikke som oprindelig nævnt allerede var fratrådt.",
        "metadata": {
            "source": "https://www.berlingske.dk/virksomheder/draghi-kraever-eu-aabning-for-flere-telefusioner",
            "image_url": "https://berlingske.bmcdn.dk/media/cache/resolve/image_x_large/image/183/1836661/24793646-det-var-tilbage-i-2011-at-de-davrende-topchefer.jpg",
            "publication_time": "Mandag d. 16. september 2024, kl. 17.24",
            "author": "Thomas Breinstrup",
            "related_links": [],
            "attachments": []
        }
    }
}