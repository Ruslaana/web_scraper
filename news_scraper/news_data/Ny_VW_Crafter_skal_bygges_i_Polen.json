{
    "version": "1.0",
    "document": {
        "id": 16815,
        "title": "Ny VW Crafter skal bygges i Polen",
        "content": "En helt ny bilfabrik i Polen er ved at blive opført til produktion af den kommende udgave af VW Crafter. Derved stopper det samarbejde, som man har haft med Daimler siden 1996, hvor først LT-udgaven og siden 2006 Crafter-udgaven har været produceret sideløbende med Mercedes-Benz Sprinter – dels på fabrikken i Ludwigsfelde ved Berlin, dels på fabrikken i Düsseldorf. Fabrikken i Polen ligger i byen Wrzesnia – og vil lokalt tilføre 2.300 nye arbejdspladser.  »At vi nu vil bygge Crafter i Polen skyldes en ny strategisk kurs for vores lette, kommercielle køretøjer. Crafter er ideel til alle lande med vækst og styrker VW som verdensomspændende producent på verdensmarkedet,« siger Leif Østling, der sidder i bestyrelsen i Volkswagen AG med ansvar for erhvervskøretøjer. Forlydender i markedet vil dog også vide, at konkurrencen med Daimler spiller voldsomt ind. Volkswagen AGs ledelse satser i disse år stort på kommercielle køretøjer – bl.a. med overtagelsen af både MAN og Scania lastbilsfabrikkerne, hvor man i årevis har haft store aktieposter, og samle det under en fælles Volkswagen-paraply. Leif Østling var i øvrigt tidligere øverste chef for svenske Scania. Wrzesnia bliver den anden fabrik for VW i Polen efter Poznán, hvor der i en årrække har været bygget Caddy og visse Transporter-modeller. VW har været yderst tilfredse med produktkvaliteten på Poznán-fabrikken. Den nye fabrik i Wrzesnia ligger i et erhvervsområde med god infrastruktur og stor mulighed for at finde arbejdskraft.  Chef for projektet bliver Jens Ochsen, medlem af ledelsen i VW Nutzfahrzeuge med ansvar for produktion og logistik. Han tiltræder 1. april og bliver samtidig chef for Volkswagens Poznan-fabrik. Den nye fabrik dækker et areal på 220 hektar. Opførelsen begynder i slutningen af året – og omfatter både produktion, lakering og færdiggørelse. »Fabrikken i Wrzesnia vil have fordele gennem placeringen nær Poznan – både logis­tisk, og når det gælder underleveran­dører. Men også når det handler om lokal erfaring. Underleverandører vil tillige placere deres produktion og lagre tæt på den nye fabrik,« siger Jens Ochsen.",
        "metadata": {
            "source": "https://www.berlingske.dk/virksomheder/ny-vw-crafter-skal-bygges-i-polen",
            "image_url": "https://berlingske.bmcdn.dk/media/cache/resolve/image_x_large/image/40/403216/7256569-file-usa-volkswagen-recalls-passat.jpg",
            "publication_time": "Mandag d. 24. marts 2014, kl. 22.30",
            "author": null,
            "related_links": [],
            "attachments": []
        }
    }
}