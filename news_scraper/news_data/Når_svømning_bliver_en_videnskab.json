{
    "version": "1.0",
    "document": {
        "id": 10917,
        "title": "Når svømning bliver en videnskab",
        "content": "Selvfølgelig kunne hun svømme, hun havde jo lært det dengang i folkeskolen. I hvert fald lidt brystsvømning. Men for seks år siden, da Maja Haastrup Ishøi begyndte at dyrke triatlon, fandt hun ud af, at hun var elendig. At hun ikke var i stand til at svømme mere end nogle få baner. Når hun forsøgte sig med crawl, slyngede hun først den ene arm voldsomt gennem luften, så hånden plaskede ned og lavede bobler. Og så den anden. Det føltes som et forsøg på alene at overleve. »Jeg blev overrasket over, hvor langt 200 meter er, og hvor meget teknik, der er i svømning. Så prøvede jeg at crawle, jeg begyndte med 25 meter og var ved at give op fem meter før, jeg nåede den anden ende af bassinet, så forpustet var jeg. Min fysiske form var ellers rimeligt god, det var ikke der, problemet lå.« Teknikken var forkert, helt forkert. Maja Haastrup Ishøi var ikke bevidst om, at hun også var nødt til at få styr på sin vejrtrækning, lære sig et mere effektivt benspark og få noget rytme og rotation ind i svømningen. På den måde ville hun kunne spare på kræfterne, komme fremad med betydeligt mindre vandmodstand og dermed have overskud til det egentlige arbejde i vandet. »Grundlæggende skulle jeg lære at mærke det, man kalder vandfølelsen,« forklarer hun. Maja Haastrup Ishøi er en ud af mange voksne danskere, som i en årrække har opfattet sig selv som en nogenlunde habil svømmer. Men som på et tidspunkt har indset, at svømmekundskaberne nok har været en anelse overvurderet. I takt med de senere års stigende interesse for triatlon, efterspørger flere og flere svømmeundervisning. Men det er ikke bare triatleterne, som skal klare de 3,8 kilometer crawl i havvand, der vil starte forfra med korkplade eller crawl-kurser. Stadigt flere »almindelige« voksne vil lære at svømme rigtigt. Også på de private svømmeskoler, der er skudt op, nogle af dem som en del af en et fitnesscenter eller en helseklub.  I Charlottehaven Health Club på Østerbro kan man melde sig til et 12 ugers lukket forløb med kun seks deltagere på hvert hold. Forløbet fokuserer på at fange den enkelte der, hvor han eller hun er. Her underviser Danmarks store svømmestjerne med fem gange OL og 36 EM og VM-medaljer bag sig. Navnet er Mette Jacobsen, og hun er ikke i tvivl om, at interessen for svømmeundervisning er steget betydeligt de seneste tre-fire år. »Det tror jeg, der er flere forklaringer på. Men en af dem er, at der kommet flere tilbud til folk, som ikke har ønsker om at melde sig ind i en svømmeklub, men bare gerne vil blive bedre til at svømme i form af et kortere kursus. Nogle er begyndere, andre vil opnå et vist teknisk niveau eller arbejde på detaljerne i crawl,« siger Mette Jacobsen. Hun peger på en særlig tydelig tendens, og det er ønsket om personlig træning, hvor underviseren udelukkende fokuserer på den enkelte. »Jeg får mange henvendelser, hvor flere indleder med at spørge, om jeg nu også underviser på deres niveau. Underforstået, at jeg med min baggrund kun underviser på et højt niveau. Men for mig handler det i dag udelukkende om at motivere alle dem, der har lyst til at blive bedre til at svømme. Det kan man blive forholdsvis hurtigt, hvis man får styr på sin teknik,« forklarer Mette Jacobsen. »Når folk siger, det er kedeligt at svømme, fordi de bare ligger og glor på fliserne nede på bunden af bassinet, mens de svømmer frem og tilbage, skyldes det ofte, at de helt grundlæggende mangler den teknik, som kan give glæden og motivationen.« Foto: Malene Anthony Nielsen.Fold sammenLæs mere Mange så beundrende med under OL i sommer, da de danske svømmere foldede sig ud i bassinet i Rio og nappede to medaljer. En bronze til holdkappen i 4 gange 100 meter medley. Og en guldmedalje til Pernille Blume, som med sin guld-præstation og sit vindersmil gik direkte i hjertet på alle, der fulgte med. At OL-succesen skulle have haft en direkte effekt på en stigende interesse for svømmeundervisning, tror Mette Jacobsen ikke på. »Det er muligt, at mange er blevet inspireret, det forstår jeg godt, men jeg tror, det primært er ude i klubberne, hvor elitesvømmerne er, og ikke blandt dem, der mere generelt ønsker at blive bedre til at svømme.« Hos Dansk Svømmeunion kan man endnu ikke sige om det, der er blevet kaldt for »Pernille Blume-effekten« også har smittet af på antallet af medlemmer i klubberne. Opgørelserne over medlemstallet er først klar i løbet af april. I triatlon-miljøet er det en kendt sag, at svømningen er den disciplin, som hænger, og som er den største udfordring, mens de fleste triatleter har lettere ved løb og cykling. »Alle kan svømme, eller de fleste kan. Men den klassiske historie er, at man kun kan svømme brystsvømning og endda ikke særlig godt, når man begynder på triatlon,« siger Rune Huess Pauly, der selv er triatlet og står bag online træningsprogrammerne TRImondos. Her er der også mulighed for intensiveret og personlig svømmetræning, målrettet triatlon. Med mulighed for en test en gang om måneden. Programmerne har tilknyttet Mette Jacobsen. »Hvis man ikke har svømmet i bare to uger, er det sværere at komme op i niveau igen, end hvis man ikke har fået cyklet eller løbet.«  Rune Huess Pauly fremhæver især betydningen af tempotræning i svømning med ti gange 100 meter og en pause mellem hver, når man først har fået lært sig den vigtige teknik i svømning. Mads Dalager måtte starte med svømningen helt fra bunden, da han begyndte på triatlon for seks år siden. I dag har han fem hele IRONMAN bag sig. »Det var noget helt nyt for mig at svømme crawl, især var det svært for mig ramme den rigtige vejrtrækning. Det føltes også meget unaturligt for mig at ligge med hovedet under vand. Hidtil havde jeg kun svømmet brystsvømning,« siger Mads Dalager, der hyrede en svømmetræner påcrawlundervisning.dktil at få styr på sin svømning. Også Maja Haastrup Ishøi allierede sig med en svømmetræner, da hun skulle lære at crawle. »Jeg synes, det har taget noget tid at lære, så jeg virkelig kan det. Jeg tror, det har taget mig fire år.« Foto: Malene Anthony Nielsen.Fold sammenLæs mere",
        "metadata": {
            "source": "https://www.berlingske.dk/aok/naar-svoemning-bliver-en-videnskab",
            "image_url": "https://berlingske.bmcdn.dk/media/cache/resolve/image_x_large/image/12/128360/15475535-20bmb20161115-131206-3-1443jpg.jpeg",
            "publication_time": "Mandag d. 21. november 2016, kl. 06.24",
            "author": "Anne Funch",
            "related_links": [],
            "attachments": []
        }
    }
}