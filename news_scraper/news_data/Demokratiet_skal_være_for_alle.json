{
    "version": "1.0",
    "document": {
        "id": 20738,
        "title": "Demokratiet skal være for alle",
        "content": "Da valget blev udskrevet, brugte vi her på Berlingske hele forsiden til et enkelt budskab: Brug din stemme. Det var der heldigvis mange, der gjorde. Stemmeprocenten til folketingsvalget endte på 84,5 pct. Ogselv om det er lavere end i både 2015 og 2011, er det stadig et af de højeste i Europa. Særligt glædeligt var det, atstemmeprocenten til Europa-Parlamentsvalget ligefrem steg. Fra 56,3 pct. ved seneste valg i 2014 til 66 pct. i år. En tendens, der kunne ses i det meste af Europa. Især klimadagsordenen syntes at have engageret de unge. Det er sådan det skal og bør være. Og det nyttede faktisk. Den grønne bølge skyllede hen over ikke bare Danmark, men hele Europa. I Danmark har vi nu fået en historisk grøn regering og den nye formand for Europa-Kommissionen, Ursula von der Leyen, vil gøre EU CO2-neutralt. Om det er realistiske ambitioner, må tiden vise. Pointen er, at politikerne har lyttet til strømningerne i de stemmer, der blev afgivet og har rettet politikken derefter. Selv Dansk Folkeparti synes nu at tage klimadagsordenen alvorligt. Men desværre var tendensen for stemmeafgivelse ikke positiv alle steder. På Lolland varstemmeprocenten væsentligt lavere end i resten af landet. Både til folketingsvalget og til EP-valget. Borgmesteren på Lolland fortæller, at han ofte hører begrundelsen: Det nytter alligevel ikke noget. Det argument er gift for demokratiet. For det skal netop nytte at afgive sin stemme og være med til at sammensætte det folketing, der skal lede hele Danmark. Ser man på stemmeprocenten i valgkredsene over hele landet, tegner der sig en tydelig og kedelig demokratisk tendens. Med en vis generalisering må man konstatere, at det er i kommuner med højtuddannede, vellønnede borgere, at stemmeprocenten er højest – som f.eks. i Rudersdal –men det modsatte gør sig gældende på Lolland, hvor andelen af lavtuddannede og borgere uden for arbejdsmarkedet er højere. Det giver en uhensigtsmæssigskævhed i vores demokrati, hvis bestemte grupper ikke afgiver deres stemme. Hvis deres oplevelse er, at de føler sig hægtet af samfundet, fordi det alligevel er eliten, der bestemmer alt, har vi som samfund et alvorligt problem. Vi har gennem de seneste år set en opdeling af samfundet i hele den vestlige verden, hvor en vred - ofte hvid - underklasse har følt sig hægtet af den politiske indflydelse på en måde, der har ført til protester. De gule veste i Frankrig er ét eksempel, Brexit et andet og USAs præsident Trump spiller åbenlyst på at være den oversete hvide mands stemme i et samfund, som havde glemt at lytte. Hvis man ikke får alle engageret i demokratiet giver det grobund for populismen. For at en mand som Donald Trump eller endda Rasmus Paludan kan komme igennem med deres budskaber om, at de er folkets sande stemme og dem, der kan tage folkets bekymringer alvorligt. Den berømte million som daværende socialministerAnette Vilhelmsen i 2013 uddelte til Lisbeth Zornig, var til projektet Stemmer på kanten, som netop skulle få stemmedeltagelsen op blandt socialt udsatte. Om millionen er brugt fornuftigt, står hen i det uvisse. I hvert fald er stemmeprocenten på Lolland gået den forkerte vej. Vi må ikke få et samfund i Danmark, hvor der bliver en demokratisk kløft mellem befolkningsgrupper. Demokratiet skal være for alle. Derfor bør vi gøre en ekstra indsats for at få alle med. METTE ØSTERGAARD ",
        "metadata": {
            "source": "https://www.berlingske.dk/ledere/demokratiet-skal-vaere-for-alle",
            "image_url": "https://berlingske.bmcdn.dk/media/cache/resolve/image_x_large/image/117/1178368/23007264-lolland.jpg",
            "publication_time": "Torsdag d. 18. juli 2019, kl. 17.00",
            "author": null,
            "related_links": [],
            "attachments": []
        }
    }
}