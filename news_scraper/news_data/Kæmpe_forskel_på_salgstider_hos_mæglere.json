{
    "version": "1.0",
    "document": {
        "id": 16627,
        "title": "Kæmpe forskel på salgstider hos mæglere",
        "content": "Der er stor forskel på, hvor gode og hurtige ejendomsmæglere i hovedstaden er til at sælge boliger. Derfor skal du tænke dig godt om, før du sætter din bolig til salg og finde ud af, hvad der er vigtigst for dig. Hvis du gerne vil sælge villaen så hurtigt som muligt, er det eksempelvis en god idé at banke på døren hos ejendomsmæglerkæden Mette Lykken Bolig. Hvis du derimod sigter mod at ramme den rigtige pris uden store afslag, skal du vælge DK Boligsalg. Hvis du omvendt ikke har travlt med at sælge din villa og samtidig ikke gider betale mægleren kassen, kan du med fordel vælge en »gør det selv-mægler« som BoligOne eller Robinhus. BoligOne i hovedstadsområdet bruger gennemsnitligt 251 dage på at sælge en villa. Det er to en halv gange så lang tid som hos Mette Lykken Bolig, som i gennemsnit kun har en bolig liggende på hylden i 82 dage. Det viser en ny undersøgelse af de danske ejendomsmæglerkæder, som boligsidenBoliga.dkhar lavet for Berlingske Business. Undersøgelsen har vi sendt til ekspert i danskernes boligøkonomi og lektor på Syddansk Universitet, Morten Skak, og han har udarbejdet et vægtet nøgletal for salgstid og størrelsen på prisafslaget. Det er ifølge lektoren en god idé at gøre, fordi sælgere altid ønsker at komme af med boligen på nul dage med nul procent i afslag. Men det kan ikke lade sig gøre - derfor må man vælge mellem pest eller kolera - lang salgstid og måske mindre afslag eller kort salgstid og store nedslag. De dårligste og de bedste Men det er individuelt, hvad boligsælger ønsker, og derfor har Morten Skak udregnet nøgletallet, der viser, hvem der er hurtigst til at sælge i forhold til afslaget. På den måde kan Morten Skak rangere ejendomsmæglerne og kåre de dårligste og bedste. Billedet rykker sig dog ikke nævneværdigt i forhold til at måle mæglerne ud fra de rene salgstider: Det er fortsat gør det selv-mæglerne Bolig­One og Robinhus, som klarer sig dårligst, mens DK Boligsalg, LokalBolig og Mette Lykken Bolig klarer sig bedst: »Ja, nu bliver ejendomsmæglerne sikkert glade, men det tyder på, at de faktisk gør en forskel i positiv retning for boligsælgerne, mens gør det selv-kæderne klarer sig ringere,« siger Morten Skak. Den mæglerkæde, som kommer dårligst ud i undersøgelsen, er BoligOne. En af mæglerne i kæden, Kenneth Holt Nielsen, afviser imidlertid, at man generelt er langsommere og dårligere end andre: »Snarere tværtimod. Jeg er overbevist om, at vi ligger enten midt i feltet eller i den bedre ende, hvis du fjerner yderpunkterne. For det, som trækker i negativ retning, er, at vi ikke er bange for at tage boliger ind i butikken, som vi godt ved, tager lang tid at sælge,« siger Kenneth Holt Nielsen. Han peger eksempelvis på egoistboliger med store, men få værelser. Her er der langt mellem køberne, og det tager altid lang tid at sælge i forhold til de populære standardvarer. De billigste Spørgsmålet er, om det er tilfældigt, at det netop er de to gør det selv-kæder - Bolig­One og Robinhus - der klarer sig dårligst? Nej, lyder det fra boligeksperten fra Syddansk Universitet: »Det er sandsynligt, at det nok gør køberne lidt utrygge, at det er sælgeren selv, der går rundt og fremviser boligen,« siger Morten Skak. Det er dog væsentligt at huske på, at de to gør det selv-mæglerkæder er meget billigere end de traditionelle kæder som Home, Nybolig, EDC og Danbolig, hvor regningen for at sælge en villa sagtens kan ende på flere hundrede tusinde. Hos Bolig­One koster det et fast salær på 30.000 kroner, mens Robinhus tager 35.000 kroner for at sælge din bolig. Alligevel anbefaler privatøkonomisk rådgiver hos Finanshuset i Fredensborg, Kim Valentin, kommende boligsælgere til at kigge på denne liste over ejendomsmægleres præstationer: »Salæret er naturligvis vigtigt. Men for langt de fleste er det altså vigtigere at få solgt boligen så hurtigt som muligt til den rette pris. Og her tyder meget på, at eksempelvis Mette Lykken Bolig gør noget rigtigt,« siger Kim Valentin.",
        "metadata": {
            "source": "https://www.berlingske.dk/privatoekonomi/kaempe-forskel-paa-salgstider-hos-maeglere",
            "image_url": "https://berlingske.bmcdn.dk/media/cache/resolve/image_x_large/image/38/386522/3450191-hoved.jpg",
            "publication_time": "Onsdag d. 29. december 2010, kl. 05.01",
            "author": "Claus Iversen",
            "related_links": [],
            "attachments": []
        }
    }
}