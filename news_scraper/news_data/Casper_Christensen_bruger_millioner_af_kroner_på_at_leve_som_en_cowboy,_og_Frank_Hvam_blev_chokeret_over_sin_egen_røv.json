{
    "version": "1.0",
    "document": {
        "id": 7985,
        "title": "Casper Christensen bruger millioner af kroner på at leve som en cowboy, og Frank Hvam blev chokeret over sin egen røv",
        "content": "Det er en af de aftener. En flaske tequila har indfundet sig på spisebordet, som Casper Christensen og hans kone for en tid har forladt for at danse i køkkenet. Pludselig får Casper Christensen en idé. En lidt dyr en af slagsen. Det fortæller han til Berlingske over Skype, mens han sidder på selvsamme herregård, hvor den dyre idé opstod for et par uger siden. Frank Hvam er med på samme Skype-forbindelse flere tusinde kilometer væk i New Zealand. Det er Frank Hvam, der har opfordret Casper Christensen til at fortælle historien om den dag, han gjorde et køb i en brandert, som har kostet ham flere tusinde kroner. Den fortæller nemlig en hel del om, hvor han er i sit liv, bliver han og Frank enige om. Men først skal vi lige have på plads, hvor de to komikere egentlig er i deres liv. Casper Christensen på 54 år og Frank Hvam på 52 år har begge fundet andre værdier i livet end en karriere med fart på.Fold sammenLæs mereFoto: Asger Ladefoged. Det komiske makkerpar har haft et stærkt greb på dansk comedy, siden Casper Christensen inviterede Frank Hvam til at være en del af kult-sketchshowet »Casper og Mandrilaftalen« på DR2. Siden har de sammen kreeret »Klovn«, »Langt fra Las Vegas« og en række formater, der har efterladt danskere med krummede tæer eller krampe i mundvigen af latter. Nu har de kastet sig over lyduniverset, og podcasten »Casper ringer til Frank« er blevet skabt. Frank Hvam er flyttet til New Zealand for at bo og leve der i omtrent et år. Han har netop tændt for sit webcam, der afslører, at det stadig er lyst udenfor på trods af, at klokken har passeret otte om aftenen. Casper Christensen tænder sit webcam på en herregård et sted i Tikøb ved Nordsjælland med køer, der græsser på marken, på den anden side af sin computerskærm. Hos ham er klokken otte om morgenen. Casper Christensen og Frank Hvam har sammen lavet podcasten »Casper ringer til Frank«. I podcasten snakker de om alt fra ideer til et nyt »Klovn«-afsnit til VM i Qatar.Fold sammenLæs mereFoto: Asger Ladefoged. De er endt i hver deres del af verden ved at stille sig selv et vigtigt spørgsmål, forklarer Casper Christensen: »Hvordan man ender det sted, hvor man får sin værdi til at vokse, og gør det klart for sig selv, hvad der er vigtigt i livet?« I virkeligheden har Frank Hvam og Casper Christensen fundet samme svar på spørgsmålet på trods af, at det har ført dem til to forskellige hjørner af verden, fortæller Casper Christensen: »Frank er rejst om på den anden side af verden for at blive tæt med sin familie. Det er det samme, jeg har gjort, selvom jeg blot er flyttet til Tikøb. Vi har begge gjort det, at vi har isoleret os omkring vores kære,« lyder det fra ham. Frank Hvam og familien har altid haft en plan om at flytte til New Zealand. Markere et år i kalenderen med en rød tusch og tage børnene med til et andet land. Casper Christiensen har købt et stort landsted i Tikøb på næsten 50.000 kvadratmeter.Fold sammenLæs mereFoto: Asger Ladefoged. De to komikere, hvis værker er blevet en form for folkekær kulturarv, er nået til et sted i deres liv, hvor børn, kone og nærhed er vigtigere end det næste skridt op ad karrierestigen. De har begge stødt hovedet hårdt op i 50erne. Frank Hvam bemærkede det forleden, da han stod på et af de badeværelser, hvor to spejle reflekterer hinanden, og ens spejlbillede bliver trukket med i en uendelighed af refleksioner. I dette tilfælde var det Franks røv. »Her i New Zealand har vi et badeværelse med to spejle, og så kan jeg bare se min røv i tusind udgaver, hvor den bare bliver mindre og mindre. Og det er voldsomt. Rigtig voldsomt,« siger Frank og fortsætter: »Al ældning, hvis man får lov til at følge med hver dag, oplever man næsten ikke. Men det er måske ti år siden, jeg sidst har set min røv, så jeg sagde altså bare: What?« lyder det fra komikeren, inden han bliver afbrudt af Casper Christensen. »Opskriften er jo et dagligt røvkig,« siger Casper Christensen, og de nikker samstemmigt. En lang samtale om det daglige »røvkig« mellem de to komikere ender i en form for indforstået pointe, der går ud på, at man skal følge med sin alder. Ellers ender man med at slå sig på badeværelsesgulvet i chok. Frank Hvam har tidligere fortalt, at han planlægger at være i New Zealand omtrent 14 måneder med sin familie.Fold sammenLæs mereFoto: Asger Ladefoged. Prioriteringerne i livet har ændret sig, siden Casper Christensen fyldte 24 år og endnu blot ventede på sit helt store gennembrud. »For tyve år siden tænkte jeg på mig selv og troede, at mine værdier her i verden var succes på arbejdsmarkedet, penge, status, udseende og kendthed. Det, der er vigtigt i dag, er stadigvæk mig selv, men det handler i stedet om, at jeg er et ordentligt menneske over for dem, jeg holder af,« siger Casper Christensen. Frank er enig. »Man skal jo have en fuldstændig idiotisk, egoistisk energi som ung for at kunne komme ud over rampen. Alle store oplevelser er gjort af unge mennesker, og det er der en grund til. Det er, fordi man beskæftiger sig med én selv, og man er som ung et fuldstændig altopslugende projekt,« siger Frank Hvam og fortsætter: »Når man på et tidspunkt nærmer sig afslutningen – når man bliver ældre – så er der pludselig en familie at tage hensyn til, og man kan ikke være selvisk. Det er, fordi man henter sin styrke i den familie, når man bliver ældre.« I New Zealand er det de færreste, der stopper op på gaden for at hilse på komikeren, der har været en del af dansk comedys elite siden 1999. Men det lidt mere normale liv på den anden side af jorden passer i virkeligheden Frank Hvam udmærket – blandt andet på grund af den styrke, han har fundet i sin familie, siger han. »Det er så ordinært, men det synes jeg også er virkelig dejligt. Jo ældre, jeg bliver, jo mere sætter jeg pris på at følge den slagne vej og leve det liv, som alle andre lever, som mennesker før os gjorde, og som generationer før os har levet. Bare være en lille del af det hele, det er en stor tilfredsstillelse.« Casper Christensen historie er også en »historie om, at selvom man er 50 år, så bliver man ved med at drømme,« siger Frank Hvam.Fold sammenLæs mereFoto: Asger Ladefoged. Solen, der strålede ind ad Frank Hvams vinduer, da interviewet begyndte, har så småt forladt New Zealand, og skinner nu i stedet ned på Casper Christensens landsted i Tikøb. Ud ad ruden kan han se marker, der bugter sig. Kæmpemæssige træer med blade, der efterhånden har overgivet sig til vinteren. Og allerlængst ude kan han se et par køer, der græsser på en højderyg. Som var han Kevin Costner i en westernfilm. Det er ikke længere den næste værtsrolle, Casper Christensen jagter. Det er det rolige liv. Og det var måske også den tanke, der blev født i hans hjerne, da klokken havde passeret fire om natten, og tequilaen ramte ham for et par uger siden. Casper Christensen gjorde nemlig et køb, der med egne ord »forsimpler« hans liv. To»long horns«– eller kohorn – på to meter poppede op på Casper Christensens computerskærm. Et par minutter efter er de bestilt til hjemmeadressen. 5.000 kroner var prisen, siger Casper Christensen. »5.000?! De var jo ikke engang fra Texas, for helvede! De var fra Bali, og dem har du købt til 5.000 kroner,« udbryder Frank Hvam i et latterfald. På trods af de nedlagte tequila shots var det ikke vildfarne slag på tastaturet, der gjorde, at det lige var to long horns, som poppede op på computerskærmen. Casper Christensen er betaget af det rolige liv på prærien. Den gamle mand, der vipper frem og tilbage på sin slidte gyngestol, mens han kigger ud over landskabet. Det tiltaler ham. »Jeg har stor glæde ved det simple system, og jeg forsimpler det endnu mere ved at læne mig op ad Kevin Costner, Yellow Stone, Montana og prærien,« siger han og fortsætter: »Det fedeste er, at når man er 54 år, så kan man få lov til at købe et rigtigt legehus. Nu kan man rigtigt få lov at lege Kevin Costner. Det er jo ikke ligesom, da man var ti år og ville lege Spiderman. Nu kan jeg købe en farm, dyr, våben, long horns og firehjulstrækker. Man kan bruge millioner af kroner på at lege Kevin Costner.« Frank tager ordet: »Det fortæller også en historie om, at selvom man er over 50 år, så bliver man ved med at drømme. Det er jo en vild fantasi, den long horn-fantasi. Han er 54 år, og pludselig ville han være Kevin Costner. Det er da dejligt, man kan have den følelse klokken fire om natten i en ordentlig brandert,« siger Frank Hvam. FAKTAFakta om Casper og FrankCasper Christensen og Frank Hvam indledte deres samarbejde i 1999 med »Casper og Madrilaftalen«.2001-2003 var de to af hovedkræfterne i »Langt fra Las Vegas«.2005 skabte de tv-succesen »Klovn«, der siden er blevet til omkring 80 tv-afsnit og tre film.2022 har de sammen skabt podcasten »Casper ringer til Frank«, som kan høres på Podimo.FOLD UD Casper Christensen og Frank Hvam indledte deres samarbejde i 1999 med »Casper og Madrilaftalen«. 2001-2003 var de to af hovedkræfterne i »Langt fra Las Vegas«. 2005 skabte de tv-succesen »Klovn«, der siden er blevet til omkring 80 tv-afsnit og tre film. 2022 har de sammen skabt podcasten »Casper ringer til Frank«, som kan høres på Podimo. ",
        "metadata": {
            "source": "https://www.berlingske.dk/skaerm/casper-christensen-bruger-millioner-af-kroner-paa-at-leve-som-en-cowboy-og",
            "image_url": null,
            "publication_time": "Lørdag d. 26. november 2022, kl. 20.00",
            "author": "Malte Møller Madsen",
            "related_links": [],
            "attachments": []
        }
    }
}