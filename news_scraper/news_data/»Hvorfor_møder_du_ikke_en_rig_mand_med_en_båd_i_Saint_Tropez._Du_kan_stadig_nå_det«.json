{
    "version": "1.0",
    "document": {
        "id": 21131,
        "title": "»Hvorfor møder du ikke en rig mand med en båd i Saint Tropez. Du kan stadig nå det«",
        "content": "De, der siger, at du kun er så gammel, som du føler dig, har formentlig aldrig arbejdet i underholdningsbranchen. Maya Albana havde kun haft et par år som studievært på det tidligere ZTV, da hun erkendte, at hun blev nødt til at finde en anden levevej. Alternativet var at blive for gammel til jobbet. Da hun indså det, var hun 21 år. »Den tv-branche, jeg trådte ind i som ung, var enormt optaget af ungdomskultur. At være ung var i sig selv et succeskriterium. Jeg kunne lige så godt skifte spor, for jeg kunne se, at jeg aldrig kunne slå det, jeg havde været tidligere – nemlig yngre,« siger Maya Albana, der allerede havde haft flere job, inden hun blev tv-vært. Som 12-årig gik hun model i det fynske Rosengårdcentret med sin jævnaldrende veninde, Trine Dyrholm. Senere, efter flere års modelarbejde, blev hun medlem af popgruppen Nice Device. I begge brancher var ungdom og skønhed de afgørende adgangskriterier. Her sagde man gerne direkte til en kvinde i midten af 20erne, at tiden var ved at rinde ud. »Jeg var vokset op med MTV, hvor det var normen, at hvide rappere var flankeret af brune piger, der sang med på omkvædet eller pyntede i baggrunden. Det var »mangfoldighed« i 80erne. Til at starte med forholdt jeg mig fuldstændig usentimentalt og legende til det. Jeg havde det sjovt og fik lov at opleve en masse. Men med tiden skammede jeg mig mere over rollen.« Overgange, identitetstab og alder fylder også en del i »En danser dør altid to gange« – en dokumentarfilm som Maya Albana har lavet om Den Kongelige Ballets solodanser Kizzy Matiakis, der forbereder sin egen afgangsforestilling i en alder af 39 år. Efter at have forladt musikbranchen er Maya Albana nemlig blevet dokumentarist og har blandt andet arbejdet med serien »Barn af Balletten« om balletskolens yngste. Timerne på Den Kongelige Ballet blev også et møde med en enormt dedikeret verden. En verden, hvor der ikke er nogen plan B. Det er balletten, du uddanner dig til, og balletten, du lever for.  »Der er et klart hierarki, hvor du begynder som korpsdanser, måske bliver solist, mens ganske få opnår at blive solodansere. En del af det liv er, at du bliver pensioneret som 40-årig. Det er hele deres liv, og det er et enormt identitetstab at træde ud af det.«. Netop det identitetstab, som Kizzy stod overfor, fangede Maya Albana. »Jeg så en mulighed for at fortælle en historie, der handler om at miste fodfæste i mødet med en krise – ligesom efter en skilsmisse, en fyring eller et alvorligt sygdomsforløb. Det er sorgfuldt at sige farvel til sin ungdom, dens uanede muligheder og ikke mindst fertiliteten,« forklarer Maya Albana. »I et balletkompagni står de ældste dansere og øver med kollegaer, der er ti eller 15 år yngre. De kan se, at de stiger og falder i graderne, efterhånden som kroppen får skader eller bliver nedslidt. Og de ved, at karrieren løber ud, når de nærmer sig 40 år. Kizzy beskriver den fremskredne alder som et skamfuldt statusfald. Den følelse genkender mange kvinder, tror jeg, men få steder er den så konkret.« Måske er der alligevel sammenfald til de brancher, som Maya Albana kender. Som dengang hun var medlem af Nice Device og optrådte somsidekicktil den aktive mand, der stod i front. Sådan var kontrakten. Samtidig kunne hun se, at det ikke var nok for hende at hente værdi i det. »Som ung så jeg masser af film og tv, hvor kvinder i udpræget grad var til pynt. Jeg ville gerne finde min egen værdi og noget at føle mig berettiget igennem. Jeg er opdraget af en skolelærer i et hjem, hvor det ikke gav point at være køn. Du skulle bidrage og være en del af fællesskabet. Det er jeg rundet af, og det har styret mig i en god retning,« forklarer Maya Albana. Da Nice Device gik i opløsning, besluttede hun sig for at arbejde videre med sine egne sange. Men omverdenen havde lidt sværere ved at vinke farvel til billedet af den pæne, eksotiske pige. »Jeg kunne lige så godt skifte spor, for jeg kunne se, at jeg aldrig kunne slå det, jeg havde været tidligere – nemlig yngre,« siger 47-årige Maya Albana, der er aktuel med filmen »En danser dør to gange«.Fold sammenLæs mereFoto: Søren Bidstrup. »Den musikbranche, jeg oplevede, var ekstremt reaktionær. Jeg brugte mange år på at finde mit eget musikalske udtryk og arbejdede længe med at skrive tekster, producere, indspille og skaffe finansiering. Jeg er stolt af, at det lykkedes. Men på trods af mit eget kreative fokus har jeg mødt masser af fordomme om mine evner. Som da en rockanmelder med en lidt for åben skjorte engang konkluderede: ‘Du ligner ikke en, der kan spille rock’.« Opfattede du det racistisk? »Nej, det gjorde jeg ikke. Men det var en meget begrænset opfattelse af, hvad sådan en som mig kunne, og sådan oplevede jeg det flere gange – også når det kom til min alder. Det var helt rimeligt at kommentere på, at jeg skulle kende min besøgstid i branchen. At jeg snart var ved at være for gammel – selvom jeg ikke engang var blevet 30.« I filmen taler Kizzy om, at det ændrer sig med årene. At alle tror, at ens prioriteter falder på plads, når man bliver mor. »Der findes en konvention om at moderskabet forløser al søgen efter mening i tilværelsen. Kizzy elsker sit arbejde og finder lykke og mening i den del af sig selv, sideløbende med moderskabet, og det genkender jeg. Men det er min oplevelse, at det kan være udfordrende for en kvinde at sige højt.« Til gengæld er der andre ting, som folk gerne siger højt. Som da Maya Albana blev færdiguddannet fra Filmskolen og landede sit første job som tilrettelægger. »En dag var der en kollega på produktionen, der havde svært ved at forstå, at jeg gerne ville starte min karriere helt forfra. Han sagde: ‘Du er stadig køn. Hvorfor møder du ikke en rig mand med en båd i Saint Tropez. Du kan stadig nå det.’«Fold sammenLæs mereFoto: Søren Bidstrup. »En dag var der en kollega på produktionen, der havde svært ved at forstå, at jeg gerne ville starte min karriere helt forfra. Han sagde: ‘Du er stadig køn. Hvorfor møder du ikke en rig mand med en båd i Saint Tropez. Du kan stadig nå det.’« Måske slipper hun for den slags kommentarer fremover. Evnen til at fortælle historier er ikke en, der forsvinder. Tværtimod. »Jeg er 47 år nu. Jeg er der, hvor jeg er, som resultat af mange års målrettet arbejde med film og tv. Jeg kan forhåbentlig fortsætte som producent og dokumentarfilminstruktør i de næste 20 år. Det gode er, at alder ikke er en hindring for at være fortæller. Vil du fortælle historier, må alder altid nødvendigvis være en fordel.« »En danser dør to gange« kan ses på dokumentarfilmfestivalen CPH:DOX den 9. maj i Cinemateket kl. 19.15.",
        "metadata": {
            "source": "https://www.berlingske.dk/eksistens/hvorfor-moeder-du-ikke-en-rig-mand-med-en-baad-i-saint-tropez-du-kan",
            "image_url": "https://berlingske.bmcdn.dk/media/cache/resolve/image_x_large/image/141/1418475/23737025-maya-albana.jpg",
            "publication_time": "Fredag d. 07. maj 2021, kl. 18.47",
            "author": "Sarah Iben Almbjerg",
            "related_links": [],
            "attachments": []
        }
    }
}