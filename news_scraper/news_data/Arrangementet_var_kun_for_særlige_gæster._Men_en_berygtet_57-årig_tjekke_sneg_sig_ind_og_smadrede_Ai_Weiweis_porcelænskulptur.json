{
    "version": "1.0",
    "document": {
        "id": 5626,
        "title": "Arrangementet var kun for særlige gæster. Men en berygtet 57-årig tjekke sneg sig ind og smadrede Ai Weiweis porcelænskulptur",
        "content": "Det var egentlig kun et arrangement for særligt indbudte gæster, da Ai Weiwei-udstillingen »Who am I« åbnede i Palazzo Fava i Bologna i lørdags. Men under åbningen blev Weiweis skulptur »Porcelain Cube« smadret af en gæst, der viste sig at have sneget sig ind. Ai Weiwei har delt overvågningsvideoen af hændelsen, som du kan se i videoen i toppen af denne artikel.  Et opslag delt af Ai Weiwei (@aiww) Når man har set den, så er man ikke i tvivl om, at der var tale om en overlagt handling. Arturo Galansino, der er kurator på udstillingen »Who am I«, har udtalt, at gerningsmanden er berygtet i kunstverdenen. »Desværre kender jeg gerningsmanden bag denne hensynsløse handling fra en række foruroligende og skadelige episoder gennem årene, der involverer forskellige udstillinger og institutioner i Firenze,« siger Galansino til Reuters. Ritzauskrev forleden, at en 57-årig tjekkisk mand er blevet anholdt, efter at han blev stoppet af sikkerhedsvagterne på stedet. Den kinesiske kunstner Ai Weiwei er blandt de største globale kunstnernavne. Han er født i Kina, men er flyttet fra landet, hvis myndigheder hyppigt har kritiseret ham.Fold sammenLæs mereFoto: Niels Ahlmann Olesen. En række medier har navngivet den angivelige gerningsmand. Ifølge det italienske medieCorriere Di Bologna, der er en lokal udgave af den store italienske avis Corriere della Sera, er der tale om Vaclav Pisvejc, en 57-årig tjekke. Også kunstmedietThe Art Insiderog den italienske regionalavisIl Tirrenoskriver, at der er tale om Vaclav Pisvejc. Og Vaclav Pisvejcs synderegister er langt. Blandt andet slog han i 2018 den kendte performancekunstner Marina Abramovic i hovedet. Han slog hende med et portræt af hende selv, som han havde malet, skrev blandt andreThe New York Times. Vaclav Pisvejc blev ifølge blandt andreFirenze Todayidømt seks måneders fængsel for i 2022 at have sat ild til et sort sørgeklæde, der var blevet hængt ud over en kopi af Michelangelos berømte David-statue, der står på en plads i Firenze. Kopien blev lavet i 1910 af den italienske kunstner Luigi Arrighetti, og sørgeklædet var blevet hængt over statuen for at vise solidaritet med Ukraine. Statuen tog skade for 15.000 euro, 112.000 kroner, og Pisvejc blev også dømt til at betale en erstatning på 26.000 euro til Firenze. Han er også ifølge Il Tirreno blevet idømt fire måneders fængsel for at have klatret op ad renæssanceskulpturen Hercules og Cacus, der står ved indgangen til Palazzo Vecchio i Firenze. Pisvejc var nøgen, da han klatrede op ad Herkules-statuen. På kroppen havde han malet ordet »censureret«. Det er uklart, hvad motiverne har været for Pisvejcs handlinger. Han maler selv blandt andet portrætter. Ifølge The Art Insider er den anholdte sigtet for ødelæggelse og skamfering af kulturgenstande. Efterforskere arbejder også på at finde ud af, hvordan det lykkedes ham at komme ind til arrangementet, som kun var for indbudte gæster. ",
        "metadata": {
            "source": "https://www.berlingske.dk/kunst/arrangementet-var-kun-for-saerlige-gaester-men-en-berygtet-57-aarig-tjekke",
            "image_url": null,
            "publication_time": "Mandag d. 23. september 2024, kl. 23.19",
            "author": "Joachim Talbro Paulsen",
            "related_links": [],
            "attachments": []
        }
    }
}