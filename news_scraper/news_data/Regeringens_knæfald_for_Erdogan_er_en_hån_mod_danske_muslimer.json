{
    "version": "1.0",
    "document": {
        "id": 20756,
        "title": "Regeringens knæfald for Erdogan er en hån mod danske muslimer",
        "content": "I årevis har de regeringspartier, som nu leger med tanken om de facto at genindføre blasfemiparagraffen, stået fast: Hvis man skal være en del af det danske samfund, må man selvfølgelig acceptere, at ens religiøse følelser aldrig kan trumfe individers demokratiske rettigheder. Men nu signalerer regeringen med sit knæfald for Tyrkiets præsident, Recep Tayyip Erdogan, at hvis de krænkede følelser har en tilstrækkeligt magtfuld ophavsmand, ja, så er de sekulære principper heller ikke vigtigere. Efter en række koranafbrændinger foran muslimske landes ambassader lægger udenrigsminister Lars Løkke Rasmussen (M) nu tilsyneladende op til en de facto genindførelse af blasfemiparagraffen. Bevæggrunden er den sikkerhedspolitiske situation. Og Danmarks eksport. I årtier har partier på begge sider i Folketinget ellers stået fast på, at man, for at være en del af det danske samfund, skal anerkende liberale rettigheder. Ud fra den logik har tusindvis af danske muslimer lagt øre til endog meget hårde udsagn om deres religion. Og i de senere år ikke mindst til afbrændinger af Koranen, som især min bror Rasmus Paludan har stået for. Koranafbrændingerne har været ubehagelige for mange danske muslimer. I forbindelse med min brors afbrændinger har jeg modtaget beskeder fra troende muslimer, som søgte at forklare mig, hvorfor afbrændingerne sårede dem. Undervejs fik jeg dog også beskeder fra muslimer, som ville dele, hvordan de havde ændret deres syn på afbrændingerne. De så, hvor mange der tog afstand fra afbrændingerne, og i takt med at det nærmest blev hverdag, blev det nemmere at vende den anden kind til. Man kan sige, at det har været et brutalt element i integrationsprocessen. Et element, som mange af os gerne ville have været foruden, men dog en del af et samlet billede, hvor integrationen på flere områder går den rigtige vej. Med en de facto genindførsel af blasfemiparagraffen sælger man det, som for mange danske muslimer har været dyrekøbt, billigt til Erdogan. Til danske muslimer signalerer man, at det til syvende og sidst ikke var et spørgsmål om, at religiøse følelser må vige for de sekulære principper, men om, at man simpelthen ikke var vigtig nok til, at den »danske stat gad tage hensyn«. Til gengæld vil man for prisen på en liter mælk gerne tækkes Erdogan og hans ligesindede, selvom de modsat danske muslimer mig bekendt ikke har bidraget med noget som helst til det danske samfund. Det er da om noget en våd klud i ansigtet. Og til de herboende muslimske mørkemænd, som fortsat ikke ønsker demokrati, ja, så er det da om noget en opmuntring til at skubbe på for endnu flere indrømmelser. Hvis vi i Danmark også om 100 år skal have alle vores demokratiske rettigheder, er vejen frem selvsagt ikke at lade andre nationer diktere vores lovgivning. Dertil står vi desværre for alene i verden med vores frihedssyn. Tværtimod skal hele den danske befolkning på tværs af trosretninger stå sammen om de sekulære principper. Det vil fortsat være en lang og svær vej. Men også den eneste vej. Og pludselige knæfald hjælper os ikke med at betræde den. Martin Paludan er kommunikationsrådgiver, debattør og forfatter ",
        "metadata": {
            "source": "https://www.berlingske.dk/kommentarer/regeringens-knaefald-for-erdogan-er-en-haan-mod-danske-muslimer",
            "image_url": "https://berlingske.bmcdn.dk/media/cache/resolve/image_x_large_vertical/image/170/1700675/24489606-tyrkerne-stemmer-om-en-superprsident-mideast-crisissyria-turke.jpg",
            "publication_time": "Onsdag d. 02. august 2023, kl. 06.33",
            "author": null,
            "related_links": [],
            "attachments": []
        }
    }
}