{
    "version": "1.0",
    "document": {
        "id": 181,
        "title": "Trumps ærkekonservative inderkreds har en lagt en plan, der vil ændre USA: »Vi taler om at destruere politisk magt«",
        "content": "I kulissen står seks ærkekonservative kræfter klar til at virkeliggøre Trumps vision for et genrejst USA. Et USA, der skal trækkes mod højre og rustes til et kontant opgør med venstreorienteret blødsødenhed. Mens Donald Trump tager tv-seere og sociale medier med storm, lægger hans inderkreds planer, tænker dybe tanker og skriver politiske programerklæringer for en gennemgribende konservativ revolution, der skal gennemføres dagen efter endnu en valgsejr til Donald Trump og vende op og ned på det amerikanske samfund. Berlingske stiller skarpt på de mest opsigtsvækkende ideologiske inspirationskilder og rådgivere i Donald Trumps inderkreds. Stephen Miller er en af chefarkitekterne bag Trumps kontante udlændingepolitikFold sammenLæs mereFoto: Chris Kleponis/EPA/Ritzau Scanpi. Når illegale migranter fortsat strømmer ind over USAs sydlige grænse, er der brug for en hård hånd, »Hvis præsident Trump bliver genvalgt, vil grænsen blive hermetisk lukket, militæret vil blive sat ind, hjemmeværnet vil blive udstationeret, og de illegale indvandrere vil blive sendt hjem,« udtalte Stephen Miller, da han i november sidste år blev interviewet afpodcasteren Charlie Kirk. Som en af de få loyale medarbejdere, der har fulgt Donald Trump siden valgsejren i 2016, har Stephen Miller gode chancer for at opnå afgørende indflydelse på en kommende Trump-regerings krig mod illegal indvandring. Og som den udlændingepolitiske hardliner i Trumps inderkreds har Stephen Miller allerede stået bag en række af Trumps mest omstridte udlændingepolitiske udspil. I 2017 var Stephen Miller bag Trumpsomstridte indrejseforbudfor flygtninge og migranter fra syv muslimske nationer, mens han året efter var en af hovedarkitekterne bag den såkaldte »nultolerance«-politik, der beordredeillegale indvandrerfamilier adskilt. Siden har Stephen Miller kastet sig ind i den konservative kulturkamp. I 2021 stiftede han organisationenAmerica First Legal Foundation, der har specialiseret sig i sagsanlæg mod angiveligt politisk korrekte organisationer som Disney, Nike og National Football League. Med Stephen Miller som rådgiver i Det Hvide Hus vil en skærpet kurs over for illegal indvandring stå som et centralt politisk mål. Allerede nu harTrump annonceret, at han som noget af det første efter en valgsejr vil iværksætte »den største hjemlige deporteringsoperation i amerikansk historie«. Stephen Miller står klar til at føre planerne ud i livet. Som præsident for tænketanken Heritage Foundation har Kevin Roberts lært af Trumps første embedsperiode. Vinder Trump valget til november, står Kevin Roberts klar til at hjælpe ham med at slå ned på ideologiske fjender i statsapparatet.Fold sammenLæs mereFoto: Tom Williams/AP/Ritzau Scanpix. Kevin Roberts er krigerisk, konservativ. Og i værste tilfælde klar til at lade hoveder rulle. »Vi er i færd med den anden amerikanske revolution, der vil forblive ublodig, hvis venstrefløjen tillader det,« udtalte den konservative værdikriger, da han iet interview med den tidligere Trump-ideolog Steve Bannon i juliadvarede den amerikanske venstrefløj mod at modsætte sig en kommende konservativ magtovertagelse. Som ideologisk indpisker er Roberts en af hovedkræfterne bag udviklingen af det omstridte Project 2025 – et 922 sider langt politisk idékatalog, der skal gøre en kommende konservativ præsident i stand til effektiv regeringsførelse ved at styrke præsidentembedets magtbeføjelser over for Washingtons bureaukrater. Bliver Roberts’ slagplan til virkelighed, kan det betyde en brat karriereafslutning for tusindvis af embedsmænd i den amerikanske centraladministration, der ifølge planen skal erstattes med loyale Trump-støtter. »Vi taler om at destruere politisk magt,« har Kevin Roberts forklaret tilThe New York Times. »Og de har politisk magt. Og de udøver den. De udøver den absolut over de af den amerikanske præsident udpegede, som det amerikanske folk har valgt. For konservative er det en af vores største frustrationer, at de tusindvis af gange i løbet af de seneste årtier har blokeret for konservativ innovation.« Oren Cass er del af en venstrekonservativ strømning blandt republikanske økonomer, der ser genrejsningen af produktions-USA som afgørende for nationens fremtid.Fold sammenLæs mereFoto: Dominic Gwinn/Zuma/Ritzau Scanpi. I 2024 bejler både Demokraterne og Republikanerne til en amerikansk arbejderklasse, der i stigende grad kæmper med konsekvenserne af inflation og voksende priser på boliger, fødevarer, medicin og andre basale fornødenheder. Som cheføkonom i den konservative tænketank American Compass er Oren Cass en af de mest markante repræsentanter for et republikansk parti, der i de seneste ti år har gennemført et opsigtsvækkende hamskifte og er blevet de amerikanske arbejderes foretrukne parti. American Compass, der blev stiftet i 2020, arbejdermed egne ordpå at »genetablere en økonomisk konsensus, der lægger vægt på vigtigheden af familie, lokalfællesskab og industri for nationens frihed og velstand.« I stedet for traditionelle republikanske slagord om skattelettelser og opgør med fagforeninger henvender Oren Cass' form for konservativ venstrepopulisme sig direkte til den amerikanske arbejder- og middelklasse. Oren Cass vil styrke produktions-USA med omstridte værktøjer som løntilskud, protektionisme og stærkere fagforeninger og på den måde genrejse det amerikanske arbejdsmarked på arbejdstagernes præmisser og vægte styrket produktion højere end øget hjemligt forbrug. Allerede i 2018 udgav Oren Cass bogen »The Once and Future Worker: A Vision for the Renewal of Work in America«, som Trumps vicepræsidentkandidatJ.D. Vance har betegnetsom »strålende og en af de vigtigste bøger, jeg har læst i mit liv.« Svaret på en kriseramt arbejderklasse, der kæmper med stagnerende lønninger, er en stærk stat, der tager et opgør med frimarkedstænkningens fundamentale dogmer, som Oren Cass i 2020 betegnede som »ynkeligt simplistiske« i en introduktion til sin økonomiske politik. »Enten er du nødt til at være villig til at opstille gærder omkring det amerikanske marked, således at vi kan have et relativt frit amerikansk marked, eller også lader du det amerikanske marked være totalt eksponeret for globale kræfter, hvorefter man i sidste ende vil være tvunget til at intervenere over det hele,« udtalte Oren Cass, da han for nylig gæstede journalistenEzra Kleins podcast hos The New York Times. I duellen om arbejdernes tillid kan Oren Cass blive et afgørende kort for Trump-kampagnen både før og efter valget. Elon Musk har valgt side i den amerikanske valgkamp og kan blive en markant indflydelse på en kommende Trump-regering.Fold sammenLæs mereFoto: David Swanson/Reuters/Ritzau Sca. I de senere år er techmilliardæren Elon Musk for alvor sprunget ud somentusiastisk Trump-tilhænger. Han tordner mod Biden-administrationens udlændingepolitik, mod rettigheder til transkønnede, en opsvulmet stat og mod angiveligt løgnagtige mainstreammedier, der dækker over forbrydelser begået af migranter. IfølgeThe Wall Street Journaldonerer Musk månedligt 45 millioner dollar om måneden til Trump-kampagnekomiteen America Pac. Den slags penge kan tilsyneladende veksles til politisk indflydelse. Da Elon Musk i august interviewede Donald Trump i en livestream på X, stillede Musk sig til rådighed som leder af en regeringsnedsat kommission, der ifølgeFox Newsvil tage drastiske reformer i brug for at bekæmpe misbrug og bedrag med offentlige midler. Denne uge meddelte Trump, at Musk har sagt ja til opgaven. Som højprofileret ejer af det sociale medie X, tidligere kendt som Twitter, har Elon Musk ikke mindst en afgørende interesse i at bekæmpe både amerikanske og europæiske politikere og myndigheder, der i stigende grad ønsker at regulere de magtfulde techgiganter. Musk har været på konfrontationskurs medThierry Breton, EU-kommissær for det indre marked, der anklager techmilliardæren for at blæse påEUs forordning om digitale tjenester. I USA har Musk været i clinch med regeringsmynmdigheden Federal Trade Commission (FTC), der ser kritisk på Xs håndtering af personfølsomme oplysninger, såvel som fyringen af flere end 6.000 medarbejdere, da Musk i 2022 erhvervede Twitter. Uanset om Elon Musk bliver en del af en kommende regering eller ej, kan han efter endnu en sejr til Trump regne med væsentlig indflydelse på reguleringen af big tech i USA. Liberalismen har slået fejl, mener den katolske professor i statskundskab, Patrick Deneen, hvis tanker om statens rolle i det amerikanske samfund har påvirket vicepræsidentkandidat J.D. Vance.Fold sammenLæs mereFoto: Francis Chung/AP/Ritzau Scanpix. De er konservative, de er katolikker, og deres syn på staten, familien og nationen er nået hele vejen til toppen af det politiske hierarki i Washington, D.C. I 2019 konverterede J.D. Vance fra evangelisk kristendom til katolicismen. »Mit syn på offentlig politikudformning, og hvordan den optimale stat bør se ud, ligger stort set på linje med den katolske sociallære,« udtalte Vance i 2019 tilThe American Conservative. Tænkere og forfattere som den konservative professor i politisk teori Patrick Deneen, Harvard-professoren Adrian Vermeule og kulturkritikeren Rod Dreher er del af en lille kreds af konservative katolikker, hvis antiliberale tankegods og kulturkritik rettet mod venstrefløjens meningstyranni i de senere år har tjent som intellektuelt fundament for dele af den republikanske højrefløj. Som såkaldte »katolskeintegralister«ser Deneen, Vermeule og andre staten som et instrument til at tilvejebringe det gode liv. Dermed adskiller de sig fra den del af den republikanske højrefløj, der traditionelt har forfægtet borgernes ret til frihed fra statslig indblanding. Et centralt element for katolske integralister er modstanden mod abort og det erklærede mål om en familiepolitik, der skal tilrettelægges efter traditionelle familiemønstre og dermed også tilskynde amerikanerne til at føde flere børn. Mens Trump allerede nyder stor appel blandt evangelisk kristne amerikanere, har gruppen af katolske tænkere et bredere fokus på den amerikanske middelklasse. Mike Pompeo hører til blandt de mere Ukraine-venlige stemmer i Det Republikanske Parti. Spørgsmålet er, om han kan overbevise Trump om Ukraines overlevelse som afgørende for vestlige interesser.Fold sammenLæs mereFoto: Steven Senne/AP/Ritzau Scanpix. I Ukraine og i en lang række af europæiske hovedstæder holder man vejret. Hvis den krigsplagede nation fortsat skal kunne regne med altafgørende militær og finansiel støtte fra USA, bliver det afgørende, hvem der får lov at hviske geopolitiske analyser i Donald Trumps ører efter en eventuel valgsejr. Hvor Donald Trump er berygtet for at rose sine egne evner til at indgå fordelagtige aftaler med verdens autokrater, er han omgivet af et kor af sikkerhedspolitiske sværvægtere og lobbyister, der vil give deres besyv med. En af de mest rutinerede kræfter er den tidligere CIA-chef, udenrigsminister og sikkerhedsrådgiver Mike Pompeo. Som internationalt orienteret koldkriger var Mike Pompeo oprindeligt skeptisk anlagt over for Trumps isolationistiske linje over for europæiske allierede. Siden skulle den evangelisk-kristne Pompeo med New Yorker-journalistenSusan B. Glassersord udvikle sig til en af »Trumps mest loyale soldater« i præsidentens ellers hastigt skiftende regeringskabinet. Hvor Trump konstant sår tvivl om om amerikansk støtte til Ukraine, er Mike Pompeo en af de mest overbeviste tilhængere af fortsatte våbenleverancer til Kyiv. »Faren for amerikanerne er klar og akut. Den russiske diktator Vladimir Putin har erklæret sit mål om at skabe et nyt russisk imperium og har arbejdet på det i årtiet,« skrevMike Pompeo i et brevtil republikaneren Mike Johnson tidligere i år. ",
        "metadata": {
            "source": "https://www.berlingske.dk/opinion/trumps-aerkekonservative-inderkreds-har-en-lagt-en-plan-der-vil-aendre-usa",
            "image_url": null,
            "publication_time": "Lørdag d. 14. september 2024, kl. 12.45",
            "author": "Troels Heeger",
            "related_links": [],
            "attachments": []
        }
    }
}