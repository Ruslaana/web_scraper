{
    "version": "1.0",
    "document": {
        "id": 6107,
        "title": "Inflationen sendte prisen på oksekød i vejret – nu spiser jeg hest",
        "content": "Kære læser. Af nysgerrighed kørte jeg for et par år siden ud til slagteren i Vipperød. Her købte jeg to hestebøffer. I alt knap 700 gram. Prisen var 120 kroner, og jeg følte mig på ingen måde snydt. Det har jeg til gengæld gjort, når jeg ved flere lejligheder har købt oksekød i danske supermarkeder. Særligt i kølvandet på den voldsomt stigende inflation, hvor jeg kunne konstatere, at prisen på hakket oksekød er kommet op omkring 100 kroner kiloet alt efter fedtprocent. Det synes jeg er mange penge for flere dage gammelt kød, der har smidt lidt af saften og ligger og svupper i forpakningen. Nu har jeg fundet en alternativ løsning på den irritation. Og den ligger i Vipperød. Dér tager slagteren 50 kroner kiloet for friskhakket hest. Med en smag lidt hen af kalv og næsten samme struktur og farve som okse fungerer det langfibrede kød som en fuldgod erstatning – til en rigtig fornuftig pris endda. Og hvis jeg – måske mere sammenligneligt – skulle købe hakket oksekød hos Slagter Lund nær mit hjem, vil prisen være omkring 150 kroner kiloet, fremgår det af hjemmesiden. Jeg er ikke i tvivl om, hvilken af de tre muligheder, jeg vælger. At hakket hestekød fungerer som et godt alternativ til kalv og okse har vist sig ved flere lejligheder. Dog i uheldige sammenhænge – det medgiver jeg. Heriblandt skandalen omden stærkt omtalte Findus-lasagne, hvor det oksekød, der skulle have været i, mere eller mindre var hestekød. For over et årti siden kom hestekød på manges kæber, da også producenten af Findus-lasagne valgte at skifte noget af kokødet ud med hest.Fold sammenLæs mereFoto: Chris Helgren/Reuters/Ritzau Scanpix. Dertil kommersagen fra IKEA, hvor derblev fundet spor af hest i varehusets köttbullar. Jeg har endnu til gode at bruge hest i lasagne, men har erstattet oksefileten med hestebøffer og flittigt brugt hakket hest i burgere. Alle, jeg har serveret det for, deler min begejstring. En enkelt gang har jeg sågar lavet bøf bearnaise og undladt at sige, hvilket dyr fileten kom fra. Det blev ikke engang opdaget af selskabet. Afsløringen under måltidet faldt heldigvis i god jord. Det gør hestekød også i klimaregnskabet. Som en af de danskere, der ikke nødvendigvis har en ambition om at spise markant mindre kød, giver det for mig, ud fra en klimamæssig betragtning, god mening at spise hest. For i modsætning til det meste andet kød, vi sætter tænderne i, er hestene, der slagtes i Danmark, ikke opdrættet som mad. De findes i forvejen og bliver brugt til andre formål. I Vipperød er de heste, der bliver slagtet – så vidt jeg forstår det – rideheste, hobbyheste og travheste. Og fordi hestene i modsætning til mange produktionsdyr har haft mulighed for at bevæge sig, er kødet mere mørt. Mange vil formentlig mene, at opdrættet også er mere humant. Men vi spiser ikke hestene, når de ender deres forhåbentlig lykkelige liv. Også på klimakontoen giver det mening at spise hest.Fold sammenLæs mereFoto: Niels Ahlmann Olesen. Lige nu bliver størstedelen af hestene efter udtjent værnepligt sendt til destruktion. En del af hestene bliver desuden eksporteret til Sydeuropa. Kødet ender især i Frankrig, Italien, Belgien og Luxembourg, hvor hest er en ganske normal spise. I stedet for at destruere dem eller køre hestetransporter til udlandet, kunne vi overveje at spise dem herhjemme. Det har foreningen Hestens Værn i hvert fald tidligereopfordret til over for DR. Et argument yderligere kunne være, at hestekød ud over at smage godt, er magert og meget proteinrigt. Egentlig synes jeg, at hesten sagtens kan og bør stå i egen ret – og jeg vil til hver en tid foretrække hestekødet fra slagteren frem for (okse-) kød fra et supermarked. Samtidig vil jeg benytte lejligheden til at forsøge at aflive myten om, at hestekød skulle smage sødt. Ligesom jeg heller ikke har noteret mig, at lam skulle smage af uld. Jeg er dog endnu ikke velbevandret nok til at skulle kunne sige, hvilken smagsforskel der eksempelvis kan være på en jysk krikke og en shetlandspony. Heste har et højere sukkerindhold i muskulaturen end eksempelvis køer. Det betyder, at nogle kan mene, at det smager lidt sødt.Fold sammenLæs mereFoto: Adrian Dennis/AFP/Ritzau Scanpix. Der kan være noget om det, da heste har et højere sukkerindhold i muskulaturen i forhold til eksempelvis oksekød. Men jeg har som nævnt ikke bemærket andet end snert af vildtsmag – men det gør mig bestemt ikke noget. Kort sagt kan jeg kun anbefale dyret – og har i skrivende stund to kilo liggende i fryseren.  Ugens tip Vanen tro vil jeg slutte denne klumme med et tip. Denne gang er tippet – måske ikke overraskende – prøv det. Venlig hilsen Tobias Lind Larsen, journalist på Berlingske Business",
        "metadata": {
            "source": "https://www.berlingske.dk/dine-penge/inflationen-sendte-prisen-paa-oksekoed-i-vejret-nu-spiser-jeg-hest",
            "image_url": "https://berlingske.bmcdn.dk/media/cache/resolve/image_x_large_vertical/image/186/1863297/24842898-inflationen-sendte-prisen-p-oksekd-i-vejret-men.jpg",
            "publication_time": "Mandag d. 09. december 2024, kl. 19.10",
            "author": "Tobias Lind Larsen",
            "related_links": [],
            "attachments": []
        }
    }
}