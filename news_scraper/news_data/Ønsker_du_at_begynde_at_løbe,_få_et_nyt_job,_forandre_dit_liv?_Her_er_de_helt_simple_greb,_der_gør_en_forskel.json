{
    "version": "1.0",
    "document": {
        "id": 2842,
        "title": "Ønsker du at begynde at løbe, få et nyt job, forandre dit liv? Her er de helt simple greb, der gør en forskel",
        "content": "Vanen er en vanskelig modstander. Derfor kræver det noget ud over det sædvanlige at bryde med den. Det »noget« har adfærdsdesigner Henrik Dresbøll sat sig så grundigt ind i, at han helt konkret ved, hvad der virker, og hvad der ikke virker. »Jeg tror, at der er mange årsager til, at det er svært at tage det første skridt. Men primært handler det om, at det også er en afsked med en masse muligheder. Det er en afsked med det liv, man kunne have levet eller hidtil har levet. Det er en afsked meden partner, man kunne have dannet liv med. Det er en afsked med et job. Det er fravalget, der gør det svært,« siger Henrik Dresbøll, der netop har udgivet bogen »Det første skridt – 200 måder at få ting til at ske«. Siddende i et solbestrålet mødelokale knyttet til hans selskab WElearn i indre København fortæller han om, hvordan mange mennesker bliver bremset af sig selv, inden de rent faktisk får handlet. »95 procent af os laver overspringshandlinger. Det vil sige, at vi udskyder det ubehag, der er forbundet med at gøre noget. Så generelt er det en almenkendt ting. For 20 procent af os bliver det sygeligt i den betydning, at man går helt i stå og slet ikke kan få noget gjort,« siger Henrik Dresbøll. Vejen fra tanke til handling er altså belagt med fælder og fartdæmpende foranstaltninger. I sin bog »Det første skridt – 200 måder at få ting til at ske« har Henrik Dresbøll talt med 70 ledere, forskere, tænkere og så videre, der giver deres bud på, hvordan man nemmest kan skabe forandring.Fold sammenLæs mereFoto: Asger Ladefoged. Men hov, hvad med motivation? Er det ikke bare det, man skal sørge for at have rigeligt af? »Motivation er en utro fætter. Den er ikke stabil. I løbet af en dag kører den op og ned. Det betyder, at klokken otte om morgenen kan en løbetur om eftermiddagen føles som verdens bedste idé. Man er virkelig motiveret for det. Men når det så bliver eftermiddag, så er det den dårligste idé, man nogensinde har fået,« siger Henrik Dresbøll. Motivationen svinger, ifølge Henrik Dresbøll, både fra dag til dag og fra time til time og fra minut til minut. Derfor skal alle æg til en ændring i ens liv ikke lægges i motivationskurven. Ej heller i kurven med mod eller troen på, at man bare skal piske sig selv nok, eller ideen om, at det bare handler om nok oplysning. Særligt sidstnævnte har Henrik Dresbøll, der er idéhistoriker og uddannet cand.mag. i kognitiv semiotik, oplevet på egen krop. »Min egen baggrund er, at jeg har en misbrugshjerne. I dag er det 15 år siden, jeg lagde alkoholen på hylden. Men det var det sværeste første skridt, jeg selv har skullet tage.« For 15 år siden skulle Henrik Dresbøll køre til Amsterdam sammen med sin far. De skulle se en van Gogh-udstilling, men turen kom til at handle om noget helt andet. »I bilen fortæller min far, der er psykolog, at han altid har været af den overbevisning, at alkoholmisbrug tog mange år. Men nu havde han set, at nyere forskning pegede på, at man på ét til to år kunne drikke sig i et misbrug. Så vendte han sig mod mig og sagde »du drikker for meget«.« I første omgang protesterede Henrik Dresbøll, hvorpå hans far fortsatte. »Når dine drenge kigger tilbage, skal de kunne se, at her var der et mønster, men at det er blevet stoppet. Og det var dig, der gjorde det.« De ord gjorde en forskel for Henrik Dresbøll. De gav ham et formål. Men oplysningerne i sig selv var ikke nok. »Hjernen skelner ikke mellem gode og dårlige vaner. Det betyder, at en alkoholiker med sin bevidsthed kan sige, at alkoholen kan slå ihjel. Alligevel fortsætter vedkommende, fordi hjernen skal have sit dopaminkick,« siger Henrik Dresbøll og tilføjer: »Det er et skisma mellem et bevidsthedssystem og et biologisk system.« Man skal ikke sætte sin lid til motivation alene, siger Henrik Dresbøll. Motivitation er en meget omskiftelig størrelse.Fold sammenLæs mereFoto: Asger Ladefoged. Henrik Dresbølls første skridt til at lave om på sin dårlige vane med at drikke for meget alkohol var et lillebitte skridt. »Da jeg kom hjem fra Amsterdam, lod jeg være med at tage et glas vin. Det gjorde jeg også dagen efter. Sådan gik der 14 dage.« De 14 dage blev efterfølgende til uger, og fordi misbruget ikke havde stået på så længe, kunne Henrik Dresbøll allerede efter tre-fire uger se tingene i et klart lys. »Jeg kunne pludselig se, atjeg havde svigtet. Jeg havde svigtet min kone, mine omgivelser. Og jeg havde været en idiot,« siger Henrik Dresbøll. Han anslår, at vi i løbet af et liv tager fem-seks skridt, der er afgørende for vores tilværelse, men som vi ikke er særligt bevidste om. Det gælder for eksempel valget af første partner, bolig, uddannelse. »Det er typisk valg, man træffer som 18-19-årig, og det foregår nærmest i blinde. Jeg anede ikke selv, hvad det var for nogle valg, jeg traf, eller hvilke konsekvenser, de ville få.« Men så er der, ifølge Henrik Dresbøll, også den håndfuld helt bevidste valg, vi træffer. »Der er ofte fire-fem valg i løbet af tilværelsen, hvor vi står i et decideret dilemma og bliver nødt til at træffe et svært valg.« Der er faktisk helt konkrete kneb, der virker, hvis man vil omsætte intention til handling.Fold sammenLæs mereFoto: Asger Ladefoged. I forhold til sidstnævnte er det Henrik Dresbølls overbevisning, at handling til enhver tid slår, at man bare lader stå til. »Selvom du ikke kan se, hvordan det ender – og heller ikke kan tænke dig til det – så skal du alligevel tage det første skridt. Jeg tror, at vi er blevet et overtænkersamfund, hvor mange bliver hæmmet og slet ikke får handlet. Derfor er et af mine hovedbudskaber, at man skal tro på, at det er o.k. at tage det første skridt. Når man først har handlet, vil det vise sig, hvilken vej man skal gå,« siger Henrik Dresbøll og tilføjer: »I ethvert forandringsforløb vil du nå til et punkt, hvor du ikke kan tænke mere. Og det er i den situation, du bare skal handle. Kaste dig ud i det.« Men når ønsket om at få løbet, vinterbadet eller få skrevet en ansøgning til et drømmejob er svært at omsætte til handling, så er der faktisk noget at gøre. Forskningen har vist, hvordan vi kan hjælpe os selv, så et vanskeligt første skridt føles lidt lettere. »Den mest effektive måde at få ting gjort på er timeboxing. Det vil sige, at man siger, at i de næste 15 minutter skal jeg gøre det, jeg har sat mig for. Fordi det er et kort tidsrum, virker det overskueligt. Og når først man har taget det første skridt, så bliver det næste lettere,« siger Henrik Dresbøll. Bliver timeboxing kombineret med et andet princip, så bliver hurdlen foran det første skridt  yderligere barberet ned. »Man skal indrette sine omgivelser, så de understøtter det, man gerne vil. Altså, hvis jeg vil drikke mere vand, så skal jeg sørge for, at der står vand fremme på bordet. Og hvis jeg ikke vil spise slik, så skal jeg sørge for, at der ikke er slik i huset,« siger Henrik Dresbøll. Gør det nemt for dig selv. Så er der større chance for, at du får gjort det, du gerne vil gøre.Fold sammenLæs mereFoto: Asger Ladefoged. Hvad er den største fejl, folk begår, når de forsøger at få ting gjort? »Det er, at de forveksler intentioner med handlinger. Bare fordi man har intentionen om noget, svarer det ikke til, at man har gjort noget endnu. Det er handling, der skal til for at ændre intentionen.« Vanen er ganske rigtig en vanskelig modstander, som kan være svær at tæmme med gode intentioner alene. Men med den rette viden kan man, ifølge Henrik Dresbøll, godt få spist elefanten, der står foran én. Man skal bare starte med den første lille bid. Og derpå den næste, og den næste. FAKTATommelfingerreglerHer er et udpluk af tommelfingerregler fra »Det første skridt – 200 måder at få ting til at ske«, der kan hjælpe dig til at tage det første skridt:Gulerod overgår piskMennesker motiveres af det gode og konstruktive. Vi vil have gulerødder frem for pisk. Står du over for at tage det første skridt, skal du kunne se guleroden og mærke, hvilke pisk, du undgår at blive ramt af, når først du tager skridtet.Lethed overgår motivationNår det kommer til at påvirke menneskelig adfærd, vil lethed næsten altid trumfe motivation. Det skyldes, at imens vores motivation svinger op og ned i løbet af dagen, vil vi i næsten alle valg vælge de nemmeste løsninger. Så sænk barren for at tage det første skridt – selvom det også kan være komplekst.Omgivelser overgår oplysningDet er ikke altid viden og oplysning, der fører til ny adfærd. Faktisk bruger vi for det meste vores omgivelser til at træffe beslutninger og foretage handlinger ud fra. Når du skal tage dit første skridt, opnår du derfor ofte store gevinster ved at ændre dine omgivelser.Ude overgår indeVi mennesker er skabt til et liv i bevægelse ude på savannen. Men studier peger på, at vi bruger 96 procent af tiden indenfor. Det lyder banalt, men skal vi tage det første skridt, kan man starte med at gå ud og gå alene eller sammen med nogen. Tanker skal ud i det fri og ned i fødderne – så skal det nok gå.FOLD UD Her er et udpluk af tommelfingerregler fra »Det første skridt – 200 måder at få ting til at ske«, der kan hjælpe dig til at tage det første skridt: Gulerod overgår pisk Mennesker motiveres af det gode og konstruktive. Vi vil have gulerødder frem for pisk. Står du over for at tage det første skridt, skal du kunne se guleroden og mærke, hvilke pisk, du undgår at blive ramt af, når først du tager skridtet. Lethed overgår motivation Når det kommer til at påvirke menneskelig adfærd, vil lethed næsten altid trumfe motivation. Det skyldes, at imens vores motivation svinger op og ned i løbet af dagen, vil vi i næsten alle valg vælge de nemmeste løsninger. Så sænk barren for at tage det første skridt – selvom det også kan være komplekst. Omgivelser overgår oplysning Det er ikke altid viden og oplysning, der fører til ny adfærd. Faktisk bruger vi for det meste vores omgivelser til at træffe beslutninger og foretage handlinger ud fra. Når du skal tage dit første skridt, opnår du derfor ofte store gevinster ved at ændre dine omgivelser. Ude overgår inde Vi mennesker er skabt til et liv i bevægelse ude på savannen. Men studier peger på, at vi bruger 96 procent af tiden indenfor. Det lyder banalt, men skal vi tage det første skridt, kan man starte med at gå ud og gå alene eller sammen med nogen. Tanker skal ud i det fri og ned i fødderne – så skal det nok gå.",
        "metadata": {
            "source": "https://www.berlingske.dk/eksistens/oensker-du-at-begynde-at-loebe-faa-et-nyt-job-forandre-dit-liv-her-er-de",
            "image_url": "https://berlingske.bmcdn.dk/media/cache/resolve/image_x_large/image/165/1658292/24378578-.jpg",
            "publication_time": "Søndag d. 26. marts 2023, kl. 15.42",
            "author": "Christina Hilstrøm",
            "related_links": [],
            "attachments": []
        }
    }
}