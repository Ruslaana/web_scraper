{
    "version": "1.0",
    "document": {
        "id": 11379,
        "title": "Henrik Dahl: Folketinget har en pligt til at skride ind, når forskning bliver aktivistisk",
        "content": "Tirsdag i den forløbne uge stemte et stort flertal i Folketinget for en vedtagelsestekst, der navnlig handler om den akademiske selvregulering. Det vil sige de mekanismer internt på universiteterne, der skal sikre både, at holdbare antagelser indarbejdes i de enkelte videnskaber, og at man dropper de uholdbare. Baggrunden for vedtagelsen er, at der findes en række eksempler i Danmark på, at selvreguleringen svigter. Det kan være en artikel, der ikke bliver trukket tilbage, selvom den bygger på dårlig metode. Det kan være en ekstrem grad af enøjethed i valget af perspektiv eller data. Og det kan være tilfælde, hvor forskere under dække af at fremlægge videnskab faktisk præsenterer politiske holdninger og intet andet. Alt sådan noget er med til at underminere universitetet som institution. Og da universitetet er en specifikt europæisk opfindelse og en af hovedforklaringerne på kontinentets historiske fremgang, kan det selvfølgelig ikke tillades. Det er ikke noget mærkeligt i, at vedtagelsen ikke samlede hele Folketinget. Men begrundelserne for at undlade at stemme for var besynderlige. Ikke mindst fra Radikale Venstre og fra Uffe Elbæk. Begge parter kørte i debatten den linje, at problemet slet ikke eksisterer. Efter bøger (skrevet af forskere) om racisme- og migrationsforskningen, hvor metodeproblemer og teoretisk enøjethed dokumenteres grundigt, virker det besynderligt, at man holder sig for både øjne og ører og fremturer. Ikke mindst, når den akademiske kritik i flere tilfælde er underbygget af journalistiske reportager.  Og endnu mere besynderligt bliver det, når man heller ikke vil se og høre de sager, hvor forskere selv er stået frem og har sagt: »Ja! Jeg er aktivist«. Efter debatten i Folketinget har Marianne Stidsen såyderligere underbygget kritikken i Berlingskemed en grundig gennemgang af forholdene ved Institut for Kunst- og Kulturvidenskab ved Københavns Universitet. Faktum er i Danmark, at det er svært uden videre at stole på resultater og meldinger, der kommer fra de forskningsmiljøer, der arbejder med køn, race, migration, kunst- og kulturhistorie samt Mellemøsten. Det er ikke sådan, at der slet ikke findes sandhedskærlige og seriøse forskere inden for disse områder i Danmark. Men området er så inficeret med enøjethed og aktivisme, at man virkelig skal se sig for, inden man fæster lid til noget. Det var formentlig også grunden til, at Udlændinge- og Integrationsministeren kasserede den besynderlige rapport om æresrelateret, social kontrol, der bar titlenMagt og (M)ulighed. Er dette så et angreb på den akademiske frihed, som de mest hidsige kritikere ikke bare antyder, men siger åbent? Selvfølgelig ikke. Som professor ved CBS Nicolai Foss tidligere på åretskrev i Berlingske: »Universiteterne forvalter knappe betroede midler. Det er misforstået at mene, at forskningsfrihed indebærer en forpligtelse for skatteyderne til at finansiere uvidenskabelig identitetspolitisk forskeraktivisme.« Det store flertal i Folketinget finansierer glad og gerne universiteter, hvor der arbejdes videnskabeligt på højeste niveau. Og vi blander os aldrig i, hvad der forskes i eller hvordan. Men hvis skatteborgernes penge bruges til andre formål end dem, de er bevilget til, har Folketinget selvfølgelig en pligt til at skride ind. Nøjagtig på samme måde, som Folketinget ville skride ind, hvis penge afsat til en jernbane på Fyn blev anvendt til at opføre vindmøller i Nordsøen. Eller penge afsat til en MR-scanner blev benyttet til at købe en Picasso. Henrik Dahl er sociolog, folketingsmedlem og uddannelsesordfører for Liberal Alliance",
        "metadata": {
            "source": "https://www.berlingske.dk/kommentatorer/henrik-dahl-folketinget-har-en-pligt-til-at-skride-ind-naar",
            "image_url": "https://berlingske.bmcdn.dk/media/cache/resolve/image_x_large/image/142/1428551/23763034-.jpg",
            "publication_time": "Fredag d. 04. juni 2021, kl. 13.05",
            "author": "Henrik Dahl",
            "related_links": [],
            "attachments": []
        }
    }
}