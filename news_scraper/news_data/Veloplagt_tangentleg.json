{
    "version": "1.0",
    "document": {
        "id": 13055,
        "title": "Veloplagt tangentleg",
        "content": "Som ung knægt lærte Jacob Christoffersen, København, jazzklaverets ædle kunst på Hillerød Musikskole, og han blev snart medlem af den lokale gruppe, Gadevang Swingcentral, som også rummede et jævnaldrende jazztalent, violinisten Kristian Jørgensen. Begge modtog de jazzprisen Sørens Penge. Så gik vejen til hovedstaden, hvor Jacob Christoffersen indgik i konstellationer med blandt andre Jesper Thilo, Jørgen Svare, Hans Ulrik og Lars Møller og gennem årene også mange tilrejsende udenlandske kunstnere. Og interessant nok blev det i høj grad sangerinder, som skulle værdsætte hans fine evner som indlevelsesrig ledsager. Både tidløs og dugfrisk jazz Gennem årene har han sekunderet navne som Majbritte Ulrikkeholm, Søs Fenger, Cæcilie Norby, Cathrine Legardh og – vel ikke mindst – Sinne Eeg, med hvem han netop er hjemvendt fra en turné i USA. Jacob Christoffersen, der også i en årrække har været docent ved Rytmisk Musikkonservatorium, er kort sagt en alsidig »sidemand«. Men han kan så sandelig også sit jazzfag på egne hænder, som oftest med egen trio. Således har han udgivet fire CDer i eget navn, af hvilke den seneste, »We Want You«, af tidsskriftet Jazz Special er blevet kåret som den bedste danske jazzudgivelse i 2016. Traditionsrigt topmøde Jacob Christoffersen, som udover sin virtuositet og sit musikalske overblik altid udviser veloplagthed og en smittende glæde ved musikken, modtog i 2013 Ben Webster Prisen. Og så har det også handlet om meget andet end jazz, f.eks. var han 2001-2011 en værdsat keyboardspiller i pop-gruppen Shu-bi-dua.",
        "metadata": {
            "source": "https://www.berlingske.dk/navne/veloplagt-tangentleg",
            "image_url": "https://berlingske.bmcdn.dk/media/cache/resolve/image_x_large/image/19/190116/16796420-do.jpg",
            "publication_time": "Torsdag d. 30. marts 2017, kl. 19.00",
            "author": "sso-1438080",
            "related_links": [],
            "attachments": []
        }
    }
}