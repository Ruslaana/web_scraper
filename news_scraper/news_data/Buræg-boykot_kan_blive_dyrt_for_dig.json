{
    "version": "1.0",
    "document": {
        "id": 14153,
        "title": "Buræg-boykot kan blive dyrt for dig",
        "content": "Æg fra høns, der er spærret inde i små bure, vil fra uge 34 ikke længere være at finde i Kvicklys 76 varehuse. Det kan blive rigtig dyrt for branchen og i sidste ende forbrugerne, siger Jan Gerber, koncernchef i Danæg, som står bag mere end 40 procent af de æg, der kan købes i detailleddet. Det skriver Morgenavisen Jyllands-Posten. »Isoleret set har Kvicklys stop af buræg ikke nogen effekt for os. Men hvis det bliver spredt ud til flere kæder, så vil det skabe en masse problemer,« siger Jan Gerber til avisen. Dyrenes Beskyttelse har i et års tid haft en medarbejder ansat, som har arbejdet på at præge detailbranchen til at tage større ansvar for dyrevelfærden i forhold til ægproduktion. »Vi håber, at vi har flere resultater i sigte og at flere kæder dropper buræggene,« siger Britta Riis, der er direktør i Dyrenes Beskyttelse.  Skulle en væsentlig del - eller alle dagligvarebutikker - stoppe salget af buræg, vil det få konsekvenser for forbrugerne, siger Jan Gerber fra Danæg. »Det vil have rigtig store konsekvenser for dansk ægforsyning. Det er få år siden, at alle burene blev skiftet ud for at forbedre dyrevelfærden for burhønsene. Der er investeret et trecifret millionbeløb for at gå i den rigtige retning i forhold til dyrevelfærd,« siger Jan Gerber og fortsætter: »Hvis alle landmændene skal ud og investere i helt andre produktionsanlæg, bliver det rigtigt dyrt for branchen og for forbrugerne i sidste ende. Der vil komme en masse dobbeltinvesteringer. Man kan ikke bare umiddelbart lave burægsproduktion om til frilands- eller økoproduktion. Det er en rigtig skidt situation for dansk landbrug, hvis størstedelen fravælger buræg«.  Dansk Supermarked har ifølge Morgenavisen Jyllands-Posten meldt ud, at koncernen vil beholde buræg på hylderne, da kunderne efterspørger dem. Dyrenes Beskyttelse vurderer ifølge avisen, at det er realistisk, at man i fremtiden ikke kan købe buræg i Danmark. Men det bliver ikke før om i hvert fald 10-15 år, siger direktør Britta Riis, der fortæller, at organisationen heller ikke »jubler« over forholdene for skrabehøns, men at førsteprioriteten er at få burhønseæggene væk. Ifølge Jan Gerber fra Danæg er der fordele og ulemper ved alle typer ægproduktion: »Vi sælger både buræg, skrabeæg, frilandsæg og økologiske æg, og der er plusser og minusser ved dem alle. For eksempel har burhønsene den laveste dødelighed og de udleder mindst C02 per æg. De bliver heller ikke næbtrimmet, hvilket skrabehøns og frilandshøns kan blive. Nogle forbrugere vægter fødevaresikkerhed, nogle dyrevelfærd og andre miljøet«. FACEBOOK: Går du op i, hvor dine æg kommer fra? Bland dig i debatten nedenfor eller påfacebook.com/berlingske",
        "metadata": {
            "source": "https://www.berlingske.dk/samfund/buraeg-boykot-kan-blive-dyrt-for-dig",
            "image_url": "https://berlingske.bmcdn.dk/media/cache/resolve/image_x_large/image/41/413309/6703878-g.jpg",
            "publication_time": "Fredag d. 09. august 2013, kl. 10.05",
            "author": null,
            "related_links": [],
            "attachments": []
        }
    }
}