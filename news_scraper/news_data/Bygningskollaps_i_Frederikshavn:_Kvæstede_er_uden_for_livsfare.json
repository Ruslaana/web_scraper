{
    "version": "1.0",
    "document": {
        "id": 19457,
        "title": "Bygningskollaps i  Frederikshavn: Kvæstede er uden for livsfare",
        "content": "To personer slap med livet i behold, da dele af en bygning på tre etager søndag formiddag styrtede sammen i Frederikshavn. Den ene person pådrog sig knoglebrud og er indlagt på Hjørring Sygehus. Vedkommende er ifølge Nordjyllands Politi ikke i livsfare. Den anden person er under behandling på Aalborg Universitetshospital og ligeledes uden for livsfare.  Umiddelbart efter kollapset blev alle beboere i etageejendommen evakueret af politiet. Politiet oplyser, at man har været i kontakt med samtlige beboere, der er tilmeldt adressen. De hjemløse beboere vil nu blive genhuset på Hotel Jutlandia i Frederikshavn. Der vil også blive tilbudt krisehjælp til de beboere, der måtte ønske det. Ifølge Nordjyllands Politi skal det nu undersøges nærmere, hvad der var årsag til bygningskollapset. Bygningen var under renovering, da den styrtede sammen. En beboer kontaktede søndag klokken 11 politiet og fortalte, at hans stue var styrtet ned i kælderen.",
        "metadata": {
            "source": "https://www.berlingske.dk/samfund/bygningskollaps-i-frederikshavn-kvaestede-er-uden-for-livsfare",
            "image_url": "https://berlingske.bmcdn.dk/media/cache/resolve/image_x_large/image/76/769932/7888268-sammenstyrtning.jpg",
            "publication_time": "Søndag d. 09. november 2014, kl. 14.12",
            "author": null,
            "related_links": [],
            "attachments": []
        }
    }
}