{
    "version": "1.0",
    "document": {
        "id": 19656,
        "title": "Vladimir Kazanevsky tegner ofte Putin i følgeskab med Hitler: »Hans øjne er vrede, kolde, ulveagtige. Det er øjnene på en mand, der er kravlet op fra KGBs mørke hul«",
        "content": "Vladimir Kazanevsky var i sit tegnestudie i Kyiv, da han tidligt om morgenen hørte eksplosioner fra den nærliggende Boryspil Internationale Lufthavn. Kalenderen viste 24. februar, og Rusland havde indledt sin krig i Ukraine. Når han tænker tilbage på den morgen, minder det ham om et tekststykke fra en russisk sang fra Anden Verdenskrig, som beskriver Nazitysklands invasion af Sovjetunionen i 1941: »Den 22. juli, klokken fire præcis, blev Kyiv bombet. Vi fik at vide, at krigen var begyndt.« Vladimir Kazanevsky drager en parallel til situationen i 1941: Putin angreb på samme tid som Hitler – før daggry. Vladimir Kazanevsky.Fold sammenLæs mere Satiretegneren tog med sin kone, Lyudmila, til det vestlige Ukraine på en planlagt ferie, men han var indhyllet i en tåge af chok og kunne knap sove. Mens han konstant fulgte med i nyhedsstrømmen og ringede til sine venner for at sikre sig, at de var okay, tog han efter nogle dage en beslutning – han ville bruge sine kreative hænder til at få afløb for det, han så. »Jeg begyndte febrilsk at tænke og tegne, tænke og tegne,« siger han. Hvad der dukkede op på papiret, var hans første fortolkning af invasionen – manden med leen, der rækker ud for at trykke på en rød atomknap på Putins pande. Ideen til denne tegning opstod, efter Vladimir Kazanevsky hørte i nyhederne, at Putin havde sat sine afskrækkelsesstyrker, som blandt andet omfatter enheder med atomvåben, i højt beredskab.Fold sammenLæs mere Når han finder på sine ideer, er det afgørende, at han har ro omkring sig. »Ideerne til mine tegninger kommer altid meget spontant. De kommer som et lynnedslag eller som noget fra det ydre rum,« siger Vladimir Kazanevsky. Da flere ukrainere begyndte at slå sig ned i den vestlige del af landet, besluttede 71-årige Vladimir Kazanevsky og hans kone sig for at drage videre til fods over grænsen til Polen, hvor de blev samlet op af nogle venner og kørt til Slovakiet. De befinder sig nu i Presov, som er et centralt sted for tegnere, hvor mange udstillinger bliver vist. »Hver dag fra morgen til aften følger jeg med i nyhederne fra Ukraine, og jeg ved, at der har været eksplosioner meget tæt på mit hjem. Indtil videre bliver jeg her, hvor det ikke er så farligt,« siger Vladimir Kazanevsky.  Når det så kommer til tegneprocessen, har han intet imod at lade sig rive med – nogle gange af musik, gerne rock eller jazz, men oftest hører han en lydbogsroman. Og det kan tage alt fra få minutter til flere dage at færdiggøre en tegning. Da Vladimir Kazanevsky og hans kone forlod Kyiv, valgte han at efterlade størstedelen af sit inventar i sit studie – originale malerier og tegninger, tusindvis af bøger og magasiner samt alle hans yndlingspensler og maling. »Men af en eller grund gjorde det ikke ondt at forlade det. Jeg svingede min rygsæk over skulderen og følte mig usædvanligt let og forynget,« siger Vladimir Kazanevsky. Normalt beskæftiger han sig med humoristiske og farverige tegninger, som han også har vundet adskillige priser for i tidens løb. Men nu tegner han hver dag og bruger alle sine kræfter på at afbilde krigen. »Jeg foretrækker at tegne sjove eller filosofiske tegninger, men nu tænker jeg kun på krigen, så jeg prøver at forklare den gennem mine tegninger, selvom det er farligt for mig at tegne. Særligt mine tegninger af diktatoren Putin kan bringe mig i fare. Tyranner og terrorister kan trods alt ikke lide os tegnere, og de er endda bange for os,« siger han og nævner terrorangrebet på det franske satireblad Charlie Hebdo. »Men jeg tænker aldrig over, om noget kan være farligt at publicere. Konsekvenserne interesserer mig ikke, når mine landsmænd dør i frihedens navn.« »Tegningen er min reaktion på nyhederne om de bevidste drab på civile, der blev udført ved hjælp af missiler.«Fold sammenLæs mere Han arbejder for tiden på en udstilling i Slovakiet, som skal bruges til at oplyse den lokale befolkning om situationen i sit hjemland. »Det er meget vigtigt for mig, fordi det langt fra er alle slovakker, der støtter Ukraine. Så jeg skaber opmærksomhed ude i verden og taler med folk, og det er min støtte til Ukraine.« Vladimir Kazanevsky er uddannet inden for kosmisk radiofysik, som kan hjælpe ham med at forstå det førnævnte ydre rum, som hans ideer kommer fra. Han har derudover en uddannelse som pressekunstner. Selvom han har tegnet i 41 år, var det først flere år efter, han opdagede, at tegninger kan bruges som et politisk våben. Det gik nemlig op for ham under den orange revolution, som var det folkelige, ukrainske oprør i 2004, der blev udløst af det daværende præsidentvalg. Nu ser han sig selv som en journalist, der kæmper en informationskrig mod Rusland, og han ser sine tegninger som modgiften til propaganda. »Jeg var inspireret til at tegne den falske fascistiske propaganda, som russerne bliver udsat for fra en meget ung alder.«Fold sammenLæs mere »I mange år har russisk propaganda zombificeret ikke kun russerne, men også borgere i andre lande.« Han fortæller, at han har mange venner og bekendte, der også er tegnere, hvoraf nogle af dem er russere. »Nogle af dem støtter Putin og invasionen, og jeg ser deres reaktioner på min Facebook-side, når jeg lægger tegninger op,« siger han. »De hader dem, og det gør mig glad, fordi det betyder, at mine tegninger gør præcis det, de skal – påvirker folk.« Når det kommer til at tegne Putin, vækker det store følelser i Vladimir Kazanevsky: »Jeg bliver meget påvirket. Jeg hader ham af hele mit hjerte. Jeg kan ikke engang se på billeder af ham,« siger han. Han forsøger ikke at tegne en tro kopi af Putin, men i stedet er hans karikaturer defineret af en følelsesmæssig fortolkning. »Jeg prøver at forstå, hvad der driver denne mand – hvilke skøre tanker kan dukke op i den betændte diktators hjerne. Kommer han til at trykke på atomknappen i en tilstand af delirium?« Han har først fokus på øjnene. »De er forfærdelige. De er dybtliggende og sidder tæt på hinanden. Hans øjne er vrede, kolde, ulveagtige. Det er øjnene på en mand, der er kravlet op fra KGBs mørke hul.« Derefter tegner han den »stædige« militærleders »svulmende kindben« og de store læber på en person, »der elsker bekvemmelighed og opmærksomhed.« »Putin hader Ukraine så meget, at farverne på det ukrainske flag er det samme som ild for ham«Fold sammenLæs mere Flere af hans tegninger viser Putin i følgeskab med Hitler. »Når jeg er færdig med en tegning af ham, har jeg det forfærdeligt. Jeg har brug for at drikke horilka med peber eller whisky, men det tillader mit helbred ikke,« siger han og refererer til den traditionelle ukrainske alkohol, der bliver drukket som et shot. »Den her tegnede jeg i marts, da jeg hørte om de russiske troppers grusomheder i Kiev, hvor soldater og officerer voldtog kvinder og børn og dræbte ældre og mænd, der havde deres hænder bundet på ryggen.«Fold sammenLæs mere Han har heller ikke tiltro til Ruslands militære kræfter. Derfor snakker han ikke om sit hjem med sørgmodighed i stemmen. »Min sjæl er i Ukraine på alle timer af døgnet, og jeg vil gerne tilbage på et tidspunkt. Jeg ved ikke præcis hvornår, fordi det afhænger af situationen. Men jeg vender tilbage, for vi skal nok vinde den her krig.« FAKTAOm Vladimir KazanevskyVladimir Kazanevsky (f. 1950) har arbejdet som tegner i 41 år. Han udkommer blandt andet i Krainia (Ukraine), Courrier International (Frankrig) og Nebelspalter (Schweiz). Han har vundet adskillige priser i en lang række lande. Han kommer fra Kiev, men er i dag bosat i Presov, Slovakiet.FOLD UD Vladimir Kazanevsky (f. 1950) har arbejdet som tegner i 41 år. Han udkommer blandt andet i Krainia (Ukraine), Courrier International (Frankrig) og Nebelspalter (Schweiz). Han har vundet adskillige priser i en lang række lande. Han kommer fra Kiev, men er i dag bosat i Presov, Slovakiet.",
        "metadata": {
            "source": "https://www.berlingske.dk/opinion/vladimir-kazanevsky-tegner-ofte-putin-i-foelgeskab-med-hitler-hans-oejne",
            "image_url": "https://berlingske.bmcdn.dk/media/cache/resolve/image_x_large_vertical/image/152/1522799/24025212-kazanevsky-vladimir.jpg",
            "publication_time": "Mandag d. 15. august 2022, kl. 19.15",
            "author": "Nina Schaumann",
            "related_links": [],
            "attachments": []
        }
    }
}