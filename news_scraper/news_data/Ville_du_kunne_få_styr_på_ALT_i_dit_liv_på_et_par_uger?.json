{
    "version": "1.0",
    "document": {
        "id": 10515,
        "title": "Ville du kunne få styr på ALT i dit liv på et par uger?",
        "content": "Lige så væmmelig demens er for alle mennesker og familier, der bliver ramt, lige så godt stof er det til film. Tænk bare på»Still Alice« med Julianne Moore,»The Father« med Anthony Hopkins, danske»Nøgle hus spejl«, de sidste sæsoner af»Wallander«eller den i øvrigt skammeligt oversete spanske Netflix-serie »Et uautoriseret liv«. Og sandelig også i »Knox Goes Away«. Heri spillerMichael Keatonlejemorderen John Knox. Det bliver ikke udpenslet unødigt meget, men vi fornemmer, at han har været i branchen i mange, mange år og er virkelig god til sit arbejde. Al Pacino har en lille rolle som Knox’ gamle ven og mentor.Fold sammenLæs mereFoto: UIP Danielle Mathias. Men: John får konstateret Creutzfeldt-Jakobs sygdom, en særligt aggressiv form for alzheimer. Han har uger, ikke måneder tilbage, inden han har glemt alt. Samtidig går et rutinejob helt galt, og John må nu både forsøge at dække sine spor og omsætte og hvidvaske alle sine værdier til kontanter, så han kan berige de tre vigtigste mennesker i hans liv: En ekskone, der ikke kan fordrage ham, en voksen søn, der har slået hånden af ham og en polsk prostitueret, der besøger ham en gang om ugen (som det måske fremgår, vader John ikke ligefrem i nære relationer). Det er kompliceret nok i sig selv, men Johns liv bliver endnu mere rodet, da hans søn Miles (James Marsden) pludselig dukker op. Hans 16-årige datter, som John aldrig har mødt, er blevet groomet og gjort gravid af en fæl fyr, som Miles ved et uheld har slået ihjel. Så altså: John skal omsætte sine aktiver til kontanter, undgå at blive anholdt, rense sin søn for mordmistanke (og på den måde måske kompensere for nogle af sine egne ugerninger) og i det hele taget gøre regnskaber op – mens han begynder at glemme navne, mennesker, ord, og hvor nøgler egentlig passer til. Det er på en eller anden måde et plot, der nærmest skriver sig selv, men det er vældig godt tænkt, og »Knox Goes Away« er også både spændende og underholdende. Hvis man er sådan en, der går meget op i logik, skal man lige sluge et par kameler undervejs – for eksempel bliver de samme kriminalbetjente sat på både sagen om det forkludrede lejemord og Miles’ drabsoffer, hvilket virker umådeligt usandsynligt. Men, hvis man gør plads til en kamel eller to i svælget, kan man glæde sig over, at Michael Keaton er ret fremragende i hovedrollen, hvilket sandelig ikke er en selvfølge i film, som hovedrolleindehaveren selv har instrueret. Plottet rummer også et par fine overraskelser, og den eneste anden finger, man kan sætte på filmen er, at man måske ikke bliver helt så meget ramt på følelserne, som man kunne have ønsket sig. Men som to timers bundsolid thriller med et pift af noir-stemning er »Knox Goes Away« ganske upåklagelig. »Knox Goes Away«. Thriller, 114 minutter. Instruktion: Michael Keaton. Med: Michael Keaton, James Marsden, Suzy Nakamura, Al Pacino m.fl. Premiere 30. maj i biografer landet over.",
        "metadata": {
            "source": "https://www.berlingske.dk/skaerm/ville-du-kunne-faa-styr-paa-alt-i-dit-liv-paa-et-par-uger",
            "image_url": "https://berlingske.bmcdn.dk/media/cache/resolve/image_x_large/image/180/1800005/24714886-michael-keaton-har-tidligere-instrueret-filmen-th.jpg",
            "publication_time": "Onsdag d. 29. maj 2024, kl. 18.41",
            "author": null,
            "related_links": [],
            "attachments": []
        }
    }
}