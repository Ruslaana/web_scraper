{
    "version": "1.0",
    "document": {
        "id": 2560,
        "title": "Han er selverklæret »hundehvisker« og har trænet flere tusinde hunde: Denne fejl begår mange ejere",
        "content": "Godbidden er de sidste 10-20 år promoveret til at være det lyksaliggørende og mest effektive træningsværktøj for hundeejere, når de skal lære at dirigere rundt med deres kære firbenede venner. Altoverskyggende verbal ros, kæl og leg kommer lige efter, med det høje formål at de kære små aldrig kommer i uføre og gør noget forkert. Der fokuseres i stor grad på, at hundens fokus holdes ved at bruge godbidder og kontaktøvelser, for eksempel når der passeres en anden hund på den daglige gåtur. Det kunne være en gøende eller overglad hund, som vil hilse alt for meget. Eller hvis ens egen hund gør, laver udfald eller er overglad. For at flytte hundens opmærksomhed får den en godbid, når den kigger på ejeren. I tilgift måske ros eller kæl. Aktivering af krop og hjerne, stimulering af næsen samt forskellige søge- og agilityøvelser med godbidder og ros som belønning, er kernen af opdragelsen af hunde i dagens Danmark. Den generelle vejledning fra de fleste hundetrænere er, at det er vigtigt for hundene at bruge næsen for at blive drænet af. De daglige gåture bliver dog ofte ikke så lange, idet snuseriet jo tager sin andel tid. Eller, jo – turene varer længe, men distancen er kort. Hundenes puls ligger tæt på hvilepuls på grund af det langsomme tempo. Men der bliver støvsuget mange ligusterhække, og det er da godt, det siger alle? Men kan næsen dræne hundenes kroppe af? Lad os lave en sammenligning med et menneske: Bliver en menneskekrop motioneret ved at læse en søndagsberlinger, eller hvis man lige napper Politiken og en enkelt Børsen, hvilket svarer til måske 3-4 timers koncentreret læsning? Nej da. Læseren er træt i øjnene og hjernen. Men ikke kroppen. En hunds krop bliver ikke drænet ved at læse de i bøger og på nettet så ofte omtalte »aviser med nyheder for hunde«. For at en hunds hjerne skal kunne være rolig, er det nødvendigt, at den får brugt sin krop. Når hvalpene bliver ældre, typisk i 6-7 måneders alderen, begynder ejerne at indse, at de små kronprinsesser og kronprinser ikke bliver trygge og velopdragne, selvom der trænes mange »sit«- og »dæk«-øvelser og meget leg på hundeskolen. Morgengåturene ligger på 10-15 minutter. Og eftermiddagsturene på måske 30-40 minutter. Aftenturen på 15-20 minutter foregår i tai chi-tempo, fordi her skal der lige snuses den sidste allé. Hundene har sovet hele natten, sovet hele kommende dag, kun lige afbrudt af den korte morgengåtur, inden de skal sove igen. Hunden har måske gået maksimum 5.000 skridt på en hel dag og aften. Det fører til, at de høre mindre og mindre efter. Trækker mere og mere i snoren – bliver mere og mere opkørte eller nervøse. Mange hundetrænere og hundeskoler i Danmark laver det, jeg kalder forebyggelsestræning for hunde. Som nævnt ovenfor at hunde bliver opdraget ved at få en belønning. Herunder på ingen måde korrigering eller skældud, hvis de gør noget forkert. Altså, at man ignorerer forkert adfærd. Målet med denne metode er, at hundene gør alt rigtigt i hvalpetiden og hele hundelivet, styret og dirigeret med ros og godbidder. I teorien en perfekt metode. »Vi skal alle tydeligt vise vores hunde, hvad der er rigtigt og forkert. Korriger med et lille ryk i snoren og eventuelt samtidig med et »nej« eller anden tydelig kommando.«Fold sammenLæs mereFoto: Peter Hamlin/AP/Ritzau Scanpix. Nogle trænere er kendte og er på den måde trendsættere. De er meget populære, nogle har været i fjernsynet eller på YouTube, måske med en serie med søde og sjove tip i forhold til agility ellernosework- aktiviteter og mange andre sjove stimuleringer. Når de viser metoden frem, så gør de det selvfølgelig med en super rolig hund, så det ser hamrende godt ud på skærmen. Ikke adhd-agtige hunde, der springer rundt og ikke har fået den rigtige opdragelsestræning. Ej heller add-agtige hunde, som er nervøse eller angste. Visse trænere advarer på dereshjemmesiderom, at man ikke engang må sige »nej« til sin hund, idet det er negativ forstærkning, det vil sige en straf. Hundetrænerne understøtter deres argumenter med at fortælle om denonde amerikansk-mexicanske mand i fjernsynet, der på gammeldags vis korrigerer hunde. Manden, Cesar Millan, som i øvrigt er en ufattelig populær hundehvisker, har i 20 år været vært på forskellige tv-programmer. Han har rehabiliteret mange ustabile hunde på sin ranch med både korrigeringer, motion og masser af ros og kæl. De belønningsbaserede trænere synes ikke, at nogen skal være sure på hinanden, og vi skal alle have det godt. Egentlig et godt og nobelt budskab. Hvis vi ikke disciplinerer og straffer forkert adfærd, men ignorerer eller omdirigerer med godbidder, så skal det hele nok gå. Det er en sød fortælling, men desværre ikke i trit med virkeligheden. Når moster Agathe på 92 kommer på besøg, og den kære lille søde på 35 kilo hopper op af hende, så hun vælter og brækker hoften, skal vi så give en godbid, når den stopper? Ignorere og vente til hunden er færdig med den øvelse og så køre moster til skadestuen bagefter? Jeg er med på, at vi belønner vores hunde for at gøre noget rigtigt, og ingen anmærkninger for at begå en minimal fejl. Altså ignorere en forkert adfærd, hvis den er på et lavt niveau. Optimalt omdirigeres hundene med godbidder, legetøj eller sjov stemmeføring, hvis de for eksempel vil jage egern eller forbipasserende cykler. Det er fint, hvis de ignorerer cyklerne eller egernene til fordel for godbidderne. Så langt så godt. Men hvad nu når de tilfredse ejere er på vej hjem fra hundeskolen, hvor det er gået ganske udmærket, og de firbenede unikummer hapser ud efter forbikørende biler? Imens er de døve og blinde over for de gavmilde ejeres godbidder og meldinger om kontaktøvelser – ingen kontakt, kun rød zone. »Manden, Cesar Millan, som i øvrigt er en ufattelig populær hundehvisker, har i 20 år været vært på forskellige tv-programmer. Han har rehabiliteret mange ustabile hunde på sin ranch med både korrigeringer, motion og masser af ros og kæl.«Fold sammenLæs mereFoto: Angela Weiss/AFP/Ritzau Scanpix. Det begynder at gå op for hundeejerne, at strategien har sin begrænsning. Dilemma? Alle trænere siger jo, at der kun må trænes på en belønningsbaseret måde. Jeg er trænet hos den føromtalte Cesar Millan og har haft omkring 3.000 hunde i min konsultation, siden jeg startede i 2015. Alle med adfærdsproblemer af den ene eller anden art. En stor andel af dem var tæt på at blive opgivet af deres ejere. Med den rigtige træning og forståelse af deres behov kom hundene hurtigt tilbage på sporet igen. Vi skal alle tydeligt vise vores hunde, hvad der er rigtigt og forkert. Korriger med et lille ryk i snoren og eventuelt samtidig med et »nej« eller anden tydelig kommando. Sæt en tydelig barre for, hvad der er o.k. og ikke o.k. Og når tilstanden hos hunden er lav igen, så kan vi langsomt genoptage træningen med ros og godbidder. Hvis tilstanden er lav efter ti eller 20 sekunder, så ros gerne, men kom ikke med altoverskyggende ros. Tilstande som angst, separationsangst,adhd/add, dominans og aggression er ikke vedvarende, de kan rettes, hvis hundenes ejere begynder at forstå dem bedre. Hvilket alt for ofte ikke er muligt, idet de fleste hundetrænere giver op over for hunde, der ikke reagerer på deres misforståede belønningsbaserede metoder. Manglende viden hos nogle trænere er en del af årsagen. Andre trænere er måske bange for at tabe ansigt, og nogle få forsøger at finde hjemmesider, YouTube-sider og Facebook-sider med kvalificerede adfærdstrænere i landet, men kan ikke finde nogen. Er godbidden den store dræber? Ja! Når angiveligt hundekyndige bilder folk ind, at det er det eneste opdragelsesværktøj, og at der ikke findes korrigeringer i hundenes og ulvenes verden. Godbidden er dræberen, der til sidst får gjort hundeejere så frustrerede og mismodige, at de kaster håndklædet i ringen og sender deres ellers så elskede hunde til internatet. Allan Halberg er hundeadfærdstræner ",
        "metadata": {
            "source": "https://www.berlingske.dk/kronikker/han-er-selverklaeret-hundehvisker-og-har-traenet-flere-tusinde-hunde",
            "image_url": "https://berlingske.bmcdn.dk/media/cache/resolve/image_x_large/image/190/1909150/24927345-symbol---02-february-2024-baden-wrttemberg-bsi.jpg",
            "publication_time": "Søndag d. 20. april 2025, kl. 13.19",
            "author": null,
            "related_links": [],
            "attachments": []
        }
    }
}