{
    "version": "1.0",
    "document": {
        "id": 5761,
        "title": "Justitsministers kone har sat Norge på den anden ende: »Vi har aldrig oplevet sådan en retssag«",
        "content": "Det var den vinter, da norske politikere tjekkede benzintanken på deres biler og kiggede efter bomber i skraldespanden. Frygtens vinter. En eller flere venstreorienterede terrorister var derude i kulden og mørket. De sendte breve og lunter, de satte ild til justitsministerens hus og bil og skrev slagord på hans ejendom, og snart ville de få ram på ham og andre navngivne »forbandede racister«, truede de. Det politiske Norge var i chok, men det havde stadig det største chok til gode. For terroristerne var som fantomer. De kunne gøre det umulige og slippe uden om politiet gang på gang. Det norske svar på Politiets Efterretningstjeneste, PST, lagde en jernring af mandskab, sensorer og kameraer omkring justitsminister Tor Mikkel Waras hus. Men terroristerne slap uden om og satte blandt andet 10. marts 2019 ild til familiens bil, der stod parkeret foran huset. Hvordan kunne det lade sig gøre? Det var frygtindgydende, men førte også til terroristernes fald. For detkunneikke lade sig gøre. Få dage senere anholdt politiet den formodede terrorist. Justitsministerens kone.  Bertheussen-saken: Nye detaljer fra bilbrannen som vekket mistankenhttps://t.co/jcylsnkPeQ »Vi har aldrig oplevet en retssag som den her,«skrev en norsk retsanalytiker,da sagen mod konen, Laila Bertheussen, begyndte tirsdag. Hun ankom ifølge NRK til retten iklædt beige bukser, hvid skjorte og rustrød sweater, og 15 gange nægtede hun sig skyldig i anklagepunkterne, som taler om angreb mod demokratiet, brandstiftelse, trusler og hærværk. Hun hævder, at den eller de skyldige stadig er på fri fod – og at hun er uskyldig. Hun demonstrerede det ved i retten at gå med en taske, som hun havde fået påtrykt et citat fra en norsk anklager. »Det er anklagemyndigheden, som har bevisbyrden,« stod der blandt andet på tasken. Norske medier har hidtil hævdet, at politiet står uden et direkte bevis, »en rygende pistol«, og at sagen udelukkende bygger på indicier. Men ifølgeavisen VG oplysteanklager Marit Formo i sin sagsfremstilling, at politiets teknikere har fundet urin på to af trusselsbrevene. Justitsministerens kone, Laila Bertheussens, kom til Tingretten i Oslo med denne taske, som hun havde fået påtrykt følgende tekst, som er et citat fra en norsk anklager. ».... det er anklagemyndighedens opgave at søge bevis for både skyld og skyld, og det er anklagemyndigheden, som har bevisbyrden«, står der blandt andet.Fold sammenLæs mereFoto: Håkon Mosvold Larsen/NTB/Ritzau Scanpix. Formo fremlagde også, hvad efterforskerne mener er Bertheussens motiv for at angribe sin egen mand, sin egen bil og sit eget hus og skrive trusselsbreve til den norske sikkerhedsminister og et stortingsmedlem. Alle politikerne tilhører Fremskrittspartiet. Hendes hensigt var at skyde skylden på personerne bag et venstreorienteret teater i Oslo, sagde anklageren ifølge VG. Men hvorfor? Fordi Laila Betheussen følte sig og sin familie krænket af det lille teater Black Box i Oslo. 1. december 2018 gav hun i en lang ogfølelsesladet kronik i VGudtryk for sin vrede mod teatret. »De kalder det kunst; jeg kalder det en grov invasion af mit privatliv,« hed overskriften. Bertheussen beskrev, hvordan hun i 24 år har levet sammen med Tor Mikkel Wara, og hvordan han i foråret 2018 blev Norges justitsminister. Parret har to børn, og »vi er en meget tæt lille familie«, skrev hun. Manden arbejdede »døgnet rundt for alle os, som bor i dette lille land«, og mens han gjorde det, strikkede Black Box »en røverhistorie sammen«. »Ways of seeing«, hed stykket, og her blev manden næsten hængt ud som racist, skrev hun. Og værst af alt: Teatret havde taget billeder af familiens hus og brugt det i stykket. Og dét var for meget for hende. Hun var syg, led af konstante smerter og depression og opholdt sig næsten uafbrudt, hver dag, hver uge i sit hjem, skrev hun. »Her føler jeg mig tryg,« og den tryghed var nu forsvundet. I slutningen af november 2018 gik Laila Betheussen ind for at se teaterstykket. Hun kunne ikke holde ud at sidde ned og stod derfor op under hele forestillingen og filmede stykket, skrev hun. Og hun kom i skænderi med et par af teatrets medarbejdere. Her er første side af den fire side lange tiltale mod Laila Anita Bertheussen. Hun er titalt for - som det hedder - »angreb på demokratiet« og med en strafferamme på op til 16 års fængsel.&nbsp;Fold sammenLæs mere Med andre ord: Der var tale om et klassisk opgør mellem ytringsfrihed og privatlivets fred, og det var den slagmark, som konflikten kunne have udfoldet sig på. Men det var tilsyneladende ikke nok for Laila Betheussen, mener anklagemyndigheden, og 6. december 2018 begyndte hun sin terrorkampagne, Om natten skrev hun »rasisit« på familiens hus – formentlig en stavefejl – og hun malede et hagekors og »racist« på familiens Ford S-Max. Hun satte også en lunte i bilens benzintank og tændte den, men lunten gik ud. 19. december 2018 indgav hun politianmeldelse mod Black Box-teatret, og kort efter ankom et trusselsbrev til justitsminister Tor Mikkel Wara. »Træk anmeldelsen tilbage. Næste gang får VI det til,« stod der i en ufuldendt sætning, og brevet var vedlagt en lunte, fremgår det af anklageskriftet. Sådan gik det over vinteren med ildspåsættelser, hærværk og trusselsbreve mod familien, og hun sendte også trusselsbreve til sikkerhedsminister Ingvil Tybring-Gjedde og hendes mand, stortingsmedlem Christian Tybring-Gjedde. Brevets hensigt blev illustreret ved, at det var afsvedet i den ene side. PST, regeringen og Stortinget gik nu for alvor i alarmberedskab. Norge er trods alt Anders Breiviks hjemland, og Tor Mikkel Wara, Ingvil Tybring-Gjedde og andre politikere angreb hårdt den norske venstrefløj for forsøg på at angribe selve demokratiet. Derfor var det også så meget mere ydmygende, da politiet tirsdag 14. marts 2019 sigtede justitsministerens kone for at være terroristen – og for at have gjort det udelukkende for at skyde skylden på Black Box og venstreorienterede sympatisører. Hun satte dermed i overført betydning ild til hele sin sag og også sin mands karriere. Tor Mikkel Wara trådte dagen efter tilbage som justitsminister. 14. marts 2019 slog politiet til mod familiens hjem i Oslo. Her bærer de muligt bevismateriale bort. Samme dag blev Laila Bertheussen sigtet for det første af ildspåsættelserne. Dagen efter trådte justitsminister Tor Mikkel Wara tilbage.Fold sammenLæs mereFoto: Ole Berg-Rusten/Ritzau Scanpix. I det seneste år har Laila Betheussen nægtet at lade sig afhøre af politiet, og det bliver dermed først i de kommende dage i retten, at Norge får hendes forklaring. En række medier har offentliggjort, hvordan hun som yngre blev dømt for tyveri, bedrageri og dokumentfalsk, ogifølge Aftenpostenundgik hun kun en ubetinget fængselsdom ved at gå i behandling. »Hun er selv klar over, at hun trænger til sagkyndig hjælp for at finde ud af, hvorfor hun foretager kriminelle handlinger,« forklarede en psykolog dengang i retten. »Hun er inde i et negativt adfærdsmønster, der har karakter af en tvangslidelse,« sagde psykologen. Laila Betheussens forsvarer har protesteret skarpt imod, at de gamle domme er lækket til offentligheden, og han fastholdt tirsdag, at han vil bevise, at hun ikke gjorde det – og at den politiske pyroman stadig er derude i mørket og kulden.",
        "metadata": {
            "source": "https://www.berlingske.dk/europa/justitsministers-kone-har-sat-norge-paa-den-anden-ende-vi-har-aldrig",
            "image_url": "https://berlingske.bmcdn.dk/media/cache/resolve/image_x_large/image/133/1332196/23517289-bertheussen.jpg",
            "publication_time": "Tirsdag d. 08. september 2020, kl. 20.30",
            "author": "Poul Høi",
            "related_links": [],
            "attachments": []
        }
    }
}