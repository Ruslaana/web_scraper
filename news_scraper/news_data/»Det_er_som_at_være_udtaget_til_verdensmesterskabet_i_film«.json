{
    "version": "1.0",
    "document": {
        "id": 12810,
        "title": "»Det er som at være udtaget til verdensmesterskabet i film«",
        "content": "Nicolas Winding Refn har stået der før. På den røde løber i Cannes. For fem år siden fik han instruktørprisen på filmfestivalen for action-dramaet »Drive«, og i 2013 deltog han i hovedkonkurrencen med »Only God Forgives«. Til maj kommer den danske instruktør så til at stå der igen. Hans film »The Neon Demon« får verdenspremiere på den prestigefyldte franske filmfestival og er dermed i spil til Guldpalmen. »Selvom Nicolas har haft andre film med i konkurrencen, er det stadig et nåleøje at komme igennem, så det er vi superglade for,« siger Nicolas Winding Refns producent, Lene Børglum, som han også har selskabet Space Rocket sammen med. »Det er som at være udtaget til verdensmesterskabet i film, og det er selvfølgelig virkelig godt for filmen, at den får det kunstneriske blåstempel, som det er.«  Men at filmen er med i opløbet, betyder ikke i sig selv, at den kommer til at blive en publikumssucces, fortæller hun. »Man kan ikke gå ud fra, at det automatisk gør den til en blockbuster i biograferne. Men det er en rigtig god rampe for at lancere filmen. Reaktionerne i Cannes kommer selvfølgelig til at betyde noget. Kommer der positive tilbagemeldinger, er der mange flere, der går ind og og ser filmen. Lene Børglum peger på, at det ikke kun er godt for Winding Refn, at hans film er udtaget til hovedkonkurrencen i Cannes. Det smitter også af på dansk film, mener hun. »En udtagelse som det her betyder jo, at Danmark  er i det internationale søgelys for at lave gode kunstneriske kvalitetsfilm, som kan gøre sig internationalt.«  »The Neon Demon«, der får dansk premiere 9. juni, fokuserer på vor tids besættelse af skønhed og det perfekte ydre. I filmen følger vi en ung kvinde, spillet af Ellen Fanning, som flytter til Los Angeles for at forsøge sig som fotomodel. Også Keanu Reeves, Jena Malone og Karl Glusman spiller med. Filmen har et samlet budget på 52 mio. kr.. Af dem kommer 7.5 mio. kr. fra Det Danske Filminstitut. »I det kæmpe opmærksomhedsspil, som Cannes-festivalen er, der er der en verden til forskel på at have en dansk film i hovedkonkurrencen eller ikke at have det. Cannes er det sted i Europa, hvor alle gerne vil være, og derfor er konkurrencen så behård, som den overhovedet kan blive,« siger filminstituttets administrerende direktør Henrik Bo Nielsen.  Han ser udtagelsen som kulminationen på et godt år for dansk film. »Det er skønt og dejligt, at vi allerede har haft to danske film med til Oscar-prisfesten, men det har ikke været noget rigtig godt år, hvis vi ikke også har manifesteret os på en af de store europæiske filmfestivaler. Nu har vi haft Thomas Vinterbergs »Kollektivet« i Berlin, hvor Trine Dyrholm fik Sølvbjørnen og alt var skønt. At der så følger en Cannes-udtagelse med er fantastisk. Det viser virkelig diversiteten i dansk film genremæssigt, synes jeg, » siger Henrik Bo Nielsen. Traileren til »The Neon Demon« bliver frigivet fredag aften. ",
        "metadata": {
            "source": "https://www.berlingske.dk/kultur/det-er-som-at-vaere-udtaget-til-verdensmesterskabet-i-film",
            "image_url": "https://berlingske.bmcdn.dk/media/cache/resolve/image_x_large/image/18/181678/12981388-nicolas-winding-refn.jpg",
            "publication_time": "Torsdag d. 14. april 2016, kl. 14.37",
            "author": "Jeppe Bangsgaard",
            "related_links": [],
            "attachments": []
        }
    }
}