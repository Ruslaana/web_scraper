{
    "version": "1.0",
    "document": {
        "id": 7840,
        "title": "Schweizisk storbank går mod strømmen: Novo-aktien vil rejse sig igen",
        "content": "Markedet ser for sort på udsigterne for Novo Nordisk, der godt nok oplever prispres i USA, men ikke i en grad, så der er tale om dommedag. Det vurderer den schweiziske storbank UBS, der laver en dobbelt opjustering og løfter såvel anbefaling som kursmål for Novo-aktien. Den nye anbefaling lyder \"køb\" mod tidligere \"sælg\", mens kursmålet er hævet til 350 kr. fra 270 kr. Løftet kommer efter et særdeles sløjt aktieår for Novo. Afkastet år til dato har været på minus 36 pct., og alene siden halvårsregnskabet, hvor Novo meldte om prispres i USA, er aktien faldet med 33 pct. »Vi mener, at markedet vil genvinde tilliden til Novos vækst, i forbindelse med at betalerne offentliggør deres tilskudslister i 2017. Dette vil resultere i en væsentlig bedring, når investorerne indser, at det værst tænkelige scenarie ikke vil udspille sig,« skriver UBS-analytiker Michael Leuchten i et notat.  Han peger på, at de prisfald, som Novos lægemidler udsættes for i USA, langt fra kan sammenlignes med de prisfald, Sanofis insulin, Lantus, udsættes for. »Vores data indikerer midt encifrede prisfald i USA i 2017, men en mere begrænset priserosion derefter. Dette er fjernt fra det prispres, Sanofi har stået over for,« skriver UBS-analytikeren. 2017 tegner dog svært for Novo på flere fronter. Men patentudløb på hormonpræparatet Vagifem og et potentielt lavere salg af blødermedicinen Novoseven som følge af mulig konkurrence fra Roches blødermedicin ACE910, kan få 2017 til at tage sig værre ud, end det er. »Vi argumenterer for, at investorerne skal fokusere på de underliggende trends,« skriver UBS-analytikeren.  Blandt de opløftede momenter er Novos GLP-1-midler, Victoza og Semaglutid, som markedet ifølge UBS stadig undervurderer, når det kommer til vækstudsigter og marginer. For perioden 2016-2020 estimerer UBS en gennemsnitlig vækst i Novos diabetesforretning på 8 pct. årligt og ligger dermed et stykke over forventningen i markedet på 6 pct. Aktien i Novo Nordisk stiger onsdag med 3,3 pct. til 247,70 kr.",
        "metadata": {
            "source": "https://www.berlingske.dk/aktier/schweizisk-storbank-gaar-mod-stroemmen-novo-aktien-vil-rejse-sig-igen",
            "image_url": "https://berlingske.bmcdn.dk/media/cache/resolve/image_x_large/image/15/156101/15695485-lars.jpg",
            "publication_time": "Onsdag d. 07. december 2016, kl. 14.48",
            "author": null,
            "related_links": [],
            "attachments": []
        }
    }
}