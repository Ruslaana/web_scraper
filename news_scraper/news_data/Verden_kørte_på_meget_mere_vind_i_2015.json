{
    "version": "1.0",
    "document": {
        "id": 718,
        "title": "Verden kørte på meget mere vind i 2015",
        "content": "Turbinerne i de danske vindmøller har i årevis arbejdet i et omfang, så Danmark stolt har kaldt sig førende inden for vindenergi. Vi hører stadig til i vindeliten, men en ny markedsrapport fra Global Wind Energy Council (GWEC) vidner om, at resten af verden også har rettet fokus mod vindens kræfter. Ifølge rapporten var der i slutningen af 2015 installeret 433 gigawatt vindmøller over hele kloden, hvilket svarer til over 54.000 af Vestas' allerstørste havvindmølle, V164 på otte megawatt. Udviklingen i 2015 repræsenterer en stigning på 17 procent i forhold til året før.  Samtidig bød sidste år på en eksplosiv vækst af global ny vindkapacitet på 22 procent, og den vækst lå især i Kina. »Rapporten kan bruges til at bekræfte, at den investering vi foretog historisk, den var nok ikke så dum. Resten af verden følger jo med nu,« siger vicedirektør Anders Stouge, Dansk Energi.  I rapporten kan man læse, at Asien er verdens førende vindregion med Kina som den absolutte vindkonge, der igen i 2015 satte rekord med investeringer. Næsten hver anden vindmølle målt på effekt blev således opført i Kina i 2015, og det er med til at sætte den danske eksport under pres.  »Nu har vi været i produktionsæraen, og vi har været rigtig gode til at stille vedvarende energikilder op. Men vi har ikke været så gode til at bruge den grønne energi, og det bliver så et fokusområde,« siger Anders Stouge. Forhåbningen hos Dansk Energi er en fremtidig dansk vindmøllebranche, hvor produktion og forbrug hænger bedre sammen.  For ifølge Anders Stouge er det måden, man overbeviser omverdenen på, at Danmark stadig er et relevant vindmølleland. »Vi skal stadig kunne fremvise en ambition i dansk kontekst, men vi skal også bevæge os videre og sige, det handler ikke kun om, at man bare kan stille mere og mere vindenergi op, vi skal også kunne bruge det,« siger han. ",
        "metadata": {
            "source": "https://www.berlingske.dk/virksomheder/verden-koerte-paa-meget-mere-vind-i-2015",
            "image_url": "https://berlingske.bmcdn.dk/media/cache/resolve/image_x_large/image/18/186849/13056489-vindenergi.jpg",
            "publication_time": "Onsdag d. 20. april 2016, kl. 23.08",
            "author": null,
            "related_links": [],
            "attachments": []
        }
    }
}