{
    "version": "1.0",
    "document": {
        "id": 15195,
        "title": "KMD på vej i amerikanske hænder",
        "content": "Den største IT-leverandør til de danske kommuner kan snart være i hænderne på en amerikansk kapitalfond. Kapitalfonden Advent International er angiveligt tæt på at lægge næsten syv milliarder kroner for KMD, det tidligere Kommunedata, skriver Børsen. Det vil i givet fald være den næststørste virksomhedshandel i Danmark, efter at den amerikanske teknologivirksomhed Agilent i maj købte medicinalselskabet Dako, der udvikler test til kræftpatienter, for 12,8 milliarder kroner, og dermed er prisen steget ganske betragteligt. Solgt for to milliarder i 2008 KMD er ejet af pensionskassen ATP med 15 procent og den svenske kapitalfond EQT med 85 procent; det var også EQT, der solgte Dako. Ejerne har tidligere meddelt, at de formodentlig ville sælge KMD videre inden sommerferien, men salget har voldt kvaler. KMD er landets største, privatejede IT-leverandør og den største leverandør af IT til de danske kommuner. De danske kommuner ejede KMD frem til salget i december 2008, hvor de fik to milliarder kroner for forretningen. KMDs bestyrelsesformand, Vagn Sørensen, som også er bestyrelsesformand for telekoncernen TDC, har ingen kommentarer til, at salget skulle være nært forestående. Heller ikke EQTs danske chef, Morten Hummelmose, vil udtale sig til avisen. Tilbage til forhandlingsbordet Advent International forhandlede angiveligt i foråret om købet men blev ifølge Børsens oplysninger dømt ude til fordel for en anden byder. Den nordiske kapitalfond Nordic Capital, som også i 2008 forsøgte at købe KMD, stod i en tid som vinder i købsprocessen, indtil forhandlingerne tilsyneladende gik i hårknude. Det har tidligere været fremme, at KMDs ejere i maj og juni satsede på at få op mod 5,2 milliarder kroner ind på et salg. Derefter blev Advent International inviteret tilbage til forhandlingsbordet. Advent International købte i 2000 finansmanden Klaus Riskærs internetselskab Cybercity for en halv milliard kroner; teleselskabet Telenor købte i maj 2005 Cybercity for 1,385 milliarder kroner. KMD har gennem det seneste år været ude i solidt uvejr, hvor det flere gange har været fremme, at selskabet tilsyneladende har misbrugt sin monopollignende status og blandt andet gav kommuner rabatter for at undgå, at opgaver blev sendt i generelt udbud, hvor andre kunne tage ordren hjem. Før sommerferien regnede Kommunernes IT-indkøbsfællesskab, Kombit, ud, at kommunerne hvert år betaler 100 millioner kroner i overpris til KMD for IT-systemer, som kun KMD kan levere. Næstformand i Kommunernes Landsforening, Erik Fabrin (V), truede med retssag, hvis ikke KMD erstattede overbetalingen.",
        "metadata": {
            "source": "https://www.berlingske.dk/virksomheder/kmd-paa-vej-i-amerikanske-haender",
            "image_url": "https://berlingske.bmcdn.dk/media/cache/resolve/image_x_large/image/28/284742/5498134-pix-kmd.jpg",
            "publication_time": "Tirsdag d. 21. august 2012, kl. 08.00",
            "author": "Thomas Breinstrup",
            "related_links": [],
            "attachments": []
        }
    }
}