{
    "version": "1.0",
    "document": {
        "id": 9848,
        "title": "George Clooney og Brad Pitt har en ufatteligt god kemi – og så er der også en dansker på rollelisten",
        "content": "Der findes filmskuespillere, og så findes der filmstjerner.George ClooneyogBrad Pitter filmstjerner i den kaliber, hvor det næsten er lige meget, hvad en film handler om. Alene det, at det er en ny film med George Clooney OG Brad Pitt, er på en eller anden måde nok til, at det er interessant. Således var filmen »Wolfs« måske heller ikke som sådantalk of the town, da den blev vist ved filmfestivalen i Venedig, men da Clooney og Pitt ankom til festivalen – via båd – blev det mediedækket, som var det Jesu genkomst. At »Wolfs« er en ret god film skyldes i høj grad også de herrersstar power– i hvert fald mere end manuskriptet, der ikke som sådan er rasende originalt, eller nogle actionscener, der er … pæne uden at være prangende. Filmen åbner med en kvinde og en mand på et meget dyrt hotelværelse. Manden er død – angiveligt ved et uheld. Nu er det aldrig rigtig fedt at opholde sig på et hotelværelse sammen med en død mand, men kvinden (Amy Ryan, kendt fra blandt andet »The Office« og »Only Murders in the Building«) er distriktsadvokat, og manden er vist nok prostitueret, så den er virkelig ikke god. Kvinden ringer derfor til en fixer. Brad Pitt og George Clooney har begge optrådt i blandt andet »Confessions of a Dangerous Mind«, »Burn After Reading« og »Ocean’s Eleven« med efterfølgere, men det er stadig ikke blevet kedeligt at se dem spille sammen.Fold sammenLæs mereFoto: Apple+ Scott Garfield.  Det er George Clooneys karakter, hvis navn vi aldrig får at vide, så vi kalder ham bare George Clooney, for nemheds skyld. Clooney er sådan én, der for den rette pris kan få alle problemer til at forsvinde. Og der er ingen andre som ham … eller det er der så, den skumle hoteldirektør (man ser hende aldrig, men det erFrances McDormands stemme) har nemlig ringet til sin egen fixer for at få »problemet« til at gå væk. Og det er så Brad Pitts karakter. Hans navn får vi heller aldrig at vide, så ham kalder vi hermed Brad Pitt. Trods protester fra Clooney og Pitt bliver det besluttet, at de skal samarbejde, selv om de begge insisterer på, at de kun kan arbejde alene. Heraf filmens titel, som hentyder til ensomme ulve, eller måske til Harvey Keitels The Wolf fra »Pulp Fiction«. Selvom både Clooney og Pitt er nogle pokkers karle, går projektet selvfølgelig ikke lige så nemt. Snart dukker en uvelkommen rygsæk med stoffer op, og sandelig om ikke også den døde mand faktisk ikke er helt død alligevel. Det er såmænd meget sjovt, men det, der for alvor får »Wolfs« til at leve, er Clooney og Pitt, der ikke kan fordrage hinanden, hvæser fornærmelser konstant og taler i munden på hinanden, når de lige skal forklare, hvordan man klarer ærterne. Ikke mindst fordi de er så utroligt karismatiske, at bare det, at de er på skærmen, er underholdende. Det er meget sjovt at se store stjerner spille mod type, men der er også noget besnærende ved at se Clooney og Pitt bare spille varianter af de cool personaer, de tidligere har vist i blandt andet »Ocean’s«-filmene. Fordi de er SÅ gode til det. George Clooney og Brad Pitts karakterer laver ravage til en kroatisk gangsterboss’ (spillet af Zlatko Buric) datters bryllup.Fold sammenLæs mereFoto: Apple+ Scott Garfield. Når det så er sagt, er de ikke uden selvironi, en løbende joke i filmen er, at begge fixere er ved at komme op i alderen, men for alt i verden ikke vil vise det for den anden. Således har Clooney udviklet en metode til at håndtere lig, der er skånsom for ryggen (og ser cool ud), og der er en ret fin lille scene, hvor de to får en vigtig besked på en personsøger og så – uden at tale om det – begge hiver læsebriller frem fra inderlommen. Og ser cool ud imens. »Wolfs« er egentlig en ret lille film, der foregår over kort tid og med et ikke særligt stort persongalleri. Og handlingen virker på en eller anden måde som noget, man har set før. Alligevel er det en oplevelse, alene fordi George Clooney og Brad Pitt med deres blotte tilstedeværelse og indbyrdes kemi kan hæve noget middelmådigt til noget ret underholdende. Hvis man lige skal hive klaphatten frem et øjeblik, kan man i øvrigt glæde sig over, atZlatko Burichar en rolle. Som kroatisk gangster, så han spiller heller ikke noget, han ikke har prøvet før … »Wolfs«. Actionkomedie, 108 minutter. Instruktion: Jon Watts. Med: George Clooney, Brad Pitt, Austin Abrams, Amy Ryan m.fl. Premiere 27. september på Apple+.",
        "metadata": {
            "source": "https://www.berlingske.dk/skaerm/george-clooney-og-brad-pitt-har-en-ufatteligt-god-kemi-og-saa-er-der-ogsaa",
            "image_url": null,
            "publication_time": "Fredag d. 27. september 2024, kl. 18.22",
            "author": null,
            "related_links": [],
            "attachments": []
        }
    }
}