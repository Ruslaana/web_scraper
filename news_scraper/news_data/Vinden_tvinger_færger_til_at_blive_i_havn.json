{
    "version": "1.0",
    "document": {
        "id": 18775,
        "title": "Vinden tvinger færger til at blive i havn",
        "content": "Færgen mellem Gedser og Rostock sejler ikke i fredagens blæsevejr. Scandlines, der står bag færgen Gedser-Rostock-færgen, har aflyst alle planlagte afgange fra både Gedser og Rostock 2. januar og forventer først at sejle igen 3. januar klokken 06 fra Rostock og klokken 07 fra Gedser. Alternativt kan rejsende benytte overfarten fra Rødby til Puttgarden, hvor færgerne sejler efter planen. BornholmerFærgen har indstillet alle sejlture mellem Rønne og Ystad med hurtigfærgen Leonora Christina til og med morgenafgangen lørdag. I stedet indsættes færgen Povl Anker, der sejler fra Rønne klokken 14.30 og Ystad klokken 18.30 fredag.  Færgen fra Hirtshals mod Larvik skulle efter planen have sejlet klokken 12.15 fredag, men denne afgang er også aflyst, oplyser Color Line. Allerede torsdag aflyste rederiet Stena Line færgerne mellem Oslo og Frederikshavn, og på strækningen mellem Frederikshavn og Göteborg melder man om mulige forsinkelser. Færgen mellem Helsingør og Helsingborg sejler fortsat efter planen fra begge havne, skriver Scandlines på sin hjemmeside klokken 13.30.",
        "metadata": {
            "source": "https://www.berlingske.dk/samfund/vinden-tvinger-faerger-til-at-blive-i-havn",
            "image_url": "https://berlingske.bmcdn.dk/media/cache/resolve/image_x_large/image/74/745759/8117085-larvik.jpg",
            "publication_time": "Fredag d. 02. januar 2015, kl. 13.52",
            "author": null,
            "related_links": [],
            "attachments": []
        }
    }
}