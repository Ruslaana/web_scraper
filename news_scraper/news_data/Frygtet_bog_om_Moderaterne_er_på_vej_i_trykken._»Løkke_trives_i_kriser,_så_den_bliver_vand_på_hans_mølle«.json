{
    "version": "1.0",
    "document": {
        "id": 21456,
        "title": "Frygtet bog om Moderaterne er på vej i trykken. »Løkke trives i kriser, så den bliver vand på hans mølle«",
        "content": "Der findes en vigtig læresætning for partier i krise: De må aldrig sige, at ‘nu kan det ikke blive værre’. Det kan nemlig altid blive værre. Også for Moderaterne. Partiet står lige nu foran endnu en mur, som det skal forsøge at kravle over for at komme helskindet ned på den anden side. I løbet af juni udkommer en bog, som i månedsvis har rumsteret på gangene i ikke bare partiet, men på hele Christiansborg. Bogen, der er et journalistisk projekt, hedder »Nu skal det handle om nogen – Moderaterne og magtens pris«, og den er skrevet på baggrund af flere end 80 anonyme kilder. »Vores intention med bogen er at skrive den historie, kilder har delt med os. Hverken mere eller mindre. Hvordan Moderaterne kommer til at håndtere den, ved vi i sagens natur ikke, men vi tænker ikke, at de bliver begejstrede for den. De vil nok ønske, at vi ikke havde skrevet den,« siger forfatterne til bogen, Pia Møller Søe og Jakob Kanne Bjerregaard. Moderaterne er på ét vigtigt parameter en indiskutabel succes. Partiet fik 327.000 stemmer og 16 mandater ved sidste valg og blev en del af regeringsmagten. På andre parametre går det ret markant i den anden retning: 16 mandater er nu blevet til 12. Partiet er skrumpet så meget, at det har måttet afgive kontorer til Lars Boje Mathiesens nystiftede parti. Flugten fra folketingsgruppen er årsag til, at SVM-regeringen ikke længere kan være sikker på sit flertal i alle sager. De 9,3 procent, partiet fik ved valget, er nu blevet til meningsmålinger, der konstant ligger mellem tre og fire procent. Dykket i målingerne kom for alvor i efteråret, hvor en grov mobbekultur og et generelt elendigt arbejdsmiljø i partiet blev afsløret af B.T. og senere dokumenteret af Arbejdstilsynet. En række medarbejdere og chefer røg ud af partiet på den baggrund. Klimaminister Lars Aagaard fra Moderaterne måtte i april gennem en afstemning i Folketingssalen om hans fremtid som minister.Fold sammenLæs mereFoto: Mads Claus Rasmussen/Ritzau Scanpix. Senest har Moderaternes klimaminister, Lars Aagaard, været i voldsom modvind efter at have været for dårlig til at orientere Folketinget, mens han igen og igen blev omtalt af oppositionen som arrogant og nedladende. Bogen om Moderaterne er kun lige akkurat blevet færdig og er nu på vej mod trykkeriet. Berlingske har haft adgang til at læse forordet og epilogen. I forordet står blandt andet: »Vi er med til de allerførste møder på jyske kroer og i poolhuse på Sjælland, hvor Danmarks tidligere statsminister svømmer baner, mens en frisør fra Hvidovre laver morgenmad. Vi er også med i baglokalet, når der er møde i erhvervsforeningen – og på Christiansborgs gange, hvor både nyslåede MFere og sekretariatsansatte møder ind med vidt forskellige forudsætninger og forventninger.« Bogens to forfattere har begge fulgt med i Moderaterne fra den spæde begyndelse, hvor partiet ikke endnu havde materialiseret sig, men blot var nogle onlinedebatter i det, der blev døbt Det Politiske Mødested. Jakob Kanne Bjerregaard, der er erfaren journalist, var med på sidelinjen og kiggede med som almindeligt interesseret borger. Pia Møller Søe, der er erfaren forfatter til biografier, var lidt tættere på midterlinjen, fordi hun på det tidspunkt var gift med medstifter af Moderaterne Jeppe Søe. Senere blev hun ansat i partiet som personlig assistent og projektleder, men blev efter en kompliceret skilsmisse fyret. »En af os blev nødt til at stoppe, og selvfølgelig skulle det være mig,« siger hun. Pia Møller Søe har stået for den primære indgang til mange af de anonyme kilder i bogen, mens Jakob Kanne Bjerregaard har stået for at gennemføre de fleste interview med kilderne.Fold sammenLæs mereFoto: Lars Horn. Hvordan skal vi kunne vide, om du i arbejdet med bogen ikke er drevet af bitterhed over din fyring? »Det kan I jo ikke vide, men jeg kan sige, at jeg overhovedet ikke er drevet af bitterhed. Det var en klog beslutning at fyre mig. Jeg havde gjort det samme,« siger Pia Møller Søe, mens Jakob Kanne Bjerregaard supplerer: »Og jeg kan tilføje, at vi har arbejdet på den måde, at det har været Pia, som primært har åbnet vores kontakt til kilderne i partiet, og så har jeg taget over med min faglighed som kritisk journalist, når de er blevet interviewet.« Siden sommeren 2024 har Jakob Kanne Bjerregaard og Pia Møller Søe været dybt inde i Moderaterne og rundt om hele partiets omkreds. »Langt de fleste kilder, som jeg kontaktede, sagde ja, mens de samtidig gav udtryk for, at de virkelig havde noget på hjerte,« siger Pia Møller Søe. »Fælles for de fleste kilder er, at de har været bange og virkeligt nervøse for deres karrierer. Vi har været nødt til at passe rigtigt godt på dem, så de har kunnet bevare deres anonymitet. Det siger en hel del om et parti, at dem, der arbejder i det, er bange for det. Der er altså en omgangsform og en arbejdsmetode i Moderaterne, som er helt skræmmendeoff,« siger Jakob Kanne Bjerregaard. Hvad er de bange for? »Det vil vi ikke gå ind i. Det er mennesker, der oplevede, at de havde meget på spil, når de satte sig ned og snakkede med os om deres oplevelser,« siger Pia Møller Søe. Hvad havde de på spil? »Vi har bare respekteret, at de har været bange for konsekvenserne. Vi gør os ikke til dommere over, om de har grund til at være bange,« siger hun. Pia Møller Søe og Jakob Kanne Bjerregaard begyndte at tale sammen om at lave en bog om Moderaterne, da partiet smed Mike Fonseca ud af folketingsgruppen, efter det var kommet frem, at han stod i forhold til en 15-årig. Og da det blev sommer, gik de i gang.Fold sammenLæs mereFoto: Lars Horn. I Moderaterne er der mange, der opfatter jeres bog som en krigserklæring mod partiet. Er den det? »Nej. Vi er nysgerrige journalister, der fortæller en menneskelig historie, der tilfældigvis foregår i et politisk parti, og det er så blevet til en bog, der kritiserer det politiske parti,« siger Jakob Kanne Bjerregaard. »Det er vigtigt for os at understrege, at vi ikke kritiserer Moderaterne. Vi analyserer og kommenterer ikke. Vi mener ikke noget. Det er kildernes historie,« siger Pia Møller Søe. »Den vil blive læst som en kritisk bog på grund af de ting, vi har valgt at tage med i bogen – men vi har altså ikke kun de kritiske historier med. Der er også de glade og de triste. Vi har det hele med,« siger Jakob Kanne Bjerregaard. I Moderaterne oplyser partisekretær Britt Bager, at partiet ingen bemærkninger har til hverken dette eller bogen generelt. »Vi har ingen kommentarer til en bog, der er så langt fra almindelige journalistiske standarder for brug af kilder og fakta. Dette er også meddelt både forfatterne og forlaget,« skriver Britt Bager i en sms. I forordet til bogen står dette: »Det hele startede med, at der var nogen, der havde lyst til at fortælle deres side af sagen. Og det er sådan, vi fortæller historien. Vi har givet ordet til dem, der ville have det. Det er dem, der var noget for nogen igennem de fire år, Moderaterne og Det Politiske Mødested har eksisteret, som deler deres oplevelser og erfaringer i den her bog.« Der er altså nogen, somikkehar villet have ordet. Formand og partistifter Lars Løkke Rasmussen medvirker for eksempel ikke. Det gør medstifter Jeppe Søe heller ikke. Eller kulturminister Jakob Engel-Schmidt, der også var med fra begyndelsen. Det er ikke toppen i partiet, der har taget ordet. Det er alle de andre. »Vi erkender, at vi har skrevet en ufuldstændig historie,« siger Pia Møller Søe.Fold sammenLæs mereFoto: Lars Horn. Hvilken konsekvens har det fået for jeres bog, at så mange har sagt nej til at få ordet? »At vores historie er ufuldstændig. Det vedkender vi os. Men vi har talt med flere end 80 involverede, og det er deres historie, vi fortæller,« siger Pia Møller Søe. Jakob Kanne Bjerregaard siger, at efter hans opfattelse er de medvirkende – primært anonyme – kilder, dem, der for alvor har haft noget på spil, dem, som ikke har haft magten, men som er eller har været blandt dem, som kan ofres i magtens navn. »Dem, som ikke ville være med i bogen, er dem, som forsøger at nedtone alt det, som ikke skal frem – dem, som har ignoreret ting og bare kørt på i vejen mod magten. Mens dem, som har ordet i vores bog, er dem, som har haft behov for at fortælle noget. Men alle har haft mulighed for at komme til orde, og partiledelsen er blevet forelagt de ting, vi skriver i bogen, og som de måske ikke synes er så behageligt at læse,« siger han. Forfatterne havde til det sidste et håb om, at Lars Løkke Rasmussen ville beslutte sig for at bidrage til bogen. I 2014 havde forfatterne og journalisterne Andreas Karker og Thomas Nørmark Krog samme håb, da de skrev bogen »LLR« om Løkke og det oprør, der dengang var mod ham som formand for Venstre. De to forfattere fik i modsætning til Jakob Kanne Bjerregaard og Pia Møller Søe indfriet deres håb i sidste øjeblik. Løkke fortæller om det i sin bog »Om de fleste og det meste«, at »LLR«-forfatterne endte med at have to meget lange møder med Løkke, som gik temmelig voldsomt for sig. Blandt andet truede Løkke en af forfatterne med at skrive på Facebook, at han havde hørt et rygte om, at vedkommende var pædofil. »Vi blev hurtigt enige om, at sådan kan man ikke arbejde,« fortæller Løkke i sin bog, hvor han også skriver dette om bogprojekter med ham i centrum: »Jeg har af princip ikke bidraget, hvilket klart har været en fejl. For skriver du ikke selv historien, skriver andre den for dig, og det bliver den med statsgaranti ikke pænere af.« Når jeg taler med kilder i Moderaterne, kritiserer de jer for at ville skrive historien om partiet, samtidig med at I først sidst i processen kontakter ham, der stiftede partiet. »Det er derfor, bogen hedder »Nu skal det handle om nogen«. Grundtanken i Moderaterne var, at det er fællesskabet, der skaber en bevægelse. Vi giver stemme til fællesskabet,« siger Pia Møller Søe. Bogens titel er en parafrase over Løkkes ord om, at med Moderaterne skulle dansk politik til at handle om noget (politik) i stedet for om nogen (hvem der skal danne regering). »Nu skal det handle om nogen« er en bog, der giver stemme til dem i Moderaterne, der hidtil ikke er blevet hørt, mener Jakob Kanne Bjerregaard.Fold sammenLæs mereFoto: Lars Horn. »Det var jo hele præmissen for partiet. Altså, at politik er finere, når det handler om noget, men det kom for Moderaterne aldrig til at handle om noget. Det kom til at handle om Lars Løkke Rasmussen. Nu skal det handle om de stemmer i partiet, som ikke er blevet hørt,« siger Jakob Kanne Bjerregaard. Jeres undertitel er »Moderaterne og magtens pris«. Nu har I igennem lang tid beskæftiget jer indgående med partiet. Hvilken pris mener I, at partiet har betalt for magten? »Prisen har været nogen,« siger Pia Møller Sørensen. Det skal I forklare. »Når folk læser bogen, vil de se, at projektet fra dag et har handlet om magt. Ja, man besøger da lige baglandet, hvis man synes, man har brug for det, men alt har handlet om en knivskarp vej til magten for Lars Løkke Rasmussen. Prisen er de mennesker, der er blevet tabt undervejs,« siger Jakob Kanne Bjerregaard. »Nu skal det handle om nogen – Moderaterne og magtens pris« bliver rundet af med et efterord, en epilog. Der står blandt andet: »I Danmark tror vi på, at politik er mere end strategier og håber på, at magten tjener fællesskabet før ambitionerne. Historien om Moderaterne er selvfølgelig ikke slut. Det, vi har skrevet, er måske kun de indledende kapitler. Dem, der handler om kompromisser og konflikter, ideologier og ambitioner. Interne stridigheder, mennesker og magtbalancer. Måske er det præmissen i politik.« Jeg bider mærke i, at I skriver, at jeres bog »måske« kun er det indledende kapitel om Moderaterne. Tror I ikke på Moderaterne som et projekt, der overlever? »Vi tror ikke på absolutter. Vi kan ikke gøre os til dommere over, om dette blot er det indledende kapitel,« siger Pia Møller Søe. »Moderaterne er blevet et decimeret projekt, men det har en base, som er alle de mennesker, der er med, fordi de kan lide og støtter Lars Løkke Rasmussen. Han fik 40.000 personlige stemmer, på baggrund af at han ville lave politik på midten. Og han vil jo kunne klare sig med fem-seks mandater på midten, hvis det er sådan, næste valg ender,« siger Jakob Kanne Bjerregaard. Bliver Lars Løkke Rasmussens liv lettere eller sværere, når jeres bog udkommer lige om lidt? »Han trives jo i kriser, så den bliver vand på hans mølle,« siger Jakob Kanne Bjerregaard.  Lars Løkke Rasmussen trives i kriser, siger Jakob Kanne Bjerregaard, en af forfatterne til den kommende bog »Nu skal det handle om nogen.«Fold sammenLæs mereFoto: Thomas Traasdahl/Ritzau Scanpix.",
        "metadata": {
            "source": "https://www.berlingske.dk/politik/frygtet-bog-om-moderaterne-er-paa-vej-i-trykken-loekke-trives-i-kriser-saa",
            "image_url": "https://berlingske.bmcdn.dk/media/cache/resolve/image_x_large/image/191/1919046/24946186-pia-mller-se-og-jakob-kanne-bjerregaard-skriver.jpg",
            "publication_time": "Søndag d. 18. maj 2025, kl. 07.44",
            "author": "Kasper Løvkvist",
            "related_links": [],
            "attachments": []
        }
    }
}