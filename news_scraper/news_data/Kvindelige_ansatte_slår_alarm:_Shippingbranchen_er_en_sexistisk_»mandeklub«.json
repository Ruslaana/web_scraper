{
    "version": "1.0",
    "document": {
        "id": 1730,
        "title": "Kvindelige ansatte slår alarm: Shippingbranchen er en sexistisk »mandeklub«",
        "content": "»Jeg har set for meget sexchikane og dårlig behandling af kvinder.« »En mandeklub.« »Jeg er blevet overrasket over, hvor sexistisk det kan være. Det havde jeg ikke forestillet mig.« Shippingbranchen med store og stolte virksomheder som A.P. Møller - Mærsk, Torm, Norden og Hafnia i front har i årevis været et absolut flagskib i dansk erhvervsliv med hundredtusindvis af ansatte og indtjeninger i milliardklassen. Der er dog tilsyneladende også en markant skyggeside. Det afslører en ny undersøgelse kaldet»Women in Shipping«, som er baseret på svar fra 180 medlemmer af foreningen WIS-Denmark. Foreningen tæller kvinder ansat i lederstillinger, kontorjob og andre vidt forskellige stillinger i danske rederier. Og de beretter om en verden, hvor det kan være svært at begå sig. 38 af de adspurgte kvinder fortæller således, at de inden for de seneste fem år har oplevet sexisme på arbejdspladsen, mens 28 procent i samme periode har følt sig udsat for sexchikane. Tal, som vækker opsigt blandt eksperter og i branchen. »Jeg er meget, meget ked af, at det er så høje tal, og at der er kvinder, som føler sig krænket på deres arbejdsplads. Det ligger meget langt fra vores værdier, så det skal vi arbejde med at få elimineret,« siger Anne W. Trolle. Hun er direktør for arbejdsmarked, uddannelse og rekruttering i brancheforeningen Danske Rederier, som sammen med WIS-Denmark har bestilt undersøgelsen. Branchens – og hele landets – største virksomhed, A.P. Møller - Mærsk, er »ked af« de høje tal. Det oplyser selskabets chef for diversitet og inklusion, Rachel Osikoya. »Hos Mærsk gør vi alt, hvad vi kan for at skabe en kultur, hvor sexisme og seksuel chikane ikke finder sted. Derfor er vi i fuld gang med at se alle arbejdsgange, politikker og værktøjer efter i sømmene,« skriver hun i en e-mail til Berlingske. Rachel Osikoya har dog ikke svaret på Berlingskes spørgsmål om selskabets opfattelse af egne problemer med hensyn til sexisme og seksuel chikane. I rederiet Torm med hovedsæde i Hellerup er man bekymret over den nye rapport. »Denne rapport peger på nogle ting, som ikke må finde sted,« skriver kommunikationschef Joakim Nørholm Vasehus til Berlingske.Fold sammenLæs mereFoto: Pr. Den nye undersøgelse peger ikke blot på et enkelt problem for kvinder i den danske søfart. Det fremgår også, at kvinder i branchen generelt tjener markant mindre end mænd. For eksempel tjener kvinder i kategorien »kontoransatte og kundeservice« 30 procent mindre end deres mandlige kolleger, mens kvindelige ledere tjener 32 procent mindre end mandlige. »Det er voldsomme tal. Helt generelt er det sådan i den private sektor, at mænd tjener seks til otte procent mere end kvinder i sammenlignelige stillinger. Og så virker det til, at tallene er langt højere i nogle brancher – blandt andet shipping. Det er bestemt ikke i orden, at det er sådan,« siger Henrik Funder, formand for den faglige organisation Djøf Privat, der fører statistik over lønningerne i den private sektor. Har I nogen forklaring på, hvorfor der i nogle brancher er så store lønforskelle? »Nej, det har vi ikke. Vores fornemmelse er, at det primært drejer sig om brancher, som historisk er meget domineret af mænd. Det er der, vi ofte ser problemerne,« siger han. Djøf-formanden bider også mærke i, at kvinder med nul til tre års anciennitet i shippingbranchen tjener 18 procent mindre end mænd med samme erfaring. »Det bør simpelthen ikke være tilfældet. For her kommer mænd og kvinder med ens forudsætninger og bestrider den samme type job. Det viser bare, at der desværre ligger en historisk bias mod at betale mænd højere lønninger,« siger Henrik Funder. Berlingske har spurgt branchens store virksomheder som A.P. Møller - Mærsk, Torm, Norden, Uni-Tankers og Hafnia, om de betaler deres kvindelige ansatte markant mindre end mænd i sammenlignelige stillinger. Kun Norden har svaret direkte på spørgsmålet. »Vi laver løbende nedslag i udvalgte stillingskategorier og sikrer, at der ikke er uforklarlige forskelle mellem kønnene. Dette er en indarbejdet komponent i vores årlige lønproces,« skriver kommunikationschef Anne-Louise Dam-Rasmussen i en e-mail. Hos branchens talerør, Danske Rederier, tøver direktør Anne W. Trolle ikke med at kalde de store løngab for »super trælse resultater«. »Det er nogle meget markante forskelle, som er svære at forklare og dermed også svære at forsvare. Det er selvfølgelig noget, vi skal arbejde rigtig meget med,« siger hun. Hvorfor tror du, at der er så stor lønforskel mellem kønnene? »Nu er jeg jo ikke analytiker på den måde. Det kan jo handle om mange ting, men det er alarmerende og opsigtsvækkende – det vil vi ikke løbe fra. Jeg vil ikke prøve at forklare det, men kun sige, at det skal vi i hvert fald have sat fokus på.« Anne W. Trolle har siden 2015 været direktør for arbejdsmarked, rekruttering og uddannelse i brancheforeningen Danske Rederier. Hun kalder de store lønforskelle i shippingbranchen for »svære at forklare og dermed også svære at forsvare«.Fold sammenLæs mereFoto: Danske Rederier. Berlingske har forelagt oplysningerne fra »Women in Shipping«-rapporten for Anette Borchorst, der er professor i statskundskab ved Aalborg Universitet, og som forsker i ligestilling. Hun kalder oplysningerne »meget graverende«. En af de oplysninger, som professoren især hæfter sig ved, er, at der ifølge 60 procent af de adspurgte i undersøgelsen er »barrierer« forbundet med at være kvinde i shippingbranchen. »Det er et virkelig højt tal,« forklarer Anette Borchorst. »Hvis jeg var leder i en shippingvirksomhed og fik denne rapport i hånden, ville jeg straks gå i gang med at undersøge sagen nærmere og mere nuanceret. For de får meget svært ved at rekruttere kvinder, når billedet ser sådan ud,« tilføjer Anette Borchorst. Af undersøgelsen fremgår det også, at mange af de adspurgte kvinder har oplevet negative konsekvenser på jobbet, fordi de har holdt barsel: »Jeg blev tilbudt en mindre attraktiv stilling, da jeg vendte tilbage,« svarer en. »Jeg blev af selskabet tilbudt (tvunget) i en ny stilling, der »passede bedre til mine omstændigheder«,« lyder det fra en anden. Over halvdelen af de adspurgte kvinder, som har holdt barsel fra et job i shippingbranchen, står tilbage med denne følelse, viser undersøgelsen. »Det er også et meget højt tal. Jeg tænker, at det er enormt vigtigt – både for mænd og kvinder – at mændene i branchen begynder at tage barsel, så det ikke kun er kvinderne, som gør dette,« siger professor Anette Borchorst. De seneste måneder har Berlingske kunnet fortælle om voldtægtssager hos de danske rederier A.P. Møller - Mærsk og Hafnia. I oktober kom det frem, at en 19-årig amerikansk kvinde under sin søfartspraktik i 2019 angiveligblev voldtaget ombord på et Mærsk-skib. Dette fik senere en 24-årig dansk kvinde til at stå frem og berette, at hun under sin praktik hos Hafnia i foråret 2021blev antastet, jagtet rundt på skibet og presset ned i en seng. Danske Rederier tog i skriftlige svar afstand fra begge hændelser, og direktør Anne W. Trolle understregede, at brancheorganisationens tilgang var at udstikke en række anbefalinger til sine medlemmer om nultolerance over for seksuel chikane. Hun oplyste ikke, at Danske Rederier længe havde været undervejs med undersøgelsen »Women in Shipping«, som netop omhandler forholdene for kvinder i shippingmiljøet. I sidste uge blev rapporten dog lækket til Berlingske, og først herefter blev den offentliggjort. Anne W. Trolle afviser dog, at Danske Rederier ikke skulle have en interesse i at få undersøgelsens resultater frem i offentligheden. »Jeg synes ikke, at det er noget, vi har gået og puttet med,« siger hun. Hvorfor har I ikke været mere åbne om, at undersøgelsen var på vej? »Altså, det ved jeg ikke, om vi ikke har været åbne om.« Men du har jo ikke nævnt det for os, da vi talte om emnet? »Nej, det har jeg måske ikke, men da vi satte undersøgelsen i gang (i marts 2021,red.), sendte vi faktisk en pressemeddelelse ud.« Men er du enig i, at det ser mærkeligt ud, at du ikke nævnte, at I har den her undersøgelse på vej, da vi henvendte os til jer i forrige uge og i oktober, men at den først kommer frem, efter at den er blevet lækket til Berlingske? »I ringede om en konkret sag i Hafnia, og derfor synes jeg, at det er svært at blande tingene sammen. Det vil jeg overlade til dig at drage den konklusion.«",
        "metadata": {
            "source": "https://www.berlingske.dk/virksomheder/kvindelige-ansatte-slaar-alarm-shippingbranchen-er-en-sexistisk",
            "image_url": "https://berlingske.bmcdn.dk/media/cache/resolve/image_x_large/image/149/1495231/23951805-maersk-results.jpg",
            "publication_time": "Mandag d. 13. december 2021, kl. 06.15",
            "author": "Nikolaj Sjørup",
            "related_links": [],
            "attachments": []
        }
    }
}