{
    "version": "1.0",
    "document": {
        "id": 12586,
        "title": "Transportgigant på kollisionskurs med Dansk Supermarked",
        "content": "Hvis du er en af de millioner af danskere, der dagligt køber ind i Dansk Supermarkeds butikker, så er der ganske stor sandsynlighed for, at din morgenjuice og letmælk først har været i hænderne på en af Thorkild S. Andersens fragtmænd. Rigmanden står nemlig bag et af Danmarks mest succesfulde transportfirmaer, Frode Laursen, som i mange år har været hoveddistributør for bl.a. Dansk Supermarked.  Udfordrer partnerskabHer har han opbygget en formue på at servicere den danske dagligvarebranche, men nu er spørgsmålet, hvor længe dette givtige makkerskab kan vare ved. IfølgeBørsenhar Thorkild S. Andersen nemlig valgt at investere i det nye netsupermarked Shobr.com, som i lighed med andre onlinebutikker har til formål at skabe et stærkt alternativ til landets tusindvis af fysiske dagligvarebutikker. Hos Dansk Supermarked ønsker man dog ikke at kommentere, om dette kommer til at have konsekvenser for et fremtidigt samarbejde med Frode Laursen. »Jeg kan bekræfte, at vi bruger Frode Laursen. Vi kører sådan nogle udbud engang imellem,« siger kommunikationsdirektør i Dansk Supermarked Mads Hvidtved Grand. Mads Hvidtved Grand vil imidlertid ikke ud med, hvor stor en andel af Dansk Supermarkeds distributionslogistik, Frode Laursen står for, ligesom han heller ikke ønsker at kommentere på samarbejdspartnerens nye investering. »Jeg vælger at være ligeså formel som Thorkild selv og nøjes med at sige, at vi noterer os investeringen,« lyder det fra kommunikationsdirektøren.  En succesfuld transportforretningFrode Laursen A/S distribuerer årligt i omegnen fire millioner paller for kunder i både ind- og udland, og koncernen kom ud af forrige regnskabsår med et resultat på 24 millioner efter skat. Udover samarbejdet med Dansk Supermarked står virksomheden også for en mindre del af Coop’s logistik. Det fortæller Jens Juul Nielsen, der er informationsdirektør i Coop. »Vi har et meget lille direkte samarbejde med Frode Laursen, som kører med 2-3 vogne fra vores ferskvarelager i Jylland. Og så har vi et noget større indirekte samarbejde, da de er lagerhotel for en stor del af mærkevareleverandørerne, hvis varer leveres til vores lagre. Men det er ikke noget, som vi venter, vil påvirkes af det omtalte engagement,« skriver Jens Juul Nielsen i en mail til Business.dk. Business.dk arbejder fortsat på at få en kommentar fra Thorkild S. Andersen selv.",
        "metadata": {
            "source": "https://www.berlingske.dk/virksomheder/transportgigant-paa-kollisionskurs-med-dansk-supermarked",
            "image_url": "https://berlingske.bmcdn.dk/media/cache/resolve/image_x_large/image/17/174517/12218007-bm-indland.jpg",
            "publication_time": "Torsdag d. 04. februar 2016, kl. 12.06",
            "author": "David Meldgaard Houser",
            "related_links": [],
            "attachments": []
        }
    }
}