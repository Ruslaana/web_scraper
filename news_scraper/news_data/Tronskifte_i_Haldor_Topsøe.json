{
    "version": "1.0",
    "document": {
        "id": 9668,
        "title": "Tronskifte i Haldor Topsøe",
        "content": "Jeppe Christiansen, højt profileret finansmand og topchef for Maj Invest, rykker nu helt til tops som bestyrelsesformand i den store privatejede virksomhed Haldor Topsøe A/S med hovedsæde i Lyngby. Dermed er der pludselig sket et tronskifte i én af Danmarks store industrikoncerner, stiftet af erhvervs- og videnskabsikonet Haldor Topsøe, for mere end 75 år siden. Jeppe Christiansen overtager formandsposten efter stifterens søn, Henrik Topsøe, der i går valgte at fratræde på grund af alvorlig kræftsygdom. Cand. polit. Jeppe Christiansen befæster dermed sin position som professionelt bestyrelsesmedlem i toppen af dansk erhvervslivs magthierarki.  Erhvervsmagten i Danmark er domineret af de tre giganter Mærsk, Novo Nordisk-selskaberne og Lego. Jeppe Christiansen er således næstformand i medicinalselskabet Novo Nordisk, bestyrelsesmedlem i Novo A/S, der er holdingselskab for Novo Nordisk og Novozymes, samt i Lego-pengetanken Kirkbi, »Jeg har aldrig lagt skjul på, at Haldor Topsøe for mig står som lidt af et nationalklenodie. Derfor er jeg beæret over, at ejerne har besluttet at betro mig formandsposten.« siger Jeppe Christiansen. Før Jeppe Christiansen i 2005 stiftede koncernen Maj Invest, var han bl.a. medlem af koncernledelsen i Danske Bank og direktør i LD. I den familieejede ingeniørkoncern Haldor Topsøe var han indtil i går én af de to næstformænd. Den anden er Jørgen Huno Rasmussen.  Jakob Haldor Topsøe, tredje generation i familiefirmaet, overtager den ledige næstformandspost i Topsøe-koncernen efter Jeppe Christiansen. Jakob Haldor Topsøe, 47 år, er bestyrelsesmedlem i driftsselskabet Haldor Topsøe og formand for Haldor Topsøe Holding, der er 100 procent ejer af virksomheden. Koncernens formandskab består nu af Jeppe Christiansen, Jakob Haldor Topsøe og Jørgen Huno Rasmussen. Topsøe blev grundlagt af den berømte erhvervsmand og topforsker Haldor Topsøe i 1940. Han døde i maj 2013 blot to dage før sin 100 års fødselsdag. Det var først efter hans død, at hans yngste søn, Henrik Topsøe, blev udpeget til formand for bestyrelsen.  Virksomheden er blandt verdens førende producenter af industrielle katalysatorer, som f.eks. bliver brugt på olieraffinaderier, til rensning af røg, til rensning af olie for svovl og kvælstof og andre forurenende stoffer plus til fremstilling af kunstgødning til landbruget. Den 72-årige kemiingeniør Henrik Topsøe er på linie med sin far videnskabsmand og verdensberømt i katalysekredse. Han har arbejdet i virksomheden i 42 år. Virksomheden har produktion i Frederikssund, USA, Kina og Brasilien. Mere end 90 procent af omsætningen, som i 2015 var på 5,8 milliarder kr., kommer fra eksport. I første halvår af 2016 lå omsætningen på 2,6 milliarder kr. Familien Topsøe, der gennem holdingselskabet Haldor Topsøe Holding A/S, ejer ingeniør- og industrikoncernen, er Danmarks 10. rigeste familie. Sidste år var familien god for 7,2 milliarder kr. ",
        "metadata": {
            "source": "https://www.berlingske.dk/karriere/tronskifte-i-haldor-topsoee",
            "image_url": "https://berlingske.bmcdn.dk/media/cache/resolve/image_x_large/image/17/176010/14346264-.jpg",
            "publication_time": "Fredag d. 12. august 2016, kl. 14.23",
            "author": "Bent Højgaard Sørensen",
            "related_links": [],
            "attachments": []
        }
    }
}