{
    "version": "1.0",
    "document": {
        "id": 5313,
        "title": "Advokatrådet bag hårde påstande mod fyret advokat. Hans indvendinger og undskyldninger fejes totalt af bordet",
        "content": "Advokatstandens egen vagthund, Advokatrådet, lægger ikke fingrene imellem. Nicolai Dyhr har »bevidst« afgivet urigtige oplysninger til retten. Der er tale om et »særdeles groft tillidsbrud«. Og »der er ikke grund til at antage, at han for fremtiden vil udøve advokatvirksomhed på forsvarlig måde«. De barske ord står at læse i Advokatrådets såkaldte anklageskrift mod tidligere topadvokat Nicolai Dyhr, som ifølge rådet bør frakendes retten til at drive advokatvirksomhed og idømmes en bøde. Advokatrådet indbragte Nicolai Dyhr for advokatstandens disciplinærnævn, Advokatnævnet,for halvanden uge siden, men det er først nu, at indholdet af det 32 sider lange anklageskrift kommer til offentlighedens kendskab. Berlingske har fået aktindsigt i anklageskriftet og kan nu fortælle om i alt ni forhold, hvor Nicolai Dyhr ifølge Advokatrådet har overtrådt retsplejelovens bestemmelser om god advokatskik. De ni forhold spænder vidt – fra hans udtalelser i TV 2-dokumentaren »Den sorte svane« til, hvad han har fortiet eller sagt »mod bedre vidende« til Sø- og Handelsretten – til hans manglende ansvarsforsikring. Sidstnævnte udspringer af, at Nicolai Dyhr kom i forsikringsmæssige vanskeligheder i tiden efter offentliggørelsen af dokumentaren, fremgår det. Der er ikke – skal vi lige indskyde – tale om et anklageskrift i strafferetlig forstand, men da det er Advokatrådets terminologi, omtaler Berlingske det på samme måde. Dele af aktindsigten i anklageskriftet er overstreget af Advokatnævnet, men de ni forhold ser alle ud til at udspringe af TV 2-dokumentaren »Den sorte svane«. Advokatrådet har da også tidligere oplyst, at sagen mod Nicolai Dyhr er indbragt for Advokatnævnet på baggrund af de undersøgelser, som Advokatrådet har gennemført efter tv-dokumentaren. Ifølge Berlingskes oplysninger er sagen mod Nicolai Dyhr endvidere baseret på en klage indgivet af advokat og kurator Andreas Kærsgaard Mylin,som har overtaget kuratorrollen i flere af Nicolai Dyhrs tidligere boer. Tidligere Horten-advokat Nicolai Dyhr gav i TV 2-dokumentaren »Den sorte svane« udtryk for, at han var parat til at begrave en skattegæld og se gennem fingre med bilag, der angiveligt var falske fakturaer.Fold sammenLæs mereFoto: TV 2. Undervejs i anklageskriftet kommer Nicolai Dyhr glimtvis til orde – også med en enkelt selverkendelse – i form af referater fra de redegørelser, han har afleveret til Advokatrådet. Men kun for at blive hældt ned ad brættet. Hans undskyldninger og forklaringer – blandt andet om at hans udtalelser er klippet sammen og manipuleret af TV 2 – bliver ikke taget for gode varer af rådet. Advokatrådet mener eksempelvis ikke, at han »på utilbørlig måde er blevet lokket til at rådgive eller opføre sig anderledes, end han ellers ville have gjort, hvis ikke Amira Smajic agerede muldvarp for TV 2«. Rådet konkluderer, at Nicolai Dyhr skal frakendes retten til at udøve advokatvirksomhed, fordi der er tale om »både grove og oftere gentagne overtrædelser af pligterne som advokat«, og fordi »de udviste forhold giver grund til at antage, at han ikke for fremtiden vil udøve advokatvirksomhed på en forsvarlig måde«. Tre af forholdene går på Nicolai Dyhrs manglende habilitet i tre konkursboer ved Sø- og Handelsretten i København samt hans fortielser af oplysninger over for retten. Oplysninger, som ifølge rådet var af »væsentlig betydning for skifterettens beslutning« om at udpege Nicolai Dyhr som kurator i de tre boer. Det fremgår af anklageskriftet, at Dyhr i alle tre konkursboer skrev under på, at han var habil til at påtage sig kuratorhvervet. Men ifølge anklageskriftet havde Dyhr ikke oplyst Sø- og Handelsretten om, at han havde holdt forudgående møder med »skyldnere«, som han havde ydet rådgivning om den forestående konkursbehandling. Derfor befandt han sig i en interessekonflikt. Det anser Advokatrådet for at udgøre »særdeles grove tilsidesættelser af advokatpligterne«. Advokatrådet mener endda, at han i flere tilfælde »bevidst« har indgivet urigtige habilitetserklæringer til skifteretten. To andre forhold handler om, at Nicolai Dyhr »mod bedre vidende« og »i strid med sandheden« over for skifteretten erklærede, at der var stillet sikkerhed, inden konkursdekretet blev afsagt. Der er ifølge anklageskriftet dokumentation for, at han ikke havde stillet sikkerhed og dermed ikke talte sandt. Blot tre dage efter at »Den sorte svane« var blevet vist på TV 2, pillede Sø- og Handelsretten i København højst usædvanligt Nicolai Dyhr af i alt 58 konkursboer.Fold sammenLæs mereFoto: Michael Bothager/MIBO. Anklageskriftet omtaler en e-mail, hvor Nicolai Dyhr bekræfter, at han havde overført sikkerhedsstillelse til en klientkonto. Men reelt indbetalte han først pengene en måned senere, viser et bilag i sagen. Dette får også barske ord med på vejen i Advokatrådets sammenfattende konklusion, hvor rådet igen taler om, at han »bevidst« har afgivet urigtige oplysninger. Advokatrådet finder i disse fem forhold, at Nicolai Dyhrs adfærd og udtalelser er »fundamentalt uforenelige med det at udøve advokatvirksomhed, herunder blandt andet ved ikke at udvise respekt for retten«. Advokatrådet kalder det en »skærpende omstændighed«, at Nicolai Dyhrs adfærd »kan have medført skadevirkning for kreditorerne i konkursboerne«, idet disse »kan have lidt ikke ubetydelige økonomiske tab«. To andre forhold i anklageskriftet handler om, at Nicolai Dyhr i omkring to uger – fra 23. maj til 5. juni 2024 – ikke havde tegnet ansvarsforsikring og heller ikke havde stillet garanti. Begge dele er lovpligtigt for advokater. Men når man læser nærmere i anklageskriftet, er der ifølge Nicolai Dyhr en god forklaring på dette. Han var nemlig kommet forsikringsmæssigt i klemme efter tv-dokumentaren, fremgår det. I en redegørelse til Advokatrådet, som er refereret i anklageskriftet, forklarede han, at han efter tv-dokumentarens offentliggørelse blev afvist af samtlige danske udbydere af forsikringer for advokater. Derfor valgte han atdeponere sin advokatbestalling 5. juni 2024. Han var imidlertid af den opfattelse, at han var dækket af advokatfirmaet Hortens forsikring og garanti også i en periode efter hans fratræden 23. maj. Men forsikringsselskabet var tilsyneladende af en anden opfattelse. Som følge af sin optræden i »Den sorte svane« måtte Nicolai Dyhr udtræde som partner af advokatfirmaet Horten. Kort efter deponerede han sin advokatbeskikkelse – efter næsten 20 år som advokat.Fold sammenLæs mereFoto: TV 2. For selskabet meddelte 4. juni Advokatrådets sekretariat, at Nicolai Dyhr pr. 23. maj ikke længere var omfattet af Hortens forsikringspolice. Derfor mener Advokatrådet altså, at Nicolai Dyhr i perioden 23. maj til 5. juni ikke levede op til det lovpligtige krav om at have en ansvarsforsikring og en garantistillelse. Et ottende forhold i anklageskriftet handler om, at Nicolai Dyhr i tv-dokumentaren er kommet med en »række utilbørlige udtalelser«, som ikke er i overensstemmelse med god advokatskik. Nicolai Dyhr har i et svarskrift til Advokatrådet skrevet, at han med sine udtalelser »naivt har krydset grænserne for god stil og tone«. »Men der har trods alt været tale om kommentarer i fortrolige rum i en proces, hvor jeg var i gang med at skabe tillid og derfor ikke konfronterede modparten, som jeg skulle have gjort,« lyder det selverkendende fra Nicolai Dyhr. Andetsteds forsvarer han sig med, at det ikke er usædvanligt, at en insolvensadvokat ved et indledende møde taler skyldner »lidt efter munden, lytter og stryger skyldneren lidt med hårene« i forsøg på at blive indsat som kurator. Her minder Advokatrådet læseren om, at der er tale om den såkaldte »ålerusemetode«, som Nicolai Dyhr selv omtalte den i tv-dokumentaren. Præcis hvilke udtalelser dette forhold i anklageskriftet tager afsæt i, er uvist, for udtalelserne er overstreget i aktindsigten. Men det står under alle omstændigheder klart, at Advokatrådet og Nicolai Dyhr ser meget forskelligt på, hvordan hans udtalelser skal opfattes. Ifølge Advokatrådet er det »åbenbart«, at Nicolai Dyhr i dokumentaren med sine udtalelser rådgiver klienter. Omvendt mener Nicolai Dyhr ifølge sine redegørelser til Advokatrådet ikke, at hans bemærkninger kan betegnes som klientrådgivning, da han »troede, at der var tale om et advokatkollegamøde«. Navnet på »advokatkollegaen« er overstreget, men hvis har man set dokumentaren, er der ingen tvivl om, at der er tale om TV 2s muldvarp, Amira Smajic, som ikke er advokat, men derimod erhvervsjurist. Fra et kontor på Frederiksberg, hvor der var installeret skjulte kameraer, hjalp TV 2s muldvarp, Amira Smajic, kriminelle i kontakt med blandt andre topadvokaten Nicolai Dyhr, som hun tydeligvis kendte i forvejen.Fold sammenLæs mereFoto: TV 2. Og da Nicolai Dyhr i sine redegørelser til Advokatrådet selv henviser til Amira Smajics profil på LinkedIn, burde det ifølge rådet have været en smal sag for Dyhr at indse, at hun ikke var uddannet advokat og derfor ikke var en kollega, men en klient. Derfor er hans udtalelser ifølge Advokatrådet derfor sket som »led i udøvelse af advokatvirksomhed og derfor omfattet af retsplejeloven«. Nicolai Dyhr lægger i sine redegørelser til Advokatrådet vægt på, at hans udtalelser »er klippet sammen og redigeret af TV 2 på en måde«, så de ikke fremstår i deres helhed, men »er tilpasset og manipuleret for at passe ind i TV 2s budskab«. Advokatrådet har forgæves forsøgt at få udleveret råbåndene fra TV 2. Men selvom tv-dokumentaren også med Advokatrådets øjne »ganske åbent er redigeret«, så fremstår Nicolai Dyhr med sin optræden og ageren med en »fundamental mangel på forståelse for de grundlæggende principper for advokater og for advokaters særlige stilling i samfundet, herunder at advokater skal fremme retfærdighed og modvirke uret«. Det niende og sidste forhold vedrøreren manglende orientering af politiet. Som kurator er man ifølge konkursloven forpligtet til at give politiet besked, hvis man falder over noget, der giver grundlag for politimæssig efterforskning mod skyldneren eller andre. Det forsømte Nicolai Dyhr i et konkret konkursbo, selvom han allerede forud for skifterettens afsigelse af konkursdekret var bekendt med forholdene i selskabet og derfor burde have indgivet meddelelsen på et »langt tidligere tidspunkt«, fremgår det. Berlingske har fredag forsøgt at få en kommentar fra Nicolai Dyhr, men han er ikke vendt tilbage.",
        "metadata": {
            "source": "https://www.berlingske.dk/business/advokatraadet-bag-haarde-paastande-mod-fyret-advokat-hans-indvendinger-og",
            "image_url": "https://berlingske.bmcdn.dk/media/cache/resolve/image_x_large/image/188/1882469/24877535-nicolai-dyhrs-udtalelser-til-skjult-kamera-er-nu-m.jpg",
            "publication_time": "Lørdag d. 25. januar 2025, kl. 11.27",
            "author": "Vibe Hyltoft",
            "related_links": [],
            "attachments": []
        }
    }
}