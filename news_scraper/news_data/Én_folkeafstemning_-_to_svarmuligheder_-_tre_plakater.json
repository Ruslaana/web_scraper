{
    "version": "1.0",
    "document": {
        "id": 12246,
        "title": "Én folkeafstemning - to svarmuligheder - tre plakater",
        "content": "De politiske partier er i gang med at udrulle deres kampagner frem mod folkeafstemningen om retsforbeholdet 3. december – og flere har allerede affødt heftig debat af både den positive og negative slags. Politiko.dk har bedt to brandingeksperter vurdere kampagnemateriale fra de tre store partier, Socialdemokraterne, Dansk Folkeparti og Venstre, helt specifikt tre, udvalgte plakater. Plakaten blev lanceret af Venstre i slutningen af oktober (artiklen fortsætter under billedet)  Hanne Feldthus: »Der er meget dybde i denne plakat. Den handler om politiet, den ultimative tryghedsfaktor i vores samfund, og EU bliver overhovedet ikke nævnt. Og så er den raffineret på den måde, at det er en lyshåret, kvindelig betjent, og vi ved jo, at der er flere EU-skeptikere blandt kvinder. Den spiller på den nationalromantiske forestilling om Danmark som en lille, fredelig ø midt i et hav af kaos, og i baggrunden sidder Holger Danske på Kronborg og passer på os, som vi alle har lært i Folkeskolen. Den henvender sig ikke til Venstres kernevælgere, men derimod helt tydeligt til de nationalromantiske skeptikere. Den går efter at så tvivl hos DFs vælgere om, at lige præcis i denne her sag må man hellere stemme ja, selvom man helst vil ud af EU.« Bo Bredsgaard Lund: »Venstre holder sig til meget rent at adressere en styrkelse af politiet som følge af et ja. Problemet her er, at der er en risiko for, at kampagnen ikke er tilpas konkret og ikke vedrører mennesker af kød og blod. Ligesom Socialdemokraternes kampagne kan Venstres blive udlagt som lidt af en skræmmekampagne, hvis man stemmer nej. Men styrken i kampagnen er, at det kommunikeres helt klart og enkelt, at dansk politi bliver styrket ved et ja. Rent stilistisk bringer Venstres kampagne tankerne tilbage til et grafisk udtryk, vi kender fra tidligere tiders plakatkunst, og som skal konnotere, at i fordums tid herskede der lov og orden.«  Plakaten blev lanceret af Socialdemokraterne torsdag som en del af en større kampagne (artiklen fortsætter under billedet)  Hanne Feldthus: »Den er væsentlig mere moderne i sit udtryk end de to andre, men heller ikke den nævner EU med et ord. Rent kommunikativt er budskabet ikke til at tage fejl af. Den hægter sig også op på politiet, mere specifikt kvindehandel, og det passer rigtig godt til Socialdemokratiets DNA og grundfortælling, at man skal stå vagt om de svageste i samfundet. Jeg ved ikke, om ja-partierne har koordineret, men de henvender sig til meget forskellige målgrupper, her taler man til de moderne og socialt bevidste. Jeg synes, den er ret barsk i sit udtryk, den spiller jo på, at vi her ser en ung, kvinde, der kunne være os selv eller vores datter, men jeg synes faktisk ikke, man kan sige, at det her er en skræmmekampagne.« Bo Bredsgaard Lund: »Socialdemokraterne har valgt at adressere et enkelt issue i stedet for at adressere hele institutionen EU. Det kan der både være fordele og ulemper ved. Det kan bidrage til at konkretisere kampagnen og sætte mennesker af kød og blod og ansigter på kampagnen. Men det kan også skabe forvirring om, hvad det egentlig er, vælgerne stemmer om. Er menneskehandel et centralt issue, hvor stort er problemet, og så videre. Det kan blive udlagt som lidt af en skræmmekampgne, og den er også en anelse svære at afkode end de andre to. Den aftvinger i hvert fald flere spørgsmål i vælgernes bevidsthed, eksempelvis om et ja til en tilvalgsordning især handler om at sætte ind over for kvindehandel?«  Plakaten er den seneste, som Dansk Folkeparti har offentliggjort på deres officielle »Jeg stemmer nej den 3. december«-event på Facebook (artiklen fortsætter under billedet)  Hanne Feldthus: »Plakaten appellerer til den helt, generelle EU-modstander, for den bringer ikke engang emnet, som afstemningen går ud på, ind i plakaten. Det komplekse spørgsmål er reduceret til en generel modstand mod EU. DF forsøger at sikre sig, at EU-modstanderne ikke tænker, at de hellere må stemme ja til det der med politiet, så derfor koger de det ned til det helt principielle spørgsmål: Kan vi lide EU eller ej? Den er meget symbolsk, det her med at male det røde flag over det blå, men jeg synes også, den er utrolig grovmotorisk i udtryksmidlerne. Den efterlader ikke meget eftertænksomhed hos beskuerne. Og så behandler de deres logo på en underlig mode. Det ser sjusket og tilfældigt ud, som om det er klistret på med tape, og de risikerer faktisk at reducere deres egen autoritet.« Bo Bredsgaard Lund: »DF spiller på, at EU har fået for meget magt – at Danmark har afgivet for meget suverænitet. Strategien har været på en let genkendelig måde at kommunikere budskabet, at man i DF ønsker mere Danmark og mindre EU. Umiddelbart er analogien til EU-flaget, der males dansk, let afkodelig, ligesom teksten ikke er forstyrrende, men helt kort og præcist understøtter det visuelle budskab. Budskabet »Stem dansk« er DF-classic, som imidlertid appellerer bredt blandt DFs vælgerbase på cirka 20 pct (af befolkningen, red.), ligesom det er noget der appellerer til en del V- og S-vælgere. Spørgsmålet er så, om vi reelt får mindre EU ved at stemme nej, sådan som kampagnen postulerer.«  Hanne Feldthus er cand.merc, selvstændig kommunikationsrådgiver og tidligere direktør i reklamebureauet Wibroe, Duckert & Partners Bo Bredsgaard Lund er cand.mag, ekspert i politisk kommunikation og Public Affairs Direktør i Kommunikationsbureauet MSLGROUP ",
        "metadata": {
            "source": "https://www.berlingske.dk/politik/en-folkeafstemning-to-svarmuligheder-tre-plakater-0",
            "image_url": "https://berlingske.bmcdn.dk/media/cache/resolve/image_x_large/image/21/210608/11268917-plakater.jpg",
            "publication_time": "Fredag d. 06. november 2015, kl. 15.00",
            "author": "Elisabeth Arnsdorf Haslund",
            "related_links": [],
            "attachments": []
        }
    }
}