{
    "version": "1.0",
    "document": {
        "id": 20316,
        "title": "En Hollywood-legende er død",
        "content": "USA: Den amerikanske Hollywood-stjerne Mickey Rooney er søndag gået bort i en alder af 93 år. Rooney blev en af USAs allerstørste filmstjerner allerede som teenager, da han indledte sin filmkarriere som 13-årig, og han havde sin storhedstid i 1930erne og 1940erne, hvor han var kendt som et energibundt og en charmør. Karrieren strakte sig over 80 år, og blandt de film, Rooney især vil blive husket for, er »Babes in Arms« fra 1939, hvor han spillede over for Judy Garland. Han medvirkede også i klassikeren »Breakfast at Tiffany’s«, som på dansk fik titlen »Pigen Holly«, sammen med blandt andre Audrey Hepburn. Det er dog først og fremmest rollen som Andy Hardy, han vil blive husket for. Han spillede rollen 16 gange i årene 1937 til 1946, hvor filmene om Andy og hans familie midt i en krise- og krigstid var store trækplastre i de amerikanske biografer. »Han var utvivlsomt den mest talentfulde skuespiller, som nogensinde har levet. Der var ikke noget, han ikke kunne,« fortæller kollegaen Margaret O’Brien ifølge Reuters.  Hun spillede over for Rooney i filmen »The Strange Case of Dr. Jekyll and Mr. Hyde«, og beskriver ham som en storslået kollega. Margaret O’Brien er tilsyneladende ikke den eneste kvinde, Mickey Rooney har gjort indtryk på i løbet af sin karriere. Han nåede at få ti børn og har været gift i alt otte gange, blandt andet med den populære skuespillerinde Ava Garder, som han blev smedet sammen med i en alder af 21 år.  Ægteskabet holdt dog i mindre end et år, og da Rooney angiveligt fortalte entusiastisk om parrets sexliv, tyssede Gardner det ned med en kommentar om, at han muligvis nød deres sexliv, »men det gjorde jeg ved gud ikke.« Rooney var i sine unge dage kendt som lidt af en festabe, men også som lidt af en pestilens uden for filmlærredet. Han døjede i løbet af sin karriere med både narko- og spilafhængighed og havde som følge deraf økonomiske problemer. Han har selv erkendt, at han ikke altid var lige nem at være i nærheden af. »Jeg var en 14-årig dreng gennem 30 år,« forklarede han engang.  Forud for sin død var Mickey Rooney igennem et længere sygdomsforløb, men det er uklart, hvorfor han døde, skriver TMZ. Hans manager har foreløbig ikke kommenteret sagen. I løbet af sin lange karriere blev han flere gange hædret med nogle af filmbranchens mest fornemme priser, herunder en Oscar, en Golden Globe og en Emmy Award.   ",
        "metadata": {
            "source": "https://www.berlingske.dk/kultur/en-hollywood-legende-er-doed",
            "image_url": "https://berlingske.bmcdn.dk/media/cache/resolve/image_x_large/image/87/872792/7287666-us-taylor-national-velvet.jpg",
            "publication_time": "Mandag d. 07. april 2014, kl. 06.24",
            "author": null,
            "related_links": [],
            "attachments": []
        }
    }
}