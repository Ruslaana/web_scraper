{
    "version": "1.0",
    "document": {
        "id": 8637,
        "title": "Ad de kongelige kvægstier",
        "content": "Hele byen er linet up. Langs strøgene i Soria, hovedstad i provinsen af samme navn, står glade mennesker bøjet ud over vejbanen for at hilse på, da en kæmpeflok af deres nyklippede firbenede landsmænd nærmer sig. Et tusind to hundrede dyr, alle med bogstaverne ER brændt ind i siden: Eduardo del Rincons rebaño – hans fåreflok. De drives frem og holdes på ruten af ryttere og råbende hyrder med kæppe. Og de modtages af klappende, blitzende tilskuere.  Dyrene skal ud på deres sommerfærd, og de er lidt ængstelige, for det er over et år siden, de har været uden for deres vante græsgange. Jeg er med her. For at blive hyrde. Diplom-hyrde. På tre dage. Det må være en af de korteste uddannelser, man kan få i EU, samt en af de smukkeste. Og sjældneste. Den udbydes ikke ret mange steder, faktisk kun et, så vidt jeg ved – nemlig her i Europas absolut tyndest befolkede område, Lapland inklusive, tre timer nord for Madrid i Spaniens ’stegepande’, Kastilien. At drive kvæg er hårdt arbejde. Men hvis du er over seks år, så kan du faktisk blive hyrde. Ham her er nu nok alligevel for lille endnu.Fold sammenLæs mere Adgangskrav: godt fodtøj, solide lårmuskler og sans for naturen i en sådan grad, at man har let ved at glemme sin træthed, sin tørst og varmen. Der skal vandres. Og ikke bare over stok og sten, skal det vise sig. Førstedagens vandring er forholdsvis overkommelig, på små 10 kilometer, og vi standser uden for landsbyen Garray, hvor dyrene drives ned mod floden. De må som os andre være rimeligt tørstige, men alligevel er de ikke til at drive til at drikke. De står og skælver eller cirkler rundt, mens de jamrer ganske fint og bjælderne lyder fra alle sider. Så endelig tager et par modet til sig, og lidt efter lidt følger resten efter. Ikke noget med at presse på eller slås om pladsen. De har køkultur. Og vi har måttet vente på dem. Så går turen for os til at få slukket tørsten. Det er sort aften, cikaderne synger, og der er øl i baren. Bagefter et solidt måltid. Og så er det ellers ned på langs som et fældet træ. FAKTARejseinfoTransport: En flybillet t/r Madrid-København kan fås til pænt under 1.000 kr., og turen varer tre timer. Det samme gør tog- eller busturen fra Madrid til Soria, som er ganske billig. Tag en overnatning i Madrid, og brug det tidlige morgentog (eneste afgang) hver vej; det er en meget smukkere tur.Ophold: Man sover sammen med flokken undervejs på turen – udendørs. Men man kan købe sig til overnatninger indendørs, hvis man hellere vil det.Om turen: Er det umagen værd at rejse så langt for tre dage? Jamen der er meget andet at se i den ukendte provins Soria. Soria har meget andet at byde på, og turister er stadig lidt af en sjældenhed.Kontakt: Hvis du vil blive hyrde, kan du sende Alfredo Tundidor en mail (soriavacaciones@ruralvacaciones.es). Han snakker dog kun spansk. Men det gør turistkontoret ikke (Soria Turismo), ej heller María Raquel, som kan kontaktes på aedl_raquelsoria@yahoo.es.FOLD UD Transport: En flybillet t/r Madrid-København kan fås til pænt under 1.000 kr., og turen varer tre timer. Det samme gør tog- eller busturen fra Madrid til Soria, som er ganske billig. Tag en overnatning i Madrid, og brug det tidlige morgentog (eneste afgang) hver vej; det er en meget smukkere tur. Ophold: Man sover sammen med flokken undervejs på turen – udendørs. Men man kan købe sig til overnatninger indendørs, hvis man hellere vil det. Om turen: Er det umagen værd at rejse så langt for tre dage? Jamen der er meget andet at se i den ukendte provins Soria. Soria har meget andet at byde på, og turister er stadig lidt af en sjældenhed. Kontakt: Hvis du vil blive hyrde, kan du sende Alfredo Tundidor en mail (soriavacaciones@ruralvacaciones.es). Han snakker dog kun spansk. Men det gør turistkontoret ikke (Soria Turismo), ej heller María Raquel, som kan kontaktes på aedl_raquelsoria@yahoo.es. Næste dag er den hårde: ned gennem dale, op over bjergtoppe og videre op på en ny top oven på den første og en til, gennem gamle ruiner, de såkaldte castros, efterladenskaber efter romernes erobring, igennem små, halvforladte landsbyer, ad hårde, skærvebelagte veje og videre ud på blødt græs igen. Alt sammen under en bankende, hamrende sol. Og hele tiden skal man holde øje med dyrene, de nyklippede får, der som én stor, nervøs organisme bestående af mere end 1.000 individer skal blive sammen! Det sørger man for ved at råbe venligt og bestemt (lidt sergentagtigt), slå i jorden – en hasselkæp er det bedste – og ved bare at forstå dem. Vandringen starter i Soria, og så kan man se frem til tre dages vandring i fårenes tegn.Fold sammenLæs mere De er her jo for at spise, dyrene, og hver gang vi kommer ind i et område med nye lækkerier – frisk græs, kløver, krydderurter – standser de alle sammen på slaget og begynder at æde. Så vandringen bliver konstant afbrudt, lidt ligesom når man går tur med ganske små børn. Det er anstrengende, men udbytterigt. Keder man sig? Ikke en bjælde. Er det ensformigt? Så ganske afgjort. Men strabadserne tømmer en for tanker ud over de mest nødtørftige, og det giver plads til store indtryk af den overvældende natur. Her er stort og voldsomt for sanserne. Ikke bare synet. Nu f.eks. lugtesansen. Det er en nærmest psykedelisk oplevelse pludselig at stå i et timian- og lavendelbed på størrelse med en fodboldbane, og man får selv lyst til at kaste sig på alle fire for at smage, men gør det ikke. Det er for hårdt at komme op igen. Og gudskelov er der hele tiden menneskemad inden for rækkevidde.  Der er sørget for en. Holdt øje med os knap 20 hyrdelærlinge. På afstand kører et par biler ad de nærliggende veje med vores oppakning, vores mad, øl, rødvin, vand og solcreme – alt sammen. Nye tider. Ikke som i gamle dage, dvs. fra tidernes morgen indtil for ca. 40-50 år siden, da turene var meget længere, fra provins til provins over det ganske land, og kunne vare en måned med dagsmarcher af 20-30 kilometer og man, unge mænd og gamlinge helt op i 80erne, gik fra den ene afsides landsby til den næste, solgte et får eller tre og på den måde fik vand, mad og lov til at overnatte. Udendørs. Det gør vi også her, overnatter udendørs, første nat: piece of cake. Temperaturen er halveret til 15 grader, og myggene er på størrelse med gråspurve. Det er bare med at tage sig sammen. Og man kan også købe sig til indendørs overnatning – det gjorde jeg på turens anden nat, og det vil jeg anbefale oven på godt og vel 20 kilometers hård dagsmarch. På ruten er det ikke kun gående hyrder, der holder styr på flokken via råb og stokke – der er også ryttere med, som kan løbe de længere distancer rundt om den enorme flok.Fold sammenLæs mere Tre dage skal vi vandre. Hvad pokker laver vi her, tænker man indimellem, men så forsvinder spøgsmålet, for der er igen en ny ting i naturen, der har bemægtiget sig ens opmærksomhed. Sammen med følelsen af at deltage i noget fundamentalt og meget oprindeligt. Noget, som har været altid, og som sådan set er forsvundet. Hvad er det for noget, det hele? Det er en museumsvandring, afsked med en traditionel levevej, der engang var en hovednerve i Spaniens økonomi og efterlod sig rigdomme, små og store samfund, hele byer i sit spor. Trashumancia, hedder det, og det går ud på, at hyrder ledsager deres kvæghjorde fra en afbidt græsgang til en ny og bedre, som sagtens kan ligge mange, mange kilometer væk. Eller kunne. For det sker ikke rigtigt mere, ikke for alvor. Moderne tider. De mange, mange kilometer cañadas reales, kongelige kvægstier, overalt i Spanien ligger som bånd af fredede mindesmærker over en både storslået og ydmyg fortid.  Men det er den, vi genopliver, og det er en rørende, ganske enkel og nøjsom og meget, meget sund oplevelse. Man lærer en masse, bare på tre dage, af spontane venskaber og af hinandens ømme fødder. Som en fortalte mig: »Det her er noget, jeg lærte, da jeg var soldat. Man kan kun blive træt indtil et vist punkt, og så kan man ikke blive trættere. Og så fortsætter man jo bare!« Sidstedagens march er også på små 10 kilometer, og den kulminerer og slutter med et sejrrigt indtog i landsbyen Los Campos, hvor der næsten er endnu flere mennesker til at tage imod os end folk, der tog afsked med os i Soria. Der bliver taget varmt imod fårene – og ikke mindst deres hyrder – når endestationen er nået. I  dette tilfælde Los Campos.Fold sammenLæs mere Det er gensynsglædens sted, et lille samfund, der engang var centralt i hele denne proces, men som i dag rummer mindre end en snes fastboende familier. Hyrderne – de rigtige altså – krammer og knuser, og fårene strømmer igennem de små gader, langt mere selvsikre, end da det hele begyndte. Så er her fest. Musik, bl.a. efter traditionen med hyrdeinstrumentet skalmeje, mad, taler, glæde. Vi nyuddannede hyrder får vores svendebrev, folk klapper, der er TV på. Og lidt senere stiger vi op i bilerne, der fører os tilbage til udgangspunktet, Soria og den lidt flade fornemmelse, det altid er at komme retur til civilsamfundet efter en tid i naturen.  Men hvad med dyrene? De skal vel tilbage engang? Ja, til november og oktober. Er der så ikke en tur for de virkelig hårde nysere? Nej! Der er lukket. For længst har tog og især lastbiler overtaget opgaven med trashumancia, og når de skal tilbage, de gode kræ, nu med krøller over hele kroppen, engang til efteråret og vinter, bliver det på moderne vilkår. Så det er virkelig sandt, hvad der står på diplomet, som den nyuddannede hyrde får: ¡No podríamos hacerlo sin ti! Vi havde ikke kunnet gøre det uden dig. Turismen holder det i live, og det er jo en god ting. Har man lyst til lidt anstrengelse, ømme lårmuskler, varme fødder og vidunderligt selskab – så er næste gang sommeren 2018. ",
        "metadata": {
            "source": "https://www.berlingske.dk/rejser/ad-de-kongelige-kvaegstier",
            "image_url": "https://berlingske.bmcdn.dk/media/cache/resolve/image_x_large/image/9/97959/21094828-02rejbm-soria-151239-752jpg.jpeg",
            "publication_time": "Tirsdag d. 05. juni 2018, kl. 19.00",
            "author": null,
            "related_links": [],
            "attachments": []
        }
    }
}