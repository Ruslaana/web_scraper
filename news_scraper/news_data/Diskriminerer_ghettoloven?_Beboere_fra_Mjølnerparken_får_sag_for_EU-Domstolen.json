{
    "version": "1.0",
    "document": {
        "id": 1043,
        "title": "Diskriminerer ghettoloven? Beboere fra Mjølnerparken får sag for EU-Domstolen",
        "content": "Mjølnerparken på Nørrebro, Nøjsomheden i Helsingør og Schackenborg Vænge i Slagelse. Alle tre boligområder har været ramt af den såkaldte ghettolov, der har været årsagen til, at adskillige beboere, der er indvandrere og ikkevestlige efterkommere, har fået opsagt deres lejemål. I den forbindelse skal et afgørende spørgsmål snart rejses ved EU-Domstolen i Luxembourg. Det har Østre Landsret afgjort, i forbindelse med at lejere har anlagt et civilt søgsmål mod Bolig- og Indenrigsministeriet. Ifølge advokaten for Mjølnerparkens berørte beboere, Eddie Khawaja, er loven diskriminerende. Og hvis EU-Domstolens vurdering falder ud til deres fordel, kan det få stor betydning, vurderer han. »Hvis det er tilfældet, opstår der spørgsmål om, hvorvidt der er tale om forskelsbehandling. Og i sidste ende vil der ikke være noget grundlag for at sælge mine klienters boliger længere.« Sagsøgerne vil gerne have medhold i, at ghettoloven er i strid med loven om etnisk ligebehandling, den europæiske menneskerettighedskonvention og EU-retten. Indenrigs- og Boligministeriet har tidligere forsøgt at få afvist sagen i sin helhed, men det satte Østre Landsret sidste år en stopper for. Ministeriet mener ikke, at der er tale om forskelsbehandling. Den omstridte »ghettolov« fra 2018, der sidenhen er blevet justeret, har betydet, at boligområder er blevet statsligt stemplet som ghettoer, hvilket lokale boligorganisationerne har forsøgt at få ophævet igennem helhedsplaner. Det har man blandt andet gjort ved at ændre beboersammensætningen, da det er et af flere kriterier for, hvornår et område er en ghetto. Mjølnerparken er eksempelvis udpeget som et såkaldt hårdt ghettoområde, der i dag bliver kaldt et omdannelsesområde. Det betyder, at antallet af almene familieboliger skal reduceres til maksimalt 40 procent af boligmassen. Således har Indenrigs- og Boligministeriet godkendt en plan for 27 opgange i Mjølnerparken. De skal sælges på det private marked, hvilket betyder, at nuværende beboere og familier er tvunget til at fraflytte deres hjem. Men inden vi kommer til det spørgsmål, EU skal tage stilling til, er det vigtigt at forstå, hvordan ghettoloven grundlæggende er skruet sammen. Et udsat boligområde, et ghettoområde og en hård ghetto defineres ud fra en liste af kriterier, herunder beboersammensætning, uddannelse, indtægt, kriminalitet og tilknytning til arbejdsmarkedet. Størrelsesgraden af problemet har også en indflydelse. Hvis et boligområde i de seneste fem år har haft over 50 procent beboere, der er indvandrere og ikkevestlige efterkommere, opfylder området et af kriterierne. Men bemærk, at der er tale om »indvandrere og ikkevestlige efterkommere«. For hvis beboerne skal komme videre i processen med at få stemplet ghettoloven som diskriminerende, skal man dykke ned i en anden dansk lov, der handler om netop diskrimination. For her står der, at ingen må udsættes for direkte eller indirekte forskelsbehandling på grund af race eller »etnisk oprindelse«. EU-Domstolen skal så tage stilling til det såkaldte præjudicielle spørgsmål om, hvorvidt formuleringerne »etnisk oprindelse« og »indvandrere og ikkevestlige efterkommere« skal fortolkes således, at det betyder det samme eller ej, og hvorvidt det er til hinder for, at beboere kan blive smidt ud af deres lejemål. Ifølge Folketingets EU-Oplysningen betegner præjudicielle spørgsmål de sager, hvor nationale domstole under behandlingen af en retssag får EU-domstolen til at afgøre fortolkningsspørgsmål vedrørende EU-retten eller gyldigheden af EU-retten. EU-Domstolens afgørelse lægges herefter til grund for retssagens afgørelse ved den nationale domstol. Det var Lars Løkke Rasmussen, der som daværende Venstre-statsminister fik gennemført ghettopakken i 2018. Det skulle ikke handle om hverken hudfarve eller religion, sagde han, men om »at man har valgt Danmark fra«. Ændringen af almenboligloven fik støtte fra Socialdemokratiet og SF. Kritikere af loven mener, at den er ulovlig og målrettet personer fra muslimske lande, og ifølge advokat Eddie Khawaja bør islam og den kultur, der kan følge med, ikke tages med i ligningen, når man taler om ghettoområder. »Er det det, der gør, at der er et lavt uddannelsesniveau? At folk har lav indkomst? Eller er det andre faktorer, der gør sig gældende, der ikke har noget med deres etniske baggrund at gøre?« spørger Eddie Khawaja retorisk. »Vi har kunnet se fra andre boligområder, hvor der er de samme socioøkonomiske problemer, at man ikke bliver hjulpet på vej med lovgivning, fordi der kun bor hvide mennesker, hvis jeg skal sige det firkantet.« Ligesom Institut for Menneskerettigheder er FNs særlige rapportører om racisme, racediskrimination og fremmedhad også involveret i sagen. Det er første gang, FN træder ind i en sag i Danmark. Berlingske har uden held forsøgt at få en kommentar fra Christian Rabjerg Madsen (S), der er fungerende bolig- og Indenrigsminister.",
        "metadata": {
            "source": "https://www.berlingske.dk/indland/diskriminerer-ghettoloven-beboere-fra-mjoelnerparken-faar-sag-for-eu",
            "image_url": "https://berlingske.bmcdn.dk/media/cache/resolve/image_x_large/image/161/1613620/24257740-.jpg",
            "publication_time": "Onsdag d. 09. november 2022, kl. 08.47",
            "author": "Mads Klitgaard",
            "related_links": [],
            "attachments": []
        }
    }
}