{
    "version": "1.0",
    "document": {
        "id": 14974,
        "title": "Dansk klenodie solgt til amerikansk virksomhed i milliardhandel: »Nu skaber vi en unik spiller på verdensplan«",
        "content": "Selv flere hundrede år gamle historier kan få tilføjet nye, markante kapitler. Sådan er det hvert fald med historien om virksomheden Jacob Holm & Sønner. Historien går på, at urtekræmmeren Jacob Holm stiftede virksomheden 24. december 1794 på Christianshavn. Adskillige år og forretningsområder senere gjorde Jacob Holm sine sønner til medejere af virksomheden. I 1979 købte advokaten Poul Mikkelsen ifølgeBørsensig ind i selskabet, og i 2014 gentog historien sig så. Han overlod nemlig den daglige drift af selskabet til sønnen Martin Mikkelsen, som i dag er administrerende direktør i det ældgamle klenodie, der er specialiseret i bæredygtig teknologi inden for engangssektoren. Efter flere års markant vækst skifter virksomheden endnu en gang hænder – og et nyt kapitel skrives til historien. Torsdag blev det offentliggjort, at amerikanske Glatfelter har købt Jacob Holm & Sønner for knap to milliarder kroner. »Vi har været inde i en rivende udvikling siden 2014, hvor virksomhedens størrelse er tredoblet. Nu har vi lagt en meget ambitiøs strategiplan for de næste fem år, hvor målet er at gøre virksomheden dobbelt så stor,« fortæller Martin Mikkelsen i et interview med Berlingske om baggrunden for salget: »På baggrund af planen lavede vi et analysearbejde for at sikre den bedst mulige platform for både virksomheden, medarbejderne og på kapitalsiden, så vi har de bedst mulige forudsætninger for at opnå den vækst. Det resulterede i en proces for at finde den rette køber, og det har vi gjort nu.« Aftalen forventes at blive endeligt bekræftet senere på året, når konkurrencemyndighederne har godkendt handlen. Jacob Holm & Sønner har gennem årene udviklet flere typer fiberdug baseret på 100 procent naturlige og bionedbrydelige materialer, som bruges i blandt andet sundhedssektoren og til hygiejneformål. Sammen med amerikanske Glatfelter bliver det nu til en virksomhed med en årlig omsætning på ti milliarder kroner og medarbejdere verden over. »Vi opererer i de samme markeder, men har komplementære teknologier. Derudover har begge virksomheder stort fokus på bæredygtighed, hvor vi forsøger at tage engangssektoren væk fra plastik og over i mere bæredygtige råvarer,« siger Martin Mikkelsen. »Nu skaber vi en unik spiller på verdensplan, som er bedst positioneret til at fremme den bæredygtige udvikling i engangssektoren.« Jacob Holm & Sønner har i dag kun kontorer og administration i Danmark. Hvad angår Martin Mikkelsens egen rolle fremover, er det fortsat uafklaret. »Den endelige aftale skal lukkes, før vi drøfter min rolle. Det væsentlige for mig er at skabe de bedst mulige rammer for at fortsætte udviklingen og væksten, men lige nu kommer jeg nok til at bruge lidt tiltrængt tid med familien,« siger han. Han understreger, at han er stolt af medarbejderne og den rejse, virksomheden har været på de senere år. »Det er en virksomhed, som bærer præg af at have tilpasset sig gennem tiderne. Jacob Holm & Sønner har fulgt med tiden uanset sin egen alder, og fra 2014 blev der lagt en ambitiøs vækststrategi, hvor det handlede om at gribe nogle muligheder i markedet. Nu er vi klar til næste skridt,« siger Martin Mikkelsen.",
        "metadata": {
            "source": "https://www.berlingske.dk/virksomheder/dansk-klenodie-solgt-til-amerikansk-virksomhed-i-milliardhandel-nu",
            "image_url": "https://berlingske.bmcdn.dk/media/cache/resolve/image_x_large/image/144/1446975/23811375-.jpg",
            "publication_time": "Torsdag d. 22. juli 2021, kl. 18.57",
            "author": "Sebastian Persson",
            "related_links": [],
            "attachments": []
        }
    }
}