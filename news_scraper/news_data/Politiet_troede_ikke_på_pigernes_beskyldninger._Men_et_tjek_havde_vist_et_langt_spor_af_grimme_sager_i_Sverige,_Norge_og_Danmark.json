{
    "version": "1.0",
    "document": {
        "id": 2795,
        "title": "Politiet troede ikke på pigernes beskyldninger. Men et tjek havde vist et langt spor af grimme sager i Sverige, Norge og Danmark",
        "content": "Det var ikke, fordi lægens navn ikke allerede var kendt. Hele 23 gange havde patienter og kolleger anmeldt ham, så der var materiale i myndighedernes registre. Og hans synderegister spændte bredt. Meget bredt. Ulovlige omskæringer. Dokumentfalsk. Ulovlig udlevering af stærkt vanedannende medicin. Alligevel troede svensk politi ikke på den 18-årige pige, da hun afleverede endnu en anmeldelse mod lægen. Denne gang for seksuelle overgreb. Sagen blev henlagt, og pigenstod tilbage, som hun forklarer til svensk tv, fornedret og med en følelse af, ikke at blive troet på. Og der kunne sagen været sluttet – og lægen kunne have fortsat med sine overgreb. Men så landede endnu en anmeldelse fra en ung pige på politiets bord i svenske Malmø.  Avslöjar: Larm mot läkaren i 30 år - stoppas först efter sexövergrepp mot unga tjejer på vårdcentral.https://t.co/UR9Axzo7Ni Og pludselig lyttede politiet. De genåbnede den lukkede sag, de kiggede i registrene, og så rullede sagen mod den egyptisk-svenske læge Rafik Abu-Ramadan for alvor. I dag er Rafik Abu-Ramadan blevet idømt ni måneders fængsel – og nu, efter 30 år med sag på sag, må han ikke længere virke som læge. Men inden det kom så langt, måtte to unge piger og et stort antal drengebørn bøde for lægens uhyggelige virke. Og sporene efter Rafik Abu-Ramadan går via en lægeklinik i København. »Han lægger hånden under mine underbukser og så tager han fat. I mit underliv.« Den 18-årige pige var ikke i tvivl om, at det, lægen gjorde ved hende, var langt over grænsen. Det er snart et par år siden, at hun bestilte tid på lægeklinikken i bydelen Rosengård – pigen havde fået ondt i ryggen. Men konsultationen med lægen, Rafik Abu-Ramadan, blev helt anderledes, endhun havde forestillet sig, fortæller hun SVT.se. Undervejs i konsultationen kyssede lægen på hende, han bed hende, fortæller hun, og så førte han hånden ind under hendes undertøj. Den nu dømte læge har i flere omgange arbejdet på lægeklinikker i det socialt udsatte område Rosengård i Malmø. Området er præget af en høj koncentration af indvandrere og har alvorlige sociale problemer. Personerne på billedet har intet at gøre med historien om den dømte læge.Fold sammenLæs mereFoto: Arkivfoto: Oscar Scott Carl. Da det første chok var overstået, skyndte hun sig at anmelde overgrebet til politiet. Kort efter fik hun besked om, at anmeldelsen var henlagt. Hvorfor ved hun ikke. Men der sluttede historien ikke. For noget tid senere ringede politiet atter. Og denne gang med beskeden om, at man havde modtaget en ny anmeldelse mod lægen – og at hendes sag derfor ville blive genåbnet. »Jeg blev glad, men samtidig ked af det. I lyttede ikke til mig, og på grund af det er en anden piges liv også blevet ødelagt,« fortæller pigen til SVTs undersøgende program, »Operation Granskning«. I december sidste år blev Rafik Abu-Ramadan idømt ni måneder fængsel ved retten i Malmø. Han har hele tiden afvist anklagerne og har anket dommen til en højere instans. Men der slutter sagen ikke. For i august 2023 besluttede det svenske Hälso- och sjukvårdens ansvarsnämnd (HSAN), myndighedernes sundhedsfaglige kontrolorgan, midlertidigt at fratage Rafik Abu-Ramadans ret til at fungere som læge i Sverige. At det ikke er sket før, kan synes som en gåde. I hvert fald når man ser på de flere end 23 tilfælde, hvor han tidligere er blevet indberettet – og sågar dømt – for at have bedraget og udført fejlagtige og ulovlige operationer. Og sporet trækker sig fra Sverige, over Norge og forbi en lægeklinik i København i hans over 30 årige virke som læge i de nordiske lande. Historien om Rafik Abu-Ramadans virke som læge i de nordiske lande begynder engang i begyndelsen af 1990erne. Den egyptiskfødte mand kommer til Sverige og fremviser et eksamensbevis fra lægeuddannelsen fra et egyptisk universitet. Ogdet står snart klart, at den egyptiske mandikke kan vente med at komme i gang med lægearbejdet i Sverige. Der er bare det ene problem, at han først skal have den formelle svenske godkendelse af sine lægekundskaber. Før den er på plads, må han ikke arbejde som læge på nogen måde. Omskæring af drengebørn er normalt for blandt andre muslimer og jøder. Desværre dukker der jævnligt historier op, hvor operationerne er foretaget under elendige forhold, og hvor drengebørnene i nogle tilfælde får alvorlige skader.Fold sammenLæs mereFoto: Ronen Zvulun/Reuters/Ritzau Scanpix. Det bremsede imidlertid ikke Rafik Abu-Ramadan. Kort efter begynder anmeldelserne mod ham at strømme ind til de svenske myndigheder. Det viser sig, at Rafik Abu-Ramadan, formentlig i 1993, udbød omskæringer af drengebørn på et asylcenter i Frederiksberg i Dalarna i det centrale Sverige. Han beskyldes for at have omskåret seks drenge i alderen ét til seks år, og det er foregået uden bedøvelse og uden at skifte skalpel mellem operationerne. Svenske medier beskriver, at han afkrævede forældrene hver 1.200 svenske kroner for operationerne, som gav svære komplikationer på i hvert fald fire af drengene. De ulovlige operationer kostede ham en dom for børnemishandling, selvom Rafik Abu-Ramadan selv hævdede, at operationerne ikke havde været synderligt smertefulde for smådrengene. Dommen blev senere omstødt af den svenske højesteret, der valgte at tillægge det størst værdi, at forældrene til drengebørnene havde givet lægen tilladelse til at udføre omskæringerne. Men der sluttede skrækhistorien om Rafik Abu-Ramadan ikke – faktisk langtfra. For de kommende år fulgte sag på sag. Og indberetning på indberetning. Det har også vist sig, at Rafik Abu-Ramadan forfalskede dokumenter, så han var i stand til at få den officielle svenske lægegodkendelse, ligesom han senere forfalskede dokumenter, så han ligeledes kunne få lov til at arbejde som læge i både Danmark og Norge. I 2003 gennemførte han en omskæring af et bare tre uger gammelt drengebarn. Ifølge SVT. se var drengen tæt ved at dø af den fejlslagne operation. Ifølge DR. dk omfattede operationen blandt andet, at lægen satte en stram gummiring rundt om drengens penis. De kommende år fulgte sag på sag mod Rafik Abu-Ramadan, herunder alt for gavmilde udskrivninger af narkotiske midler, hvilket fik de svenske myndigheder til at overvåge ham nøje efter talrige indberetninger fra både patienter og kolleger på hospitaler og apoteker. Så man skulle have troet, at det ville have været umuligt for Rafik Abu-Ramadan at få lov til at arbejde som læge i Danmark. Alligevel fik han autorisation til at arbejde i Danmark allerede i 2007på trods af et 13 sider langt advarselsbrev til de danske myndigheder fra deres svenske kolleger, har blandt andet DR og Ekstra Bladet senere beskrevet. Han fik sågar dansk speciallægeautorisation, selvom det viste sig, at han ikke var berettiget til den, har Sundhedsstyrelsen siden erkendt. Derfor fik han lov til at arbejde på en lægeklinik i København, ligesom han kunne bruge den danske autorisation til at ansøge om tilladelse til at arbejde i Norge. Det førte til nye sager, blandt andet med en gravid kvinde, som opsøgte hospitalet i Hammerfest. Hende afviste Rafik Abu-Ramadan, selvom hun havde blod i urinen og en række andre symptomer på alvorlig sygdom. Kort efter blev Rafik Abu-Ramadan fyret fra det norske sygehus. Siden har Rafik Abu-Ramadan arbejdet som læge forskellige steder. Han mistede aldrig sin lægeautorisation. I hvert fald ikke før august 2023. Rafik Abu-Ramadan har afvist alle anklager rettet mod ham. Han har anket dommen for seksuelt misbrug mod de to piger i Malmø. Peter Suppli Benson er Berlingskes nordiske korrespondent",
        "metadata": {
            "source": "https://www.berlingske.dk/internationalt/politiet-troede-ikke-paa-pigernes-beskyldninger-men-et-tjek-havde",
            "image_url": "https://berlingske.bmcdn.dk/media/cache/resolve/image_x_large/image/171/1718869/24532632-reportage-fra-rosengrd-malm.jpg",
            "publication_time": "Søndag d. 24. september 2023, kl. 10.00",
            "author": "Peter Suppli Benson",
            "related_links": [],
            "attachments": []
        }
    }
}