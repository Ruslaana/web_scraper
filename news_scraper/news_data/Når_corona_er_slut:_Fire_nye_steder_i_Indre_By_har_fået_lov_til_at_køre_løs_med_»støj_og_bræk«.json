{
    "version": "1.0",
    "document": {
        "id": 17900,
        "title": "Når corona er slut: Fire nye steder i Indre By har fået lov til at køre løs med »støj og bræk«",
        "content": "I 2018 besluttede Bevillingsnævnet i Københavns Kommune atstoppe for nye natbevillingeri Middelalderbyen. Men den beslutning holdt ikke længe. For siden december 2019 har mindst fire beværtninger fået natbevilling alligevel. Det viser en aktindsigt, som Berlingske har fået. Selv om de alle lige nu lukker kl. 22 på grund af coronarestriktionerne, frustrerer det Søren Rud, der er formand for Nørre Kvarters Beboerforening. Han har i flere år kæmpet for et roligere natteliv i København. »Jeg mener, det er et kæmpe svigt og en glidebane uden lige. Vi har jo kæmpet i årevis for et stop, og nu, mindre end to år efter at stoppet blev vedtaget, er det åbnet igen,« siger Søren Rud. Beslutningen om at stoppe med at give nye bevillinger til at holde senere åbent end midnat blev taget på grund af de omfattende gener fra nattelivet, som blev dokumenteret i 2018 i en rapport fra Kultur- og Fritidsforvaltningen i Københavns Kommune. Den daværende overborgmester, Frank Jensen (S), sagde dengang i en pressemeddelelse: »Rapporten taler sit klare sprog: Selv om Middelalderbyen kun udgør en ganske lille del af København, huser den en tredjedel af alle byens nattilladelser og er samtidig belastet af skrald, støj, vold, hærværk og anden gadeuorden, som relaterer sig til nattelivet. Derfor er det tid til at bremse op.« Bevillingsnævnet skrev dog også i 2018, at det stadig ville være op til en vurdering af hvert enkelt sted, om det kunne få natbevilling eller ej. De fire beværtninger er henholdsvis Restaurant Vingården, SULT i Cinemateket, Café Dan Turèll og Vinogsåværten. SULT har fået lov til at holde åbent til kl. 02 alle ugens dage, mens de andre tre har bevilling til kl. 02 fredag og lørdag. Nuno Ramos er restaurantchef i SULT, som Meyers Venues overtog forpagtningen af i begyndelsen af året. Han siger, at SULT er glad for at have fået natbevillingen, selv om de ikke har brugt den endnu: »Vi skulle have åbnet i februar/marts, men blev jo ramt af coronakrisen. Vi har jo derfor ikke kunnet holde åbent om natten endnu. Men tanken er, at det kun skal være til selskaber, at vi vil holde længe åbent, altså når folk har lejet hele stedet. Ellers lukker vi normalt kl. 22, og det kommer vi også til fremover. Det er en usikker tid, vi lever i som restaurationsbranche, så jeg håber virkelig, at vi snart kan holde mere åbent,« siger Nuno Ramos. Ramos siger, at han også selv ser, hvor vildt nattelivet kan blive i København, men at han ikke opfatter SULT som en del af problemet. »Jeg forstår godt, at naboerne kan være trætte af støjen fra nattelivet generelt, men SULT er jo ikke et diskotek – og så er der altså flere kontorer end boliger her i nærheden,« siger restaurantchefen. FAKTAMedlemmerne af BevillingsnævnetStemmeberettigede medlemmer:Franciska Rosenkilde (formand) (ALT)Simon Simonsen (S)Henrik Appel Esbensen (S)Flemming Steen Munch (V)Jens Kjær Christensen (EL)Knud Holt Nielsen (EL)Rikke Skov Bonde (Københavns Politi)Liselotte Hohwy Stokholm (sagkyndigt medlem)Observatørerne i Bevillingsnævnet er:Kaare Friis Petersen (Horesta)Jeppe Møller-Herskind (DRC)Evy Smith (3F)Bent Lohmann (Lokaludvalgene)FOLD UD Stemmeberettigede medlemmer: Franciska Rosenkilde (formand) (ALT) Simon Simonsen (S) Henrik Appel Esbensen (S) Flemming Steen Munch (V) Jens Kjær Christensen (EL) Knud Holt Nielsen (EL) Rikke Skov Bonde (Københavns Politi) Liselotte Hohwy Stokholm (sagkyndigt medlem) Observatørerne i Bevillingsnævnet er: Kaare Friis Petersen (Horesta) Jeppe Møller-Herskind (DRC) Evy Smith (3F) Bent Lohmann (Lokaludvalgene) Søren Rud bor selv i Middelalderbyen. Det gik særligt op for ham undercoronanedlukningen,hvor slemt det står til med støjen. »Al den støj har jo den konsekvens, at vi alle sover dårligt. Da nattelivet lukkede på grund af corona, var det første gang, jeg fik en fuld nats søvn i en weekendnat i mange år. Det har været dejligt,« siger Søren Rud og fortsætter: »Derudover er der jo pis, bræk og narkosalg overalt, og det er jo dybt generende for de almindelige mennesker, der bor her. Det, at der bor mennesker i den inderste del af København, er jo en turistattraktion,« siger Søren Rud. Men skal København ikke være en levende by? »Jo, selvfølgelig, men der behøver ikke at være flere hundrede steder. I min egen del af byen er der over 30 steder med 05-bevillinger.« Bestyreren på Café Dan Turèll, Aleksander Haugstrup, er glad for, cafeen må holde åbent til kl. 02 fredag og lørdag. Men han gør opmærksom på, at de ligesom SULT endnu ikke rigtig har kunnet udnytte deres natbevilling. »Det er jo svært at svare på, hvad vi skal bruge natbevillingen til lige nu. Men Dan Turèll har ligget her siden 1977 og havde tidligere længe åbent – også længere end til kl. 02. Jeg ved godt, at der er stop for nye bevillinger, men man må også regne historien med,« siger Aleksander Haugstrup. Hvis det stod til ham, ville de faktisk gerne holde endnu længere åbent, når restriktionerne på et tidspunkt er hævet.  SULT har fået lov til at holde åbent alle dage til 02, mens de andre har fået lov til at holde åbent til 02 fredag og lørdag. I godkendelserne fra Bevillingsnævnet kan man ikke se, hvorfor de pågældende steder har fået lov til at holde længe åbent. Det skyldes, at man som restauration kun får begrundelse for et eventuelt afslag. Man kan således i godkendelsen af natbevillingen fredag og lørdag til Café Dan Turèll læse, hvorfor de ikke må holde åbent til kl. 02 i hverdagene: »På trods af ansøgers tiltag med autoriserede vagter og særlige indsatser over for de rygende gæster vil det ikke kunne udelukkes, at nogle beboere vil kunne opleve gener fra restaurationens gæster, som vil kunne være forstyrrende for deres nattero, særligt på nætter før hverdage.« Men de gener, som Bevillingsnævnet omtaler, gælder altså ikke fredag og lørdag, forstås. De fleste af nævnets medlemmer er medlemmer af Borgerrepræsentationen i København, men det er hemmeligt, hvilke medlemmer der stemmer hvad, og nævnets møder er lukkede. Heller ikke de observatører, der er med fra branche- og fagforeninger samt lokaludvalget, må referere fra møderne. Sammensætningen er bestemt af restaurationsloven. Kultur- og fritidsborgmester Franciska Rosenkilde (ALT), som også er formand for Bevillingsnævnet, siger, at nævnet prøver at begrænse festen i gaden ved at give andre typer steder 02-bevillinger: »Med varslet har Bevillingsnævnet ønsket at begrænse antallet af nye nattilladelser. Alle ansøgere skal behandles enkeltvis, og det giver mulighed for at meddele nattilladelse til eksempelvis restauranter ud fra en konkret vurdering af konceptet. Bevillingsnævnet er meget optaget af at ændre sammensætningen af nattelivet i Middelalderbyen ved eksempelvis at fremme roligere restauranter frem for mere intensive festkoncepter – dette med henblik på at begrænse festen i gaden. Det er i den forbindelse værd at bemærke, at der ved de nye bevillinger i Middelalderbyen er tale om 02- og 03-bevillinger, som ikke ligger i de mest belastede områder. Helt generelt mener jeg, at 02-bevillinger frem for 05-bevillinger bidrager til et roligere natteliv, ligesom det kan lette presset på de hårdest belastede gader at sprede bevillingerne,« siger Franciska Rosenkilde. Kultur- og Fritidsforvaltningen oplyser i øvrigt, at bevillingerne bliver givet ud fra kriterier, der er bestemt af restaurationsloven. Restaurant Vingården var den fjerde restaurant med ny natbevilling. Den er nu lukket. En anden restaurant, PS Bar og Grill i Kristen Bernikows Gade, har fået lov til at holde åbent til kl. 03 torsdag-lørdag mod reduktion i to andre steders 05-bevilling. Det kan man læse i referatet fraBevillingsnævnetsseneste møde.",
        "metadata": {
            "source": "https://www.berlingske.dk/kultur/naar-corona-er-slut-fire-nye-steder-i-indre-by-har-faaet-lov-til-at-koere",
            "image_url": "https://berlingske.bmcdn.dk/media/cache/resolve/image_x_large/image/134/1347254/23555705-.jpg",
            "publication_time": "Fredag d. 23. oktober 2020, kl. 10.45",
            "author": "Joachim Talbro Paulsen",
            "related_links": [],
            "attachments": []
        }
    }
}