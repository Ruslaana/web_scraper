{
    "version": "1.0",
    "document": {
        "id": 5068,
        "title": "ATP mørklægger centrale tal – nye beregninger afslører potentielle skræktab på TDC",
        "content": "Det kan have kostet tre af landets største pensionskasser dyrt at komme ud af deres pinefulde investering i TDC. For koncernen kan muligvis være blevet foræret væk eller overdraget til den udskældte australsk kapitalfond Macquarie for et symbolsk beløb. Det viser nye beregninger, som indikerer et muligt tab på mange milliarder kroner – og potentielt et af de største, de tre pensionsselskaber ATP, PFA og PKA nogensinde har haft. Indtil videre har pensionskasserne imidlertidafvist at kommenterehandlen og har valgt at mørklægge tabets størrelse. Derfor har Berlingske – sammen med en række kilder med kendskab til handlen – regnet på fire scenarier, der kan kaste lys over den kuldsejlede investering. Selv i de mest optimistiske scenarier ser det meget dystert ud for pensionskasserne, der kan have tabt store summer af danskernes indbetalte pensionspenge. Potentielt kan den samlede regning for hver enkelt pensionskasse beløbe sig til seks milliarder kroner. I dette scenario er TDC blevet overdraget til Macquarie for et symbolsk beløb, fordi den tilbageværende gæld i teleselskabet overstiger selskabets værdi. Berlingske har forelagt beregningerne for pensionskasserne – hverken ATP, PKA eller PFA ønsker at kommentere beregninger eller tab. Pensionskasserne købte oprindeligt TDC sammen med kapitalfonden Macquarie i 2018. Her noterede pensionskasserne sig for hver en sjettedel, mens Macquarie satte sig på halvdelen af TDC-koncernen. Men for godt en uge siden meddelte ejerkredsen, at australierne køber de resterende 50 procent af koncernen og dermed bliver eneaktionær i det danske teleselskab, hvis myndighederne endeligt godkender handlen. Og selvom der har været tavshed om prisen, hersker der ingen tvivl om, at pensionskasserne langtfra er tilfredse med investeringen. »Det er ingen hemmelighed, at investeringscasen har udviklet sig anderledes, end vi havde forestillet os, da vi gik ind i 2018,« lyder det i en skriftlig kommentar fra PFA. Ambitionerne var ellers store, da pensionskasserne og kapitalfonden købte TDC til den nette sum af knap 41 milliarder kroner. Det lod ATPs daværende administrerende direktør, Christian Hyldahl, omverdenen forstå. »På vegne af vores fem millioner medlemmer er det med stor tilfredshed, at vi deltager i og giver vores støtte til denne transaktion som en sund langsigtet investering,« udtalte han i forbindelsemed opkøbet. Martin Præstegaard administrerende direktør i ATP, står sammen med PFA og PKA til at tabe store beløb på investeringen i TDC.Fold sammenLæs mereFoto: Niels Ahlmann Olesen. ATP er nu på vej ud af investeringen. Og siden 2018 er det langtfra gået som planlagt. Det blev ikke den succes, ATP havde stillet sine fem millioner medlemmer i udsigt. Det er ikke første gang, at ATP har måttet sande ikke at kunne levere som lovet. Senest måtte pensionskæmpen i december erkende at have tabt 2,3 milliarder kroner på sin investering i den konkursramte batterivirksomhed Northvolt. Det genantændte debatten om ATPs kritisable investeringsstrategi. Blandt kritikerne er CBS-forskerne Henrik Ramlau-Hansen og Jesper Rangvid, som især har peget på den store andel af unoterede investeringer i ATPs portefølje – herunder investeringen i TDC. »Det er på den ene side positivt, at ATP med salget af TDC får nedbragt sin eksponering mod unoterede investeringer, som efter de store tab i 2022 har været for høj. Men det ser ud til at være på en negativ baggrund, idet Berlingskes beregninger viser, at det måske munder ud i et tab i milliardklassen,« siger Henrik Ramlau-Hansen til Berlingske. For at beregne pensionskassernes mulige tab, skal man se på, hvad der er sket i de syv år, der er gået, siden konsortiet bestående af Macquarie og ATP, PKA og PFA afnoterede TDC fra fondsbørsen. Det har Berlingske gjort i samråd med en række kilder, som har gennemgået koncernens regnskaber og kilder med kendskab tilden oprindelige TDC-handel i 2018. Planen for konsortiet var oprindeligt at splitte TDC i to dele og sælge halvdelen af koncernen fra. Det ene selskab fik navnet TDC Net og kom til at bestå af alle netværkene til mobilnet, fastnet, kabel-tv og fibernet. Den del skulle give et stabilt og forholdsvis sikkert afkast hvert år. Det var interessant for de nye ejere tilbage i 2018, hvor renterne var lave, og hvor det var svært at finde et godt sted at placere kapital. Den anden del blev kaldt Nuuday og kom til at bestå af blandt andre YouSee, bredbåndsselskabet Hiper og mobilselskabet Telmore. Her var det tanken på et tidspunkt at sælge til et andet teleselskab, en kapitalfond eller måske at børsnotere selskabet. På den måde ville en del af den gæld, som var oprettet i forbindelse med det store opkøb, blive betalt tilbage. Men det lykkedes aldrig at sælge Nuuday. »Separationen er ikke gået helt så stærkt, som vi håbede, og afkastet har ikke kunnet følge det generelle marked,«lød det fra PKAs investeringsdirektørMichael Nellemann til Børsen i maj sidste år. I 2018 valgte konsortiet at finansiere de 41 milliarder kroner, TDC kostede, ved primært at stifte gæld i selskabet. TDC har siden været plaget af det store gældsbjerg og et telemarked, der ikke udviklede sig som forventet. Siden overtagelsen har TDC kørt med årelange underskud, som samlet er løbet op i næsten 18 milliarder kroner. Og den samlede gæld i virksomheden er vokset til 63 milliarder kroner. Hvor meget det har nedbragt markedsprisen, er dog usikkert. For hvis det lykkedes pensionskasserne at afhænde TDC til Macquarie, er der flere mulige scenarier for, hvor stort tabet kan ende med at være for hver af pensionskæmperne. Samlet har Macquarie og de tre pensionskasser brugt 7,5 milliarder kroner på at købe TDC, mens resten af den tilførte kapital er gæld. De første fire milliarder kroner blev investeret i 2018 og i 2022 blev yderligere 3,5 milliarder kroner skudt ind som et ekstraordinært kapitalindskud, da køreplanen begyndte at gå skævt. Derudover har de fire ejere som nævnt ydet lån til selskabet. Hvert år er der påløbet renter, og derfor skyldte TDC ved udgangen af 2024 de fire ejere 28,4 milliarder kroner. Det betyder, at pensionsselskaberne både skal have deres oprindelige indskud og milliardlånet til TDC betalt tilbage, hvis de skal lykkes med at skabe et afkast på deres investering. Men det ser ifølge Berlingskes beregninger yderst tvivlsomt ud, hvis man sammenligner med, hvad andre teleselskaber koster. Siden 2018 har TDC ikke udviklet sig, som ejerkredsen håbede, og milliarder er gået op i røg.Fold sammenLæs mereFoto: Mads Claus Rasmussen/Ritzau Scanpix. Det er uvist, hvad Macquarie har betalt for pensionskassernes aktiepost. Som tidligere beskrevet, er der ingen af de tre sælgere, der ønsker at oplyse prisen. Men det er sandsynligt, at prisen ligger inden for de spænd, som europæiske og amerikanske televirksomheder generelt kan handles til på aktiemarkedet, lyder det fra en række kilder. Derfor har Berlingske i første omgang beregnet den samlede værdi af TDC baseret på de kurser, investorerne er villige til at betale for andre teleselskaber på børserne i USA og Europa. TDC har selv udpeget en såkaldt »peer«-gruppe i sit regnskab fra 2018. Den gruppe talte 13 selskaber, herunder en række tidligere lignende statsmonopoler, som TDC selv sammenligner sig med. Det værst tænkelige scenario er, hvis prisen i TDC-handlen er tilsvarende, hvad britiske BT Group, Vodafone og franske Orange handles til, da aktiemarkedet værdisætter de selskaber lavt i forhold til konkurrenterne. I et sådant scenario vil hele pensionskassernes investering være tabt. Det viser Berlingskes beregning. For når man trækker TDCs netto rentebærende gæld fra TDCs samlede gæld, er det tilbageværende beløb konsortiets værdi i selskabet. Dernæst fratrækkes det kapitalindskud, som hver af ejerne tilførte både i 2018 og 2022. Til sidst skal det milliardlån, TDC skylder ejerkredsen, betales tilbage. Hvis pensionskasserne og Macquarie har værdisat TDC, tilsvarende BT Group, Vodafone og Orange vil både det oprindelige indskud og aktionærlånet være væk, da gælden i selskabet vil overstige værdien. Det vil betyde, at ATP, PFA og PKA hver har tabt tæt ved seks milliarder kroner på investeringen. Med i det tal indgår de betydelige renteindtægter, som ejerne har lagt på aktionærlånet i perioden, og som ATP, PFA og PKA ender med at gå glip af, hvis prisen på TDC svarer til den pris, BT Group, Vodafone og Orange handles til på børsen. Renteindtægterne for hver af pensionskasserne er løbet op i to milliarder kroner over perioden, og derfor er det reelle tab uden renteindtægterne på fire milliarder kroner. FAKTASå meget koster TDCs rivalerPrisen for en krones overskud i konkurrenter til TDC (EV/Ebitda)Netgem3,1Verizon4,7Orange4,7Vodafone4,8BT Group4,9AT&T4,9Comcast5,8Telefónica5,8Indus Towers6Deutsche Telecom6,6Telia7,13 (CK Hutchingson)7,3Koninklijke8,4Telenor8,6Tele 211,2Elisa11,3American Tower18,7FOLD UD Prisen for en krones overskud i konkurrenter til TDC (EV/Ebitda)   Det næstværste scenario opstår, hvis markedsprisen på TDC tager udgangspunkt i, hvad investorerne er villige til at betale for Deutsche Telecom. Regnes der efter samme fremgangsmåde, vil tabet for hver af pensionskasserne lyde på 2,9 milliarder kroner – inklusive tabte renteindtægter. Lidt bedre ser det ud, hvis markedsprisen er tilsvarende Telia. Det vil betyde et tab på 2,4 milliarder kroner for hver af pensionskasserne. Hvis prisen derimod følger værdiansættelsen af Telenor, reduceres tabet til 800 millioner kroner pr. pensionskasse. Hvordan – og til hvilken pris – ATP, PFA, PKA og Macquarie har værdisat og handlet TDC, er dog stadig uvist. Handlen er endnu ikke blevet godkendt af myndighederne, og partnerne afviser som nævnt at kommentere indholdet af ovenstående artikel.",
        "metadata": {
            "source": "https://www.berlingske.dk/virksomheder/atp-moerklaegger-centrale-tal-nye-beregninger-afsloerer-potentielle",
            "image_url": "https://berlingske.bmcdn.dk/media/cache/resolve/image_x_large_vertical/image/192/1922458/24952889-arkiv-tdc-group-yousee-tdc-teglholmsgade-1-k.jpg",
            "publication_time": "Mandag d. 19. maj 2025, kl. 06.12",
            "author": "Lasse Friis",
            "related_links": [],
            "attachments": []
        }
    }
}