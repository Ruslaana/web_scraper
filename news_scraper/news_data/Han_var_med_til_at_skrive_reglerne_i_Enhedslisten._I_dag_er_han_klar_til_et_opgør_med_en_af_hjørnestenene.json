{
    "version": "1.0",
    "document": {
        "id": 22310,
        "title": "Han var med til at skrive reglerne i Enhedslisten. I dag er han klar til et opgør med en af hjørnestenene",
        "content": "Keld Albrechtsen forstår egentlig godt den frustration over palæstinensernes situation, som flere af hans partifæller har udtrykt det seneste år. En frustration, han til fulde deler. Alligevel håber og tror Enhedslisten-koryfæet, at tiden er moden til at tage et grundlæggende opgør med de dele af partiet, der nægter at indordne sig under partilinjen, når partiets medlemmer i weekenden samles til ekstraordinært årsmøde i Hafnia Hallen i København. »Vi kan ikke have dobbelte standarder. Hvis vi med stor vægt skal kunne kritisere det, Israel foretager sig, kan der ikke være nogen som helst tvivl om, at det også gælder for andre,« siger Keld Albrechtsen og tilføjer: »Det bliver en belastning for partiet, hvis der ikke er klarhed omkring et så grundlæggende spørgsmål.« Keld Albrechtsen er som partifader og mangeårigt medlem af Folketinget for Enhedslisten en, man lytter til i partiet. Med en fortid i Venstresocialisterne var han en af hovedarkitekterne bag det, der i dag er selve grundlaget for Enhedslisten. Men nu opfordrer Keld Albrechtsen til et opgør med de vedtægter, som han selv var med til at forfatte for godt og vel 35 år siden. Det skal være nemmere at ekskludere medlemmer af Enhedslisten, hvis de direkte modarbejder partilinjen, lyder det fra venstrefløjsveteranen. Dermed lægger han sig på linje med partiets hovedbestyrelse, der har lagt op til, at medlemmerne lørdag skal stemme om en politisk vedtagelse, der stempler den interne fraktion Rødt Venstre som »partiskadelig«. Dertil kommer hele fire vedtægtsændringer, der blandt andet gør det betydeligt nemmere for hovedbestyrelsen at ekskludere medlemmer af Enhedslisten. Keld Albrechtsen bor i dag Aarhus-forstaden Brabrand, hvor han er bestyrelsesformand i Brabrand Boligforening. Han kan derfor heller ikke deltage i Enhedslistens årsmøde lørdag, fordi han allerede længe inden indkaldelsen til årsmødet havde arrangeret bestyrelsesmøde i sin boligforening.Fold sammenLæs mereFoto: Rikke Kjær Poulsen/Ritzau Scanpix. Baggrunden for opgøret med 35 års rummelighed er, at flere medlemmer af det såkaldte Rødt Venstre – som af politisk ordfører Pelle Dragsted selv er blevet betegnet som et parti i partiet – har nægtet at tage afstand fra Hamas’ terrorangreb mod Israel 7. oktober. Centralt i konflikten står den palæstinensiske organisation DFLP, som Enhedslisten tidligere har haft et formaliseret samarbejde med. Flere medlemmer afRødt Venstre har protesteretover, at Enhedslisten har taget entydigt afstand fra DFLP, efter at det kom frem, at organisationen deltog i angrebet 7. oktober. Får hovedbestyrelsen opbakning til sine vedtægtsændringer, kan Rødt Venstre og dets medlemmer meget snart være fortid i Enhedslisten. Det er svært at sige, hvor mange det egentlig drejer sig om. Nogle steder estimeres medlemskredsen af Rødt Venstre til et sted mellem 100 og 200. Andre steder – centralt i partiet – vurderer man, at der er tale om meget færre. Antallet uagtet er Keld Albrechtsen enig med Enhedslistens politiske ordfører i, at partiet på weekendens årsmøde står ved enskillevej. »Jeg har en forhåbning om, at de kræfter i partiet vil moderere sig således, at det ikke bliver nødvendigt med en eksklusionssag. Men hvis de fortsat kører skarpt frem med det synspunkt, mener jeg godt, at vi kan komme i en situation, hvor det af hensyn til partiets anseelse kan være nødvendigt med eksklusion,« siger Keld Albrechtsen. Skal der i din optik stadig være plads til medlemmer af Enhedslisten, som mener, at DFLP er en organisation, som partiet kan og bør samarbejde med? »Det er jo der, at man kan komme så langt ud, at man i hovedbestyrelsen kan blive nødt til at tage stilling til et forslag om eksklusion. Men jeg mener, at hvis man skal ekskludere, skal der være et meget klart grundlag.« Som reglerne er i dag, kan et medlem af Enhedslisten kun blive ekskluderet, hvis der er et flertal på fem sjettedele i hovedbestyrelsen, der stemmer for. Det foreslås ændret til et flertal på to tredjedele. Keld Albrechtsen blev i sine år på Christiansborg særligt kendt for sin alternative påklædning. I modsætning til mange af sine kollegaer skyede Albrechtsen hverken shorts i sommerhalvåret eller farverige islandske sweatre i vinterhalvåret. Her sammen med Pia Kjærsgaard, som dengang, i 1995, stadig var medlem af Fremskridtspartiet.Fold sammenLæs mereFoto: Mogens Ladegaard. Da Enhedslisten blev dannet i 1989, kom Keld Albrechtsen fra en fortid i Venstresocialisterne (VS). Her var intern fraktionsdannelse tilladt, og vedtægterne fra Keld Albrechtsens VS-dage blev bærende for, at også meningsfriheden i Enhedslisten blev endog meget vidtrækkende. »VS var jo et demokratisk eksperiment i den forstand, at man havde væsentligt andre regler end de almindelige folketingspartier. Og desværre ledte det til omfattende fraktionsdannelser i VS med det resultat, at partiet til sidst ikke kunne hænge sammen og fungere,« siger Keld Albrechtsen og tilføjer: »Man må nok erkende, at vi måske ikke fik gennemgået de vedtægter, som vi overtog fra VS, grundigt nok med hensyn til at forebygge risikoen for fraktionsdannelse i Enhedslisten.« Men der var vel også en grund til, at I dengang holdt fast i, at det skulle være nærved umuligt at blive ekskluderet? »Ja, og det princip med, at der skal være højt til loftet og langt til døren, det var og er stadig meget vigtigt. Jeg tror ikke, at der er nogen i Enhedslisten, der drømmer om, at vi skulle indskrænke den frie debat i partiet,« siger Albrechtsen. »Og man kan stadig have synspunkter, der rækker meget langt ud til den ene eller den anden side.« Om man vil det eller ej, er den her vedtægtsændring så alligevel ikke en svækkelse af den medlemsbeskyttelse, som har været så central en del af partiet i så mange år? »Med det forslag, som ligger fra flertallet af hovedbestyrelsen, vil det jo stadig være sådan, at der vil være en væsentlig beskyttelse. Så det mener jeg ikke, man kan sætte demokratisk spørgsmålstegn ved.« »Det, vi måske ikke havde tænkt helt tilstrækkeligt igennem, dengang vi stiftede partiet, var, at et parti skal have ret til at forsvare sin egen anseelse. Et parti er ikke udelukkende et debatselskab. Et parti skal også fungere i forhold til mulighederne for at få indflydelse i forhandlinger med andre partier, og det skal have en anseelse i Folketinget, som er nødvendig for at kunne stå ordentligt i forhandlinger,« siger Keld Albrechtsen. Netop derfor bakker han også op den linje, som Pelle Dragsted som politisk ordfører har lagt for partiet. Tidligere i år erklærede Dragsted, at Enhedslisten med ham i spidsengik efter at komme i regering.Noget, der ellers har været svært at forestille sig i mange af Enhedslistens 30 år som folkevalgt parti. Keld Albrechtsen var sammen med blandt andre Jette Gottlieb (tv.) en af de stiftende kræfter bag Enhedslisten. Albrechtsen forlod Folketinget i 2005, da han faldt for Enhedslistens rotationsprincip. Jette Gottlieb er i dag fortsat folkevalgt for partiet. Hun genopstiller dog ikke ved det kommende folketingsvalg.Fold sammenLæs mereFoto: Mogens Ladegaard. Men Keld Albrechtsen advarer også mod, at man i jagten på magten ender ligesom SF, der i Helle Thorning-Schmidts (S) første regeringsperiode blev så eftertrykkeligt kørt over, at man indtil for nylig stadig mærkede konsekvenserne. »Enhedslisten spiller stadig en væsentlig rolle i forhold til at være en kraft på venstrefløjen, som måske nok kan drømme om en dag at sidde i en rød regering – også sammen med Socialdemokratiet. Men aldrig med den pris, som SF betalte, da de stod med sagen om salget af DONG,« siger Keld Albrechtsen med henvisning til salget af det statsejede energiselskab, som endte med at splitte SF i en sådan grad, at de måtte forlade regeringen. »Hvis det kom så langt, skal Enhedslisten have nogle garantier for, at vi ikke bliver trukket ud i sådan en situation. Derfor vil det nok være vanskeligere for Enhedslisten at danne regering sammen med Socialdemokratiet, end det vil være for SF.« En anden sten på vejen mod en regering med Enhedslisten som regeringspartner er forsvarsforliget. Partiet står i dag udenfor, men skulle Enhedslisten en dag indtræde i en regering med enten Socialdemokratiet eller SF, ville de også skulle indtræde i forliget. Pelle Dragsted har tidligere åbnet for at indtræde i forliget, men understreget, at det ville kræve en konkret forhandling. Anderledes afklaret er den gamle venstresocialist Keld Albrechtsen: »Det er jo en klar konsekvens af at ville i regering. Og der kan man have to indstillinger: Enten gør man det til et krav, at forsvarsforliget skal laves helt om. Det er ikke realistisk. Eller også må vi sige, at det er en parlamentarisk kendsgerning, at et stort flertal i Folketinget vil have det på den måde.« »Men det vil stadig stå klart, at det ikke var os, der lavede det i første omgang,« siger Keld Albrechtsen. FAKTABlå bog – Keld AlbrechtsenFødt 16. november 1952 i Aarhus.Søn af økonomichef Kurt Albrechtsen og lærer Dorete Albrechtsen.Uddannet cand.scient.pol. fra Aarhus Universitet i 1983.Stedfortrædende folketingsmedlem for Venstresocialisterne ved flere lejligheder, i 1980, 1981 og 1982.Folketingsmedlem for Venstresocialisterne fra 1984-1987.Var sammen med blandt andre Jette Gottlieb, Søren Søndergaard og Ole Sohn et af de stiftende medlemmer af Enhedslisten i 1989.Folketingsmedlem for Enhedslisten 1994-2005.I dag er han formand for Brabrand Boligforening, hvor han har været aktiv siden 1993.FOLD UD Født 16. november 1952 i Aarhus. Søn af økonomichef Kurt Albrechtsen og lærer Dorete Albrechtsen. Uddannet cand.scient.pol. fra Aarhus Universitet i 1983. Stedfortrædende folketingsmedlem for Venstresocialisterne ved flere lejligheder, i 1980, 1981 og 1982. Folketingsmedlem for Venstresocialisterne fra 1984-1987. Var sammen med blandt andre Jette Gottlieb, Søren Søndergaard og Ole Sohn et af de stiftende medlemmer af Enhedslisten i 1989. Folketingsmedlem for Enhedslisten 1994-2005. I dag er han formand for Brabrand Boligforening, hvor han har været aktiv siden 1993.",
        "metadata": {
            "source": "https://www.berlingske.dk/politik/han-var-med-til-at-skrive-reglerne-i-enhedslisten-i-dag-er-han-klar-til-et",
            "image_url": "https://berlingske.bmcdn.dk/media/cache/resolve/image_x_large_vertical/image/186/1867853/24851340-keld-albrechtsen-fotograferet-i-sit-hjem-i-aarhus.jpg",
            "publication_time": "Fredag d. 13. december 2024, kl. 12.39",
            "author": "Mads Hørkilde",
            "related_links": [],
            "attachments": []
        }
    }
}