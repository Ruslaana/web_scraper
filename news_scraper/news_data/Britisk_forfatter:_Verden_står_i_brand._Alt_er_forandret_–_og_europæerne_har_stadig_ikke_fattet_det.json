{
    "version": "1.0",
    "document": {
        "id": 22356,
        "title": "Britisk forfatter: Verden står i brand. Alt er forandret – og europæerne har stadig ikke fattet det",
        "content": "Trump, Putin og Xi har allerede ændret fundamentalt på de spilleregler og den internationale orden, der i anden halvdel af det 20. århundrede sikrede europæisk fred og velstand af historisk tilsnit. Problemet er, at europæerne stadig ikke har fattet, at en æra er forbi. Sådan lyder det desperat klingende opråb fra den britiske forfatterTimothy Garton Ashi avisenThe Guardian. »De fleste europæere gebærder sig stort set, som om vi stadig levede i fredstid i det 20. århundrede, men verden omkring os ligner mere og mere en forstørret udgave af det 19. århundredes Europa med intenst rivaliserende stormagter og imperier. For den geopolitiske arena er nu planetær, og de fleste af spillerne er ikke vestlige stater. Trumps USA vil formentlig i højere grad opføre sig som de andre transaktionelle stormagter end eksempelvis Tyskland eller Sverige.« I en ny verdensorden kunne Fox News-tv-værten og veteranen Pete Hegseth, der står til at blive USAs kommende forsvarsminister, blive en vigtig figur. Da han forleden blev krydsforhørt i Senatets forsvarskomité, måtteThe New York Times-klummeskribtenDavid Brooksimidlertid konstatere, at Hegseth ignorerede en verden i brand til fordel for sin egen kæphest. »Verden står i brand, og hvad er han besat af? Wokeisme i militæret. Jeg forsøgte at bluffe min vej gennem gymnasiet uden at have læst på lektien, og jeg kan genkende Hegseth som en mester i disciplinen. Under høringen gentog Hegseth igen og igen, at han vil forsvare meritokratiet. I hvilken form for meritokrati bliver man forberedt på at være forsvarsminister ved at være vært på Fox News? Måske i det samme, som Caligula forestillede sig, da han overvejede at gøre sin hest til konsul.« Når Donald Trump bliver indsat på mandag, vil Joe Bidens eftermæle ligge endegyldigt i ruiner. Sådan lyder den knusende dom fra historikerenRichard Aldous, der hos Substack-medietPersuasionudpensler Bidens uduelighed. »Talent vil vise sig til sidst, men det samme er tilfældet for middelmådighed. Sådan vil Joe Biden blive husket. Hvis det virker groft, så husk på, at han fortalte os, at det seneste valg var af eksistentiel betydning for det amerikanske demokrati og eksplicit anklagede Trump for at være fascist. Hvis han selv tror, at det er sandt, så har han stået i spidsen for en katastrofe og fortjener enhver mursten, historien vil kaste efter ham.«",
        "metadata": {
            "source": "https://www.berlingske.dk/opinion/britisk-forfatter-verden-staar-i-brand-alt-er-forandret-og-europaeerne-har",
            "image_url": "https://berlingske.bmcdn.dk/media/cache/resolve/image_x_large_vertical/image/187/1879706/24872382-vladimir-putin-donald-trump-og-xi-jingping-er-hov.jpg",
            "publication_time": "Lørdag d. 18. januar 2025, kl. 06.12",
            "author": "Troels Heeger",
            "related_links": [],
            "attachments": []
        }
    }
}