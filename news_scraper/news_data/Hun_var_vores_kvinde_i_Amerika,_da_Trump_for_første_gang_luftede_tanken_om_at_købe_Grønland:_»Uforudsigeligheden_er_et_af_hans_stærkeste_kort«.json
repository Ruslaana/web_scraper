{
    "version": "1.0",
    "document": {
        "id": 22384,
        "title": "Hun var vores kvinde i Amerika, da Trump for første gang luftede tanken om at købe Grønland: »Uforudsigeligheden er et af hans stærkeste kort«",
        "content": "Lone Dencker Wisborg havde været Danmarks ambassadør i USA i under et år, da Donald Trump i 2019 kortsluttede alle diplomatiske spilleregler. Den amerikanske præsident havde næsten samtidig ytret ønske om at købe Grønland, og han aflyste et statsbesøg i Danmark, efter at han fik klart nej – i øvrigt fra statsminister Mette Frederiksen. Lone Dencker Wisborg var i København, fordi hun skulle til et møde med flere andre ambassadører, da hun midt om natten blev ringet op med nyheden om, at besøget var aflyst. Forinden havde nogle amerikanske medier erfaret, at Donald Trump ikke ville på statsbesøg alligevel, men den erfarne diplomat havde affejet det. I så fald burde hun jo have fået besked. Men det var sandt, og Lone Dencker Wisborg tog det første fly tilbage til Washington. Situationen var eskaleret på ingen tid. I starten havde hun og de andre danske diplomater i USA betragtet Donald Trumps købsønsker som »en joke«. Det lå så langt væk fra den måde, man normalt driver diplomati med nære allierede på, at det var svært at greje, hvad der egentlig foregik i Det Ovale Kontor. »Det var meget usædvanligt, og det kom som en stor overraskelse. Vi troede, at den tid, hvor man handlede med territorier, var forbi,« siger Lone Dencker Wisborg. Selv troede hun, at faren dengang var drevet over. Hun troede, at de havde håndteret det. Nu, hvor Trump igen har ytret vedvarende ønske om kontrol over Grønland, mener hun, at man skal gøre sig klart, at særligt én fremgangsmåde kan gøre det svært for et lille land. Lone Dencker Wisborg til et møde i FN i 2016.Fold sammenLæs mereFoto: Jason Szenes/EPA/Ritzau Scanpix. Det er de færreste, der kender diplomatiets spilleregler bedre end Lone Dencker Wisborg. Hun startede sin diplomatiske karriere som embedsmand i Udenrigsministeriet i 1992, hvor hun bestred en række poster. Derefter fulgte jobbet som ambassadør i Spanien og siden ambassadør i USA fra 2019 til 2022. Efterfølgende blev hun Danmarks ambassadør til NATO, en post hun havde frem til december 2024. Nu er hun selvstændig rådgiver med ekspertise i sikkerheds- og geopolitik. Erfaringen måtte hun også trække på, da hun i august 2019 skulle håndtere den prekære situation Danmark stod i, efter at vores tætteste allierede havde ytret ønske om at købe en del af vores territorium. Allerede samme dag, som hendes fly landede i Washington, havde Lone Dencker Wisborg møder med både det amerikanske udenrigsministerium og det nationale sikkerhedsråd i Det Hvide Hus. Under møderne oplevede Lone Dencker Wisborg, at der var »en fælles forståelse«. »Der var en fælles interesse i at få det her håndteret, så det kun blev et bump på vejen. Derfor gik der et arbejde i gang med at se på, hvorvidt man på en eller anden måde kunne imødekomme den interesse, Trump havde i Grønland,« siger Lone Dencker Wisborg. Var det sådan, at de også anerkendte, at Donald Trumps udsagn måske var lige vel friskt? »Jeg tror, at de var klar over, at det ikke var den rigtige vej frem, og at vi derfor ligesom måtte få det bragt hen i et andet spor, der havde en mulighed for at lykkes.« I den efterfølgende tid arbejdede diplomatiet på højtryk. Og det lykkedes at udglatte relationerne i en sådan grad, at USA genåbnede sit konsulat i Nuuk, der ellers havde været lukket siden 1953. Senere blev også den årelange strid mellem USA og Grønland om nye udbudskriterier for servicekontrakten på Pituffik Space Base løst på en måde, så det gavnede grønlandske selskaber. Når hun ser tilbage på processen, betragter Lone Dencker Wisborg det som et udtryk for et vellykket dansk diplomatisk arbejde, at situationen blev løst i redelighed bag kulisserne uden at eskalere offentligt. Af samme grund troede hun, at USAs ambitioner om at købe Grønland var lagt på hylden. »Jeg tænkte i hvert fald personligt, efter at vi havde håndteret det, at det var drevet over,« siger Lone Dencker Wisborg. Hun mener, at der ser ud til at være en anderledes seriøsitet i Donald Trumps udmelding denne gang. »Det ser ud til, at han har bidt sig lidt mere fast i den her idé denne gang, og han kommer også ind i præsidentembedet på en helt anden måde denne gang,« siger Lone Dencker Wisborg. Da Donald Trump blev valgt i 2016 blev det beskrevet, hvordan han på mange måder var komplet uforberedt på, hvad der ventede ham. »Første gang tror jeg, at det kom som en overraskelse for ham, at han overhovedet vandt præsidentvalget. Han havde ikke gjort sig nogen synderlige tanker om, hvad hans politik skulle være, eller hvad for et hold han skulle have omkring sig. Denne gang er han væsentligt bedre forberedt, og han har sit hold på plads,« siger Lone Dencker Wisborg. Af den grund virker hans tilnærmelser mod Grønland »mere gennemtænkte« denne gang. Det ændrer dog ikke på, at opgaven for de danske diplomater i Washington er den samme, som den var for seks år siden. »Man må prøve at undersøge, hvad det er for en specifik interesse, han har i Grønland, og hvordan man kan tage hensyn til det på en måde, som både Grønland, Danmark og USA kan se sig selv i. Samtidig med, at man fra regeringens side rækker ud til europæiske allierede, så man ikke står alene i den her lidt svære situation,« siger Lone Dencker Wisborg. Lone Dencker Wisborg var den første kvindelige danske ambassadør i Washington.Fold sammenLæs mereFoto: Søren Bidstrup. På nogle punkter står det dog klart, at den diplomatiske opgave i USA adskiller sig fra stort set alle andre diplomatiske opgaver hos allierede. Både på grund af Donald Trumps ønske og på grund af hans facon. I løbet af sin tid som ambassadør oplevede Lone Dencker Wisborg, at der var god adgang til og dialog med de amerikanske embedsfolk omkring Trump. De var inviteret med til møder, og de var villige til at fortælle ærligt om deres analyser af, hvad Trumps tænkning var, og hvordan politikerne ville blive udmøntet. Problemet var bare, at det, der blev sagt, ikke altid holdt. »Måske fordi de ikke havde samme proces i forhold til at sikre, at alle havde den samme opfattelse, måske også fordi Trump endnu ikke havde besluttet sig for, hvad der skulle ske,« siger Lone Dencker Wisborg. Det betød, at ambassadøren og hendes kolleger blev nødt til at opsøge adskillige kilder for at dække sig så godt af som muligt. »Det kunne være, at man gik til statsdepartementet, så var man også en tur i det nationale sikkerhedsråd, så var man en tur i Pentagon, måske talte man med nogle tænketanke eller nogle erhvervsfolk for at danne sig et helhedsindtryk. Og selv der kunne man jo ikke være 100 procent sikker,« siger Lone Dencker Wisborg. Hun opfattede det som et bevidst strategisk træk fra Donald Trump, at man aldrig var helt sikker. »Uforudsigeligheden er et af hans stærkeste kort, og han spiller på det,« siger hun. Og det var anderledes under Joe Biden? »Ja, det var det. Der kunne man godt regne med, at det var koordineret, og at det, man fik at vide ét sted, det var også det, der holdt. Og hvis det ikke var, så blev man som regel notificeret, hvis der skete ændringer.« Lone Dencker Wisborg arbejder i dag som selvstændig konsulent.Fold sammenLæs mereFoto: Søren Bidstrup. Flere steder lød der et lettelsens suk mandag den 20. januar, da det stod klart, at Donald Trump ikke havde nævnt Grønland i sin indsættelsestale. På de sociale medier fik det danske diplomati roser med på vejen, og flere tilskrev diplomatiet æren for, at Grønland ikke blev nævnt. Lone Dencker Wisborg er da heller ikke i tvivl om, at diplomatiet har været i fuld gang. »Der er blevet rakt ud til alle de kontakter, vores ambassade og ambassadør i lang tid har arbejdet på at etablere som forberedelse på, at Donald Trump kunne blive præsident. Der er ingen tvivl om, at det netværk er blevet aktiveret nu. Hvad der så præcis er grunden til, at han ikke nævner det, det kan vi jo simpelthen ikke vide. Men der er ingen tvivl om, at diplomatiet har været på overarbejde,« siger Lone Dencker Wisborg. Selv betragter hun det også som positivt, at Grønland ikke blev nævnt i talen. »Jo mindre fastlåst han bliver på ét bestemt ønske, jo mere er der at arbejde med for diplomatiet og for vores regering,« forklarer hun. Alligevel mener den garvede diplomat, at der er grund til bekymring, når man hører Donald Trumps udsagn. »For et lille land er det en kæmpe fordel, når tingene er forudsigelige, og vi ved, hvilken spilleplade vi har og hvilke regler, vi spiller efter. Og der er der ingen tvivl om, at Trump som person er typen, der godt kan lide at gå ud og udfordre det. Han spiller gerne uden for pladen og ikke nødvendigvis efter reglerne. Og det gør det bare svært at være et lille land,« siger Lone Dencker Wisborg. Derudover er der grund til at være bekymret for, hvordan Trumps ord tolkes andre steder i verden. »Hvordan tager præsident Putin det her ned i forhold til Ukraine? Hvordan tager præsident Xi det her ned i forhold til Taiwan? Hans budskab kan godt forstås som, at man gerne må overtage et territorium, hvis man har en stærk national sikkerhedsinteresse, og det synes jeg er bekymrende,« siger Lone Dencker Wisborg. Donald Trump endte som bekendt med at nævne Grønland om natten efter sin indsættelsestale, og blandt andet derfor er krisen langtfra afblæst. På Christiansborgs gange ogi regeringskontorerne er der heller ingen tvivlom, at Lone Dencker Wisborgs bekymring deles.",
        "metadata": {
            "source": "https://www.berlingske.dk/politik/hun-var-vores-kvinde-i-amerika-da-trump-for-foerste-gang-luftede-tanken-om",
            "image_url": "https://berlingske.bmcdn.dk/media/cache/resolve/image_x_large_vertical/image/188/1885080/24882249-lone-dencker-wisborg-har-over-30-rs-diplomatisk-e.jpg",
            "publication_time": "Søndag d. 02. februar 2025, kl. 08.15",
            "author": "Mia Gleerup Fallentin",
            "related_links": [],
            "attachments": []
        }
    }
}