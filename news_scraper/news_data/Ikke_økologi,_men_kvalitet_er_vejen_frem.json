{
    "version": "1.0",
    "document": {
        "id": 15463,
        "title": "Ikke økologi, men kvalitet er vejen frem",
        "content": "I en kommentar 20. august,»Konventionelt landbrug er ikke vejen frem«, efterlyser cand.scient.pol. Rune Gottlieb Skovgaard og restauratør Flemming Schiøtt Hansen mere dokumentation, end der var i min kommentar 7. august. Min kommentar forudsatte kendskab til den for længst leverede dokumentation for, at udvidet økologi indebærer flere problemer end fordele. Det var netop i forlængelse heraf, jeg kritiserede, at politikerne ikke ser kendsgerningerne i øjnene, men fortsat vil gennemføre en voldsom udvidelse af »økologi«. Selvfølgelig bør forbrugere kunne vælge økologiske produkter, hvis de selv betaler, hvad livsstilen koster. Derimod bør staten ikke støtte en livsstil med flere samfundsmæssige ulemper end fordele. Så kunne den jo støtte hvad som helst (dyre restaurantbesøg, eksotiske rejser, hurtige sportsvogne etc.).  Det er heller ikke i orden at dekretere »tvangsbespisning« med økologisk mad i offentlige institutioner. Den aktuelle listeria-skandale gør det helt grotesk, at f.eks. plejehjem skal servere økologisk pålæg, som netop indebærer højere risiko for bl.a. listeria-infektion, der især rammer svækkede personer. Hvad angår karikaturen »Business as usual er vejen frem«, må jeg melde hus forbi. Den rammer derimod afsenderne. Mens konventionelt landbrug konstant udvikler sig for at blive mere effektivt, bæredygtigt og miljørigtigt, hylder økologisk landbrug netop »business as usual« og bygger på det samme koncept som for 100 år siden. Nul udvikling. Økologi svarer til at køre i 100-årige veteranbiler: Sjov livsstil, hvis man har råd, men problematisk for økonomi, miljø og klima.  Det er uklogtat fornægte udviklingen: Den grønne revolution, som i 1960erne og 70erne udbredte kunstgødning og kemisk plantebeskyttelse, reddede milliarder af mennesker fra den sultedød, som fortsat økologi kunne tilbyde. Forfatterne omtaler den irske hungersnød i 1800-tallet, men »glemmer«, at den netop fandt sted under »økologiske« tilstande. Med nutidig landbrugsdrift, var den ulykke ikke sket. Hvis avisen havde plads, ville jeg fremføre dokumentationen for, at økologisk landbrug ikke kan hamle op med konventionelt hvad angår: udledning af næringsstoffer, energiregnskab, humusbalance og kulstofindhold, klimagas, bevarelse af verdens natur, jordens frugtbarhed, biodiversitet, bæredygtighed, udbytter, herunder i u-landene, og madkvalitet/sundhed  Der sker langt flere dødsfald pga. bakterier, mykotoksiner og andre »naturlige« kampstoffer i ubehandlede (= økologiske) afgrøder/fødevarer end som følge af kemikalierester. Når forfatterne nævner historien fra Newcastle University om antioxidanter i økologiske produkter, er der grund til at advare: Dette enøjede review( hvor man frasorterede mere end 98 procent af artiklerne om emnet) er lavet af en »økologisk« arbejdsgruppe for penge fra en stiftelse, der har til formål at udbrede økologisk landbrug. I øvrigt er antioxidanter et vidt begreb. Nogle angives at være gavnlige (beskyttelse mod kræft). Andre angives at være skadelige (kræftfremkaldende). Konklusion: Gå efter høje udbytter for at skåne verdens natur, og gå efter kvalitet. Det er vejen frem!",
        "metadata": {
            "source": "https://www.berlingske.dk/kommentatorer/ikke-oekologi-men-kvalitet-er-vejen-frem",
            "image_url": "https://berlingske.bmcdn.dk/media/cache/resolve/image_x_large/image/81/815216/7595922-poul-vejby-srensen-candagro.jpg",
            "publication_time": "Søndag d. 24. august 2014, kl. 22.30",
            "author": null,
            "related_links": [],
            "attachments": []
        }
    }
}