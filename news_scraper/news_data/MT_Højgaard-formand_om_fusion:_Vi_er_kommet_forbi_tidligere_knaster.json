{
    "version": "1.0",
    "document": {
        "id": 10090,
        "title": "MT Højgaard-formand om fusion: Vi er kommet forbi tidligere knaster",
        "content": "Forestil dig, at der er lagt op til et kæmpe bryllup. Parterne i centrum har tidligere forsøgt at blive gift, men efter et langtrukkent tilløb har de måttet opgive drømmen. Nu forsøger parterne – de to fonde Knud Højgaards Fond samt Ejnar og Meta Thorsens Fond – igen at undersøge muligheden for at fusionere de to holdingselskaber Højgaard Holding A/S og Monberg & Thorsen A/S, der ejer henholdsvis 54 pct. og 46 pct. af MT Højgaard. Men spørgsmålet er, om det lykkes denne gang? »Det er mit indtryk, at parterne har givet hinanden håndtryk på, at de er kommet forbi de knaster, der har været omkring minoritetsbeskyttelse. Jeg forventer derfor også, at de problemstillinger, der endnu mangler at blive løst, kan løses,« siger MT Højgaard-formand Søren Bjerre-Nielsen til Berlingske. Entreprenørgiganten MT Højgaard har været en rutsjebaneforretning i et stykke tid. Over de seneste ti år har selskabet haft lige så mange overskud som underskud. Torsdag offentliggjorde byggekoncernenendnu et negativt regnskab af slagsen, som viste et underskud på 34 mio. kr. i andet kvartal, mens omsætningen dykkede 11 pct. i forhold til samme periode året før. Allerede aftenen forindennedjusterede koncernen forventningerne til 2018til et driftsoverskud på nul til 50 mio. kr. mod en tidligere forventning om 140 til 180 mio. kr. Nedjusteringen skete på baggrund af fortsatte nedskrivninger på et større anlægsprojekt og enkelte øvrige projekter, lav kapacitetsudnyttelse samt fratrædelsesomkostninger. Den skuffende melding kostede onsdag aften topchef Torben Biilmann jobbet. Torben Biilmann blev hentet ind i 2012 for at få styr på MT Højgaard, og der var store forventninger til direktøren i hans første år for enden af bordet. På trods af den sunde globale økonomi har de seneste år været magre, og både 2017 og 2018 har været en skuffelse for aktionærerne i entreprenørkæmpen.  »Selv om vi har masser af gode projekter, må vi konstatere, at vi har en række enkeltstående projekter, som er tabsgivende, og det kan vi ikke fortsætte med,« siger Søren Bjerre-Nielsen. Vi har god global vækst – hvis ikke man kan tjene penge nu, hvornår kan man så? »Det er et godt spørgsmål. Jeg tror, man må konstatere, at når der virkelig er gang i hjulene i byggesektoren, så går det så stærkt, at man ofte er under pres med at komme videre til den næste opgave. Det er ikke sikkert, at underentreprenørerne får lavet tingene rigtigt. Der er hårdt træk på ens dygtige medarbejdere, som bliver købt af andre virksomheder. I virkeligheden medfører det et forjaget tempo i processerne, og det er nok en generel problemstilling i bygge- og anlægssektoren.« Ifølgeerhvervsmediet InsideBusinessførte professionelle investorer en række hemmelige samtaler med henblik på at lægge pres på MT Højgaards ejerfamilie i 2016. Men dengang faldt en fusion til jorden. Partner hos Maj Invest Niels Retbøll betegner det i dag som positivt, at man igen overvejer fusion af de to holdingselskaber, så man kan få en ny begyndelse. »Situationen er så alvorlig, at man må agere på det nu, og det er skuffende, at det ikke er sket tidligere – det kunne også være sket for to-tre år siden,« siger Niels Retbøll. Set med aktionærbriller mener Nordnets investeringsøkonom, Per Hansen, også, at en fusion giver god mening: »Det er en god ide med sammenlægning. Det vigtigste er dog at tjene penge, hvilket er lettere sagt end gjort.« Anders Heine Jensen, der kommer fra en stilling som adm. direktør i kraftværksproducenten Burmeister & Wain Scandinavian Contractor,overtager direktørposteni MTH Group senest 1. marts 2019. »MT Højgaard skal have styr på sin drift, og det tror vi på, at vi vil få med ansættelsen af Anders Heine Jensen. Jeg lægger også megen vægt på det signal, som Knud Højgaards Fond giver ved at stille 250 mio. kr. i likviditet til rådighed for virksomheden. Det giver os den ro, der skal til for at rette op på tingene,« siger formand Søren Bjerre Nielsen.",
        "metadata": {
            "source": "https://www.berlingske.dk/virksomheder/mt-hoejgaard-formand-om-fusion-vi-er-kommet-forbi-tidligere-knaster",
            "image_url": "https://berlingske.bmcdn.dk/media/cache/resolve/image_x_large/image/99/991340/21818690-sren-bjerre.jpg",
            "publication_time": "Torsdag d. 16. august 2018, kl. 18.30",
            "author": "Søren Martin Olsen",
            "related_links": [],
            "attachments": []
        }
    }
}