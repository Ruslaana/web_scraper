{
    "version": "1.0",
    "document": {
        "id": 10939,
        "title": "Dansker ramt af svineinfluenza – menes at være enkeltstående",
        "content": "En dansk borger er blevet smittet med svineinfluenza. Det oplyser Statens Serum Institut (SSI) i en pressemeddelelse. Seruminstituttet vurderer, at der er tale om et enkeltstående tilfælde. Personen var i november indlagt på hospitalet, hvor prøven blev taget. Der var tale om et alvorligt sygdomsforløb, selvom personen i øvrigt var rask, men vedkommende er nu udskrevet. Symptomerne ved svineinfluenza er stort set de samme som ved almindelig sæsoninfluenza. Det vil sige feber, hovedpine og smerter i musklerne. Sygdommen kan smitte fra dyr til mennesker ved dråbesmitte. Det menes, at smitten i dette tilfælde er sket i forbindelse med personens arbejde på et slagteri. »Der er ikke kendskab til yderligere relaterede tilfælde i Danmark. Og der er heller ikke ved laboratorieovervågningen blevet påvist andre tilfælde med dette virus,« oplyser SSI. Der er dog set svineinfluenza, der minder meget om den, som nu er fundet hos en borger, i tre svinebesætninger i Danmark tidligere i 2021. Seruminstituttet er i gang med at indsamle yderligere oplysninger, der skal klarlægge forløbet. »Der er lige nu et tæt samarbejde i gang om den pågældende smitteepisode mellem de danske sundhedsmyndigheder og de veterinære myndigheder.« »Samtidig er WHO (Verdenssundhedsorganisationen, red.) og de europæiske sundhedsmyndigheder er blevet informeret,« oplyses det. Det var ikke den eneste gang, at en dansker sidste år blev smittet med svineinfluenza sidste år. Det skete også i januar. Det nye tilfælde har dog ikke noget med det forrige tilfælde at gøre, oplyses det. I dette tilfælde boede borgeren på landet og havde underliggende sygdom. Det var ikke umiddelbart muligt at finde kilden til smitten. Der har tidligere været udbrud af svineinfluenza i stor skala. I 2009 udviklede et udbrud – angiveligt i Mexico – sig til en pandemi. Det officielle dødstal var 18.500 personer, men tidsskriftet The Lancet har senere vurderet, at der var mellem 151.700 og 575.400 dødsfald. /ritzau/",
        "metadata": {
            "source": "https://www.berlingske.dk/danmark/dansker-ramt-af-svineinfluenza-menes-at-vaere-enkeltstaaende",
            "image_url": "https://berlingske.bmcdn.dk/media/cache/resolve/image_x_large_vertical/image/151/1510667/23994717-plus-svinebranchen-kan-vinde-p.jpeg",
            "publication_time": "Fredag d. 28. januar 2022, kl. 16.52",
            "author": null,
            "related_links": [],
            "attachments": []
        }
    }
}