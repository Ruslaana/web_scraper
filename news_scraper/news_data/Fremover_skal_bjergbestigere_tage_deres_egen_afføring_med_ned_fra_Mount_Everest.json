{
    "version": "1.0",
    "document": {
        "id": 5524,
        "title": "Fremover skal bjergbestigere tage deres egen afføring med ned fra Mount Everest",
        "content": "Op mod 1.200 bjergbestigere vil i denne sæson forsøge at bestige verdens højeste bjerg, Mount Everest. Men i år kan de engagerede bjergbestigere se frem til at have ekstra læs med sig på vejen ned igen. Everest, der tidligere er blevet beskrevet som»verdens højeste losseplads«, vil nemlig i år forsøge at gøre op med det ærgerlige øgenavn med et nyt tiltag. I et forsøg på at tackle forureningen, der hober sig op på verdens højeste bjerg, skal bjergbestigere nu tage deres ekskrementer med sig ned igen. Det skriverCNN. Hver bjergbestiger vil fremover få tildelt to afføringsposer, der hver kan benyttes seks gange. Poserne indeholder i øvrigt kemikalier, der fjerner lugten, og myndighederne i Nepal forventer at udlevere omtrent 8.000 poser denne sæson. »Problemet med menneskeligt affald på Everest er virkelig slemt, og mængden af det menneskelige affald forurener bjergmiljøet« forklarer Diwas Pokhrel tilCNN, som er formand for Everest Summiteers Association. Bjergbestigerne bruger omkring to uger på at bestige bjerget. Turen starter ved ‘Base Camp’, der alene besøges af35.000 turister årligt. Af dem forsøger mellem 700-1.000 hvert år at nå til bjergets top. Hver bjergbestiger efterlader i gennemsnit otte kilo skrald efter sig på Mount Everest, der blandt andet består af iltbeholdere, telte, klatregrej og ‘menneskeligt affald’. Selvom man ikke helt præcis ved, hvor mange ton skrald der reelt set befinder sig på bjerget, så estimerer man ifølgeBBC, at der er tre ton menneskelig afføring mellem Base Camp og toppen af Everest. Hver besøgende bruger 75.000 kroner alene på klatretilladelsen. Regner man mad, iltbeholdere, klatreudstyr og en sherpa, som er en personlig guide og klatrepartner, løber prisen for en bestigning op på 240.000 kroner. Sidste år døde 12 bjergbestigere i forsøget på at nå bjergtoppen, mens fem andre fortsat er savnet.",
        "metadata": {
            "source": "https://www.berlingske.dk/internationalt/fremover-skal-bjergbestigere-tage-deres-egen-affoering-med-ned-fra",
            "image_url": "https://berlingske.bmcdn.dk/media/cache/resolve/image_x_large/image/177/1779525/24669457-verdens-hjeste-losseplads-tager-nu-nye-metoder.jpg",
            "publication_time": "Tirsdag d. 26. marts 2024, kl. 19.09",
            "author": "Ines Kajkus",
            "related_links": [],
            "attachments": []
        }
    }
}