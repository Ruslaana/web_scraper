{
    "version": "1.0",
    "document": {
        "id": 16555,
        "title": "201 meldes dræbte i tyrkisk mineulykke",
        "content": "TYRKIET: Tidligt onsdag morgen var der stadig ikke fuldt overblik over ulykken i kulminen i Manisa-provinsen i den vestlige del af Tyrkiet. Men tyrkiske myndigheder oplyser ifølge flere medier, at mindst 201 personer er blevet dræbt. Energiminister Taner Yildiz oplyste ifølge CNN tidligt onsdag, at 787 mennesker befandt sig i minen, da en elektrisk fejl udløste eksplosionen. Kort efter ulykken og den efterfølgende brand i kulminen gik meldingen først på, at 20 var dræbt. Det blev kort efter nedjusteret til fire og siden opjusteret til 17.  Og sent tirsdag kom første melding om et markant højere dødstal fra borgmester i Manisa Cengiz Ergun. Ifølge det tyrkiske nødberedskab var 80 sårede og otte uskadte personer tidligt onsdag blevet reddet ud af minen i Soma, som ligger cirka 120 kilometer nordøst for Det Ægæiske Hav. Mange menes fortsat at være fanget i minen. Se billederne fra den voldsomme mineulykke Premierminister Recep Tayyip Erdogan har på tyrkisk TV fortalt, at evakueringsarbejdet er undervejs. »Jeg håber, at vi er i stand til at redde dem,« sagde han ifølge Al Jazeera.  Formanden for det lokale fagforbund for kulminearbejderne, Tamer Kucukgencay, sagde tirsdag til Reuters, at redningsarbejdere pumper ilt ind til de arbejdere, der stadig er fanget i minen. Branden startede cirka to kilometer under jordens overflade.",
        "metadata": {
            "source": "https://www.berlingske.dk/internationalt/201-meldes-draebte-i-tyrkisk-mineulykke",
            "image_url": "https://berlingske.bmcdn.dk/media/cache/resolve/image_x_large/image/38/380075/7371633-turkey-mine-blast.jpg",
            "publication_time": "Onsdag d. 14. maj 2014, kl. 05.21",
            "author": null,
            "related_links": [],
            "attachments": []
        }
    }
}