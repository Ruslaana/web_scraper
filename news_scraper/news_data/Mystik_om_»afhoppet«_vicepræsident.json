{
    "version": "1.0",
    "document": {
        "id": 18135,
        "title": "Mystik om »afhoppet« vicepræsident",
        "content": "Flere af præsident Bashar al-Assad mest fortrolige medarbejdere har forladt Syrien, mens oprørerne vinder frem og det internationale pres på regimet stiger. Seneste afhopper er hans vicepræsident, Farouq al-Shara, der ifølge Assads modstandere har forsøgt at flygte ud af landet. Oplysningen stammer blandt andet fra den afhoppede olieminister, Abdo Hussameddin, som er flygtet til Jordan. Ifølge Hussameddin er vicepræsidenten blevet sat i husarrest for at forhindre flugten. Men fra officiel syrisk side afviser man enhver påstand om Farouq al-Sharas flugtplaner. Syrisk stats-TV har lørdag bragt en officiel udtalelse fra vicepræsidentens kontor, der ifølge Reuters siger, at han »ikke et øjeblik har overvejet at forlade landet«. Farouq al-Shara tilhører Syriens sunnimuslimske flertal, som spiller en nøglerolle i opgøret mod Assad og hans alawit-dominerede styre. Vicepræsidenten har holdt lav profil, siden oprøret begyndte sidste år, men han viste sig offentligt ved begravelsen af de tre toppolitikere, der i juli blev dræbt af oprørerne i Damaskus. I udtalelsen fra hans kontor hedder det, at vicepræsident al-Shara siden startet af oprøret har arbejdet for en fredelig, politisk løsning, samt at han byder den nye, internationale fredsmægler, Lakhdar Brahimi, velkommen.",
        "metadata": {
            "source": "https://www.berlingske.dk/internationalt/mystik-om-afhoppet-vicepraesident",
            "image_url": "https://berlingske.bmcdn.dk/media/cache/resolve/image_x_large/image/62/626574/5492773-sudan-crisis.jpg",
            "publication_time": "Lørdag d. 18. august 2012, kl. 20.36",
            "author": null,
            "related_links": [],
            "attachments": []
        }
    }
}