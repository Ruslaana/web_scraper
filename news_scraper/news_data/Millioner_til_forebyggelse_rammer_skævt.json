{
    "version": "1.0",
    "document": {
        "id": 15620,
        "title": "Millioner til forebyggelse rammer skævt",
        "content": "Medarbejdere på slagterier, i industrien og byggeriet slås med noget af Danmarks hårdeste fysiske arbejdsmiljø, men får kun beskeden støtte fra Fonden for Forebyggelse og Fastholdelse til at skabe bedre arbejdsvilkår. Det viser en analyse, Ugebrevet A4 har foretaget på baggrund af en aktindsigt i Forebyggelsesfondens forebyggelsespakker fra 2011 til 2013. Fonden under Beskæftigelsesministeriet skulle ellers hjælpe de brancher, hvor arbejdsmiljøet er værst, men der er stor forskel på støtten fra forebyggelsesfonden i forskellige brancher. Kun 223 slagteriansatte og medarbejdere i metal- og møbelindustrien har deltaget i en såkaldt forebyggelsespakke gennem forebyggelsesfonden, mens det inden for byggeriet drejer det sig om 1.172 medarbejdere. Til sammenligning har 8.235 kommunalt ansatte på døgninstitutioner og i plejen fået støtte fra fonden, som også bliver brugt flittigt af autoværksteder og dækcentre. Den skæve fordeling rammer medarbejderne i de brancher, som får begrænset støtte, selvom arbejdsmiljøet er hårdt, mener professor og forsker i arbejdsmiljø ved Roskilde Universitet Helge Søndergaard Hvid. »De ansatte får et ringere arbejdsmiljø, end de behøver at have. Brancherne har ellers gennem forebyggelsesfonden oplagte muligheder for at forbedre arbejdsmiljøet og produktiviteten, men det går de glip af,« siger han til Ugebrevet A4. Beskæftigelsesminister Mette Frederiksen (S) fastslår, at de brancher, som kun har fået begrænset støtte, selv har et ansvar for at søge penge til forebyggelse. »Jeg kan kun opfordre alle arbejdsgivere til at søge pakkerne. Det er et tilbud om at mindske nedslidningen for de ansatte og tilmed få dækket udgifterne til at gennemføre forbedringer af arbejdsmiljøet,« skriver ministeren i en mail til Ugebrevet A4. Hun understreger samtidig, at fagfolk løbende vurderer, om tilbuddene fra fonden virker efter hensigten.",
        "metadata": {
            "source": "https://www.berlingske.dk/karriere/millioner-til-forebyggelse-rammer-skaevt",
            "image_url": "https://berlingske.bmcdn.dk/media/cache/resolve/image_x_large/image/29/293037/7102761-slagteridanish2_business.jpg",
            "publication_time": "Onsdag d. 29. januar 2014, kl. 22.01",
            "author": null,
            "related_links": [],
            "attachments": []
        }
    }
}