{
    "version": "1.0",
    "document": {
        "id": 13136,
        "title": "Forsikringsselskaber sender millioner tilbage til kunderne",
        "content": "Både TryghedsGruppen og GF Forsikring lægger nu op til at sende forsikringspenge tilbage i kundernes lommer.  I Tryghedsgruppen betyder et resultat for 2015 på 1,9 milliarder kroner, at gruppen kan sende 750 millioner kroner tilbage til kunderne. Samtidigt sættes der 550 millioner af til almennyttige forretninger. »Vi glæder os over de seneste års solide økonomiske resultater, der giver os nye muligheder. I år medfører det, at vi udover vores overordnede målsætning om at være en solid, langsigtet ejer af Tryg og en markant almennyttig aktør via TrygFonden – nu også udbetaler en kontant bonus til vores medlemmer,« siger administrerende direktør Søren Kristiansen. Også kunderne hos GF Forsikring kan se frem til en »bonus«. Her kan kunderne se frem til at få 109 millioner kroner tilbage af overskuddet. »I 2015 havde GF-bilisterne så få skader på deres biler, at der kom overskud på bilskaderegnskabet. Samlet set betaler GF Forsikring 109 millioner tilbage, hvilket svarer til, at hver bilist får 13,7 procent af sin betalte bilforsikringspræmie retur. Overskuddet er et resultat af, at GF’s bilister har kørt fornuftigt og været forskånet for de helt store vejrproblemer,« fortæller administrerende direktør for GF Forsikring, Jesper Mortensen.",
        "metadata": {
            "source": "https://www.berlingske.dk/privatoekonomi/forsikringsselskaber-sender-millioner-tilbage-til-kunderne",
            "image_url": "https://berlingske.bmcdn.dk/media/cache/resolve/image_x_large/image/19/192490/12567121-bus-krer-galt-i-aarhus-28-sendt-p-skadestuen.jpg",
            "publication_time": "Mandag d. 07. marts 2016, kl. 08.25",
            "author": "Andreas Lønstrup",
            "related_links": [],
            "attachments": []
        }
    }
}