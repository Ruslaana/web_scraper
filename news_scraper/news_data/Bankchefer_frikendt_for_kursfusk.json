{
    "version": "1.0",
    "document": {
        "id": 13122,
        "title": "Bankchefer frikendt for kursfusk",
        "content": "Sejrsrækken fortsatte for en stribe nordjyske bankchefer, da byretten i Hjørring onsdag frikendte dem for Bagmandspolitiets tiltale for bedrageri, mandatsvig og kursmanipulation. »Jeg er supergodt tilfreds,« siger Arvid Andersen, der er forsvarer og talsmand for den hovedtiltalte, tidligere direktør i EBH Bank Finn Strier Poulsen. Han var som den eneste af de otte tiltalt for alle de forhold, som Bagmandspolitiet forsøgte at få dem dømt for. Blandt de øvrige på anklagebænken var tre andre tidligere direktører fra EBH Bank, Morsø Sparekasse og Sparekassen Kronjylland, og tiltalen lød på mandatsvig eller bedrageri for 10,5 millioner kroner samt kursmanipulation med et udbytte på 6,9 millioner kroner.  Emnet for kursmanipulationen var ifølge anklageskriftet primært obligationer i bygge­koncernen Keops samt aktier i Vestjysk Bank. Papirerne blev ifølge tiltalen først opkøbt af banken og derefter solgt til familie­medlemmer til de tiltalte. Derefter blev papirerne solgt videre til Morsø Sparekasse Fonden til en højere kurs og gav dermed en gevinst til de tiltalte og deres familier. Finn Strier Poulsen var ikke selv til stede i retten, men hans forsvarer, Arvid Andersen, sagde umiddelbart efter frikendelsen, at det er for tidligt at lade champagnepropperne springe, fordi anklagemyndigheden kan vælge at gå videre til landsretten med sagen. Det anser han dog ikke for særlig sandsynligt. »Jeg tror ikke, det er muligt at præsentere landsretten for nye beviser. De har haft adgang til alt. Så jeg tror, at anklagemyndigheden tænker sig rigtigt godt om ­– også fordi det er enormt dyrt at føre en sag mere,« siger Arvid Andersen. Han anslår, at denne sag med omkring 35 retsdage har kostet på den anden side af 15 millioner kroner at gennemføre inklusive salær til forsvarerne, som det offentlige nu skal betale. FAKTASagen om EBH BankEBH Bank i Fjerritslev havde i sin storhedstid 12 filialer, primært i Han Herred mellem Limfjorden og Vesterhavet, men også i Aarhus, København og Tyskland.Banken blev grundlagt i 1992 efter fusion af Han Herreds Sparekasse og Fjerritslev Bank. Den etablerede i 1998 netbanken Day2Day Bank og indledte i 2001 en aggressiv vækststrategi med børsaktiviteter, incassovirksomhed og forskellige finansieringsaktiviteter.I 2007 toppede bankens resultater blandt andet på ejendomme, hvis værdi senere viste sig at være op­pustet. Senere offentliggjorde fonden bag banken forventninger om et tab på tre milliarder kroner, og efterfølgende blev banken overtaget af det statslige afviklingsselskab.I 2009 indledes undersøgelser af både EBH Fonden og EBH Bank, og det resulterer i stærk kritik af fonden samt en opfordring til at rejse erstatningskrav mod fondens bestyrelse. EBH Fonden går konkurs senere samme år, og bestyrelsen for den nu statsligt drevne EBH Bank indleder retslige skridt over for den tidligere bestyrelse, bankens eksterne revisor samt en række fyrede medarbejdere i banken.I 2010 udsendes de første stævninger til hovedpersonerne i sagen, og Finanstilsynet politianmelder EBH Bank og EBH Fonden for kursmanipulation med bankens børsnoterede aktier. Anklagerne lyder på manipulering med kursen for at undgå kursfald på aktier, der blandt andet lå til sikkerhed for lån i fonden, samt salg værdipapirer ud af egne depoter til en kreds af personer med forbindelser til banken, hvorefter kursen blev manipuleret op, så personerne fik en gevinst ved salg. I alt 16 personer og selskaber sigtes efter rangsagninger – heriblandt den tidligere direktør for EBH Bank, Finn Strier Poulsen, bankens afgåede bestyrelsesformand Egon Korsbæk, bankdirektør Ove Knudsen fra Sparekassen Kronjylland og sparekassens mangeårige topchef Jacob Leth. Sparekassen Kronjylland bortviser direktør Ove Knudsen og fyrer yderligere to medarbejdere.I oktober 2013 bliver otte personer tiltalt i det, der er danmarks­historiens største sag om kursmanipulation.Den første sag om, at EBH Bank og Sparekassen Himmerland skulle have holdt kursen på hinandens aktier oppe, endte med en frifindelse i Vestre Landsret. Den anden sag om påstået kursmanipulation af aktien i det århusianske firma Trifork A/S endte også med en frifindelse i landsretten. Og nu er den tredje sag endt med frifindelse i byretten.FOLD UD Anklagemyndigheden havde satset på at bevise, at de otte tiltalte havde planlagt hele forløbet af handler med det formål at skaffe deres familiemedlemmer en gevinst. Rettens afgørelse nævner specifikt, at de to juridiske dommere og tre domsmænd ikke har taget stilling til, om »de omhandlede transaktioner i sig selv havde indebåret kursmanipulation«, som det formuleres. »Anklageren har bygget sin sag på, at der var en plan bag disse transaktioner. Derfor er det dét, som byretten har kigget på, og så har de sagt: Vi kan ikke se, at der er bevis for en samlet plan. Derfor frifinder vi. Man skal passe på med at tolke det sådan, at der måske alligevel er urent trav,« siger professor cand. jur. Jesper Lau Hansen, Københavns Universitet. Sagen var blandt andet baseret på optagelser af samtaler mellem bankcheferne samt nogle fælles rejser for de tiltalte. Men det var altså ikke nok til at bevise, at der var foregået noget ulovligt. Arvid Andersen konstaterer, at samtalerne ikke beviser, at der er sket »utilbørlig indblanding« på markedet. Specialanklager Jørn Thostrup fra Bagmandspolitiet konstaterede umiddelbart efter dommen, at dommeren havde en anden opfattelse af bevismaterialet end anklagemyndigheden. Nu bruger Bagmandspolitiet sin mulighed for at nærlæse den meget fyldige dom, hvorefter det besluttes, om sagen skal for landsretten. Bagmandspolitiet efterforsker yderligere fire forhold i komplekset om de jyske banker, og det er endnu ikke afgjort, om de fører til tiltaler. Dertil kommer en række erstatningssager, hvoraf Finn Strier Poulsen er sagsøgt i tre. Den første begynder til efteråret, og den største af dem kommer først for retten i 2017. Sagsøger er i to af sagerne konkursboet efter EBH Bank og i den tredje Finansiel Stabilitet.  Det seneste nederlag i komplekset led Bagmandspolitiet i april 2014, da Vestre Landsret frifandt både Finn Strier Poulsen og fire andre tiltalte samt Sparekassen Himmerland for kursmanipulation. Her havde politiet ellers vundet første runde i byretten med ubetingede fængselsstraffe til fire af de tiltalte. Men ifølge landsretten blev det ikke bevist, at de pågældende aktier blev handlet til et unormalt eller kunstigt niveau.",
        "metadata": {
            "source": "https://www.berlingske.dk/oekonomi/bankchefer-frikendt-for-kursfusk",
            "image_url": "https://berlingske.bmcdn.dk/media/cache/resolve/image_x_large/image/19/192200/9516198-02busebhjpg.jpeg",
            "publication_time": "Onsdag d. 01. juli 2015, kl. 21.50",
            "author": "Povl Dengsøe",
            "related_links": [],
            "attachments": []
        }
    }
}