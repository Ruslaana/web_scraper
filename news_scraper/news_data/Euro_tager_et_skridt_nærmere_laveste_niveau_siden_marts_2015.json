{
    "version": "1.0",
    "document": {
        "id": 9001,
        "title": "Euro tager et skridt nærmere laveste niveau siden marts 2015",
        "content": "Torsdagens beslutning i Den Europæiske Centralbank, EBC, om at forlænge sit opkøbsprogram for obligationer med mindst ni måneder har for alvor taget pusten fra den europæiske valuta. »Ugen slutter med en svækket euro efter ECB-mødet,« konstaterer valutastrateg i Nordea Niels Christensen. »Med de tiltag, ECB gennemfører, sender de signaler om, at en strammere pengepolitik i eurozonen har lange udsigter. Det er noget, der efterlader euro relativt sårbar.« Euro koster fredag ved 15-tiden 1,0575 dollar. Det en svækkelse fra 1,0605 dollar torsdag eftermiddag og meget tæt på det laveste niveau siden marts 2015, som blev nået mandag med 1,0506 dollar efter de italienske vælgere skabte usikkerhed med et nej i en folkeafstemning om forfatningsændringer.  Næste vigtige pejlemærke for valutamarkedet bliver rentemeddelelsen onsdag aften fra den amerikanske centralbank. Markedet er godt nok næsten sikker på, at renten hæves med 25 basispoint, men udsigterne for yderligere renteforhøjelser hersker der større uenighed om. Derfor vil kommentarerne fra den amerikanske centralbankdirektør Janet Yellen blive nærstuderet. »Hvordan dollar og euro ender året, står og falder med, hvad der sker på onsdag. Dollar ligger på et højt niveau, og vi skal have noget høgeagtig retorik fra Yellen på onsdag for at kunne fastholde niveauet og eventuelt se dollar gå højere, end den top vi så mandag på 7,08 kr. i dansk regning,« vurderer Niels Christensen. ",
        "metadata": {
            "source": "https://www.berlingske.dk/aktier/euro-tager-et-skridt-naermere-laveste-niveau-siden-marts-2015",
            "image_url": "https://berlingske.bmcdn.dk/media/cache/resolve/image_x_large/image/8/85940/15715688-euro-coins.jpg",
            "publication_time": "Fredag d. 09. december 2016, kl. 15.39",
            "author": null,
            "related_links": [],
            "attachments": []
        }
    }
}