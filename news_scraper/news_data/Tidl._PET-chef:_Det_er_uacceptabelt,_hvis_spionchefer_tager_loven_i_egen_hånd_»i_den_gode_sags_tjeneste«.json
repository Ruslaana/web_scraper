{
    "version": "1.0",
    "document": {
        "id": 17404,
        "title": "Tidl. PET-chef: Det er uacceptabelt, hvis spionchefer tager loven i egen hånd »i den gode sags tjeneste«",
        "content": "Da jeg en dag som PET-chef forelagde en efterretningssag for justitsministeren, spurgte denne, om det var nødvendigt, at han fik et nærmere kendskab til sagen. Jeg kunne kun svare, at det var det, idet han bar det politiske ansvar, og at jeg ikke ønskede at erstatte hans ansvar med et for mig personligt strafferetligt ansvar. Det er min grundholdning, at det er uacceptabelt i et demokrati, hvis nogle tilfældige embedsmænd i efterretningstjenesterne i den gode sags tjeneste uden politisk dækning påtager sig eller godkender strafbare handlinger/operationer. Har en sådan person et ledelsesmæssigt ansvar i en efterretningstjeneste, vil de underordnede let få samme grundholdning eller blot uden nærmere refleksion lade sig drive med strømmen. Og man kan aldrig gardere sig imod, at denne holdningsmæssige indstilling hos de brodne kar kan føre til, at chefen og heller ikke ministeren får en loyal orientering. Situationen bliver en helt anden og i særlig grad betænkelig, hvor en minister har godkendt/accepteret den ulovlige aktivitet eller ligefrem tilladt en fremmed magt at udføre aktiviteten i Danmark - som et muligt eksempel den foreliggende sag om amerikanske NSAs virksomhed i Danmark. Jeg vil derfor på grund af den aktuelle sag vedrørende Forsvarets Efterretningstjeneste foreslå en ny ordning med hensyn til kontrollen af de to efterretningstjenester (PET og FE) og Centret for Cybersikkerhed. Mine synspunkter bygger i det væsentlige på mine erfaringer som PET-chef i næsten ti år, samarbejdet med FE og en lang række fremmede efterretningstjenester i den periode. Folketingets nuværende udvalg vedrørende Efterretningstjenesterne har alene opsyn med efterretningstjenesternes arbejde. Udvalget bliver orienteret, før regeringen udsteder retningslinjer for tjenesternes virksomhed, og regeringen holder udvalget orienteret om væsentlige omstændigheder af sikkerhedsmæssig karakter eller af udenrigspolitiske spørgsmål af betydning for efterretningstjenesternes virksomhed. Herudover er der et uafhængigt registertilsyn med efterretningstjenesterne, som består af fem medlemmer, der bistås af et sekretariat. Efter min opfattelse, som jeg har haft længe, bør ikke blot et registertilsyn, men også en egentlig kontrol med tjenesternes virksomhed, henlægges til Folketinget. Organisatorisk kan man anvende en model, som svarer til Folketingets kontrol med midler, der bevilges til regering og domstole. Folketingets efterretningsudvalg vil efter denne model i funktionel henseende svare til statsrevisorerne, mens en ny administrativ enhed under Folketinget til bistand for efterretningsudvalget med gennemførelsen af kontrollen med tjenesterne kan sammenlignes med Rigsrevisionen, der bistår statsrevisorerne. Der vil ikke være behov for at opbygge et større bureaukrati i Folketinget. Tilsynet med registrene m.v. vil som i dag nødvendiggøre et personale af et vist omfang, men det samme gælder ikke for den egentlige kontrol med tjenesternes virksomhed i øvrigt. Og lederen af en administrativ afdeling skal ikke fungere som overordnet i forhold til efterretningscheferne.  Efterretningsudvalget kunne som Folketingets Præsidium have fem medlemmer, som vælges hvert fjerde år, når Folketinget sættes efter nyvalg. Medlemmerne bør være medlemmer af Folketinget, og de skal udpeges af ledelsen af de respektive folketingsgrupper. Det vil være at foretrække, om medlemmerne sidder i hele valgperioden. Posten som formand besættes af det største parti, næstformanden af det næststørste parti osv. Medlemmerne af Folketingets efterretningsudvalg vil ikke behøve sikkerhedsgodkendelse. Ministre sikkerhedsgodkendes heller ikke. Politikere uden sikkerhedsgodkendelse har i dag indsigt i statshemmeligheder. Det gælder fx de fire ministre: Statsministeren, udenrigsministeren, justitsministeren og forsvarsministeren, der er medlemmer af Regeringens Sikkerhedsudvalg. Statsministeren får til brug for udnævnelse af sine ministre efter fast praksis underretning om eventuelle belastende oplysninger i politiets og efterretningstjenestens registre, ligesom statsministeren fra andre kilder råder over oplysninger om ministerkandidaterne. Princippet om need to know gælder for alle, der arbejder med efterretningssager. Som PET-chef havde jeg ikke behov for at kende detaljer i efterretningsoperationer og derfor heller ikke navnene på vores agenter og kilder. Det samme gælder for ministrene. Således blev statsministeren og flere justitsministre ikke underrettet om samarbejdet med den russiske KGB-officer Gordijevskij, men alene om nogle af de efterretningsmæssige frugter af samarbejdet. Medlemmerne af efterretningsudvalget i Folketinget vil også skulle orienteres med respekt for princippet om need to know. De berørte gruppeledelser kunne modtage eventuelle belastende registeroplysninger, inden gruppens medlem af efterretningsudvalget udpeges. Efterretningsudvalgets virksomhed bør omfatte hele den samlede aktivitet, der udøves af efterretningstjenesterne og Centret for Cybersikkerhed. Konkrete relevante sager skal om nødvendigt inddrages i udvalgets kontrolvirksomhed, og det samme gælder samarbejdet med fremmede efterretningstjenester. I særlige tilfælde, hvor en sag indeholder ekstraordinære følsomme oplysninger, kunne man nøjes med at forelægge sagerne for to medlemmer af udvalget. Det skulle i så fald være formanden samt næstformanden, der vil repræsentere de to største folketingsgrupper. Mit forslag vil indebære den helt afgørende gevinst, at udvalget vil få et samlet overblik over begge tjenesters virksomhed og ikke kun som i dag spørgsmål om registreringer. PET er den interne tjeneste, mens FE er den eksterne tjeneste, men der er kompetenceoverlapninger, og konflikter opstår. Kun én instans, Folketingets Efterretningsudvalg, der i kontrolmæssig henseende vil stå over de to ministre (justitsministeren og forsvarsministeren), kan adressere sådanne problemer.  Et efterretningsudvalg i Folketinget med en bred kompetenceomfattende indsigt i konkrete sager ville formentlig kunne have forhindret en Hetler-sag, hvor FE udøvede politisk efterretningsvirksomhed inden for PETs ansvarsområde. Et nutidigt eksempel kunne være sagen om udsættelse af Retsudvalgets besøg på Christiania 29. februar 2012. Aflysningen blev i sidste instans forklaret med, at ministeren af sikkerhedsmæssige grunde i forhold til PETs efterretningsvirksomhed ikke havde kunnet give oplysning om begrundelsen for aflysningen af besøget på det oprindeligt planlagte tidspunkt. Lægger man til grund, at denne forklaring var sand, kunne den daværende minister, Morten Bødskov, i et efterretningsudvalg som foreslået have afklaret sagen, så aflysningen ikke var blevet et problem for ham i Retsudvalget. Det er også vigtigt at fremhæve, at der opstår mange problemstillinger i de tilfælde, hvor FE i et hemmeligt samarbejde med en ekstern udenlandsk tjeneste får personoplysninger om danske statsborgere – bosatte her eller i udlandet – og/eller disses familiemedlemmer, herunder et familiemedlem fra det land, hvis efterretningstjeneste man samarbejder med. Problemerne kompliceres yderligere, såfremt den udenlandske tjeneste har en efterretningsafdeling her i landet. Nogle folketingspolitikere har brugt som argument, at ansvaret for kontrollen af tjenesterne af sikkerhedsmæssige grunde ikke bør bæres af dem. Mener man dette, er det ejendommeligt, at politikere ikke viger tilbage for i Folketingets Retsudvalg at bombardere ministeren med spørgsmål, når fx en PET-sag får offentlighedens interesse. Man henviser også til hensynet til tjenesternes samarbejdspartnere. Da jeg var PET-chef, indgik det ikke i min forestillingsverden, at vi skulle være mere tilbageholdende med informationsudvekslingen med efterretningstjenesterne i de NATO-lande, hvor der var politisk tilsyn. Jeg nægter at acceptere, at udenlandske tjenester vil være mere tilbageholdende i samarbejdet, såfremt vi som Norge har en demokratisk kontrol med vores tjenester. Usandheden om Iraks besiddelse af masseødelæggelsesvåben kunne måske have været afværget, hvis vi havde haft et effektivt efterretningsudvalg i Folketinget. Man kan også spekulere på, om historien ikke var blevet en anden, hvis et sådant udvalg havde fået kendskab til de ni FE-notater om Irak fra 2002-03, som senere i 2004 blev lækket af FE-major Frank Grevil. I notaterne behandles spørgsmålet om Iraks mulige besiddelse af masseødelæggelsesvåben, men uden at de militære eksperter nåede til samme skråsikre konklusion som regeringen. På området for statens sikkerhed må man ikke blive forarget over halve sandheder eller en nødvendig nødløgn. Alt kan ikke fortælles – heller ikke til Folketingets medlemmer. Problemet kunne imødegås, hvis man fik et egentligt efterretningsudvalg, idet der herved ville blive skabt rammerne for, at de fem største partiers repræsentanter ligesom de pågældende ministre af efterretningscheferne fik fortalt sandheden inden for rammerne af need to know. I et demokratisk land som Danmark må efterretningstjenesterne efter min opfattelse tåle, at deres virksomhed bliver defineret politisk, og at tjenestens mål og midler løbende bliver justeret med inddragelse af et særligt udvalg i Folketinget. Et politisk bredt funderet efterretningsudvalg og ikke kun regeringsmagten bør medvirke til vurderingen af, om vi i vort samfund har brug for den voksende overvågning. Mit forslag vil ikke indebære ændringer i justitsministerens eller forsvarsministerens kompetence efter den gældende ordning. De to ministre – og også Regeringens Sikkerhedsudvalg – må blot indrette sig efter, at parlamentet gennem sit efterretningsudvalg følger med i tjenesternes virksomhed, og at udvalget vil kunne indkalde de to chefer i samråd. Den indsigt, som Folketinget gennem efterretningsudvalget vil opnå gennem sin kontrolvirksomhed, vil gøre det vanskeligere for regeringen og efterretningstjenesterne at tilbageholde oplysninger for Folketinget - herunder ikke mindst om aftaler med fremmede tjenester om efterretningsmæssig aktivitet i Danmark.. Lad mig til sidst minde om, at havde det ikke været for Senatets efterretningsudvalg, så ville sandheden om CIAs afskyelige tortur i kampen mod terror ikke være afsløret, ligesom det ikke var blevet dokumenteret, at tortur sjældent bringer sandheden frem. Ole Stig Andersen er tidl. chef for Politiets Efterretningstjeneste (PET) og tidl. direktør for Folketinget",
        "metadata": {
            "source": "https://www.berlingske.dk/kronikker/tidl-pet-chef-det-er-uacceptabelt-hvis-spionchefer-tager-loven-i-egen",
            "image_url": null,
            "publication_time": "Tirsdag d. 22. september 2020, kl. 15.59",
            "author": null,
            "related_links": [],
            "attachments": []
        }
    }
}