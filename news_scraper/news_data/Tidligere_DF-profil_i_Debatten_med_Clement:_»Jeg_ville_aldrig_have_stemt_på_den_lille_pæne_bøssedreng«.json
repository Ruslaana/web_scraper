{
    "version": "1.0",
    "document": {
        "id": 396,
        "title": "Tidligere DF-profil i Debatten med Clement: »Jeg ville aldrig have stemt på den lille pæne bøssedreng«",
        "content": "Søndag vandt den 39-årige franske politiker Emmanuel Macron det franske præsidentvalg og blev dermed den yngste franske præsident nogensinde. Taberen blev Front National-forkvinden Marine Le Pen. Det var ikke den tidligere DF-politiker Søren Krarups kop te. Under »Debatten« med Clement Kjersgaard mandag aften på DR2 udtrykte Søren Krarup sin utilfredshed med Macrons sejr. Ikke mindst fordi en sejr til Macron bliver betragtet som en sejr til EU, som Søren Krarup mildest talt ikke er glad for. I »Debattens« indledning, hvor Søren Krarup skulle stå ansigt til ansigt med Informations chefredaktør, Rune Lykkeberg, valgte Søren Krarup at kalde EU for »Europas ulykke«.  Og så kom de to debattører nærmere ind på de to franske præsidentkandidater, Marine Le Pen og Emmanuel Macron. Søren Krarup kunne ikke med sikkerhed sige, om han ville have stemt på Le Pen, men Macron, det ville aldrig være sket. Eller som Søren Krarup udtrykte det: »Jeg ville aldrig have stemt på den lille pæne bøssedreng, var jeg lige ved at sige,« sagde Søren Krarup, der fik flere overraskede grin fra publikum som respons.  Udbruddet fra den tidligere DF-profil fik da også værten, Clement Kjersgaard, til at bede om at få uddybet kommentaren fra Søren Krarup, der fra 2001 til 2011 sad som folketingsmedlem for Dansk Folkeparti. Det fik Søren Krarup til at trække i land. »Arhh, det er også forkert, jeg ville have sagt lille artige skoledreng,« uddybede Søren Krarup.  Der gik ikke mange øjeblikke, før kommentaren fra Søren Krarup blev opfanget på sociale medier, hvor mange valgte at udtrykke vrede over kommentaren. Venstres uddannelses- og forskningsordfører, Jakob Engel-Schmidt, var en af de første til at kommentere på udtalelsen. Det gjorde han i et tweet:  Pinligt og skuffende, at Krarup bruger udtrykket \"bøssedreng\" som nedsættende skældsord. Hæv niveauet og undskyld asap#dkpol#debattendr2 Ikke længe efter, og som en kommentar til Jakob Engel-Schmidt, kom Berlingskes debatredaktør, Anne Sophia Hermansen, også på banen med kritik af Søren Krarup.  @engelschmidt\"Jeg ville aldrig stemme på den pæne lille bøssedreng\" - WTF?? Også Folketingsmedlemmet Lars Aslan Rasmussen (S) bemærkede kommentaren.  Kaldte DFs Søren Krarup lige Macron for en \"bøssedreng\" på DR...#dkpol#debattendr2 Spørger man en juridisk ekspert, er Søren Krarups kommentar ikke pæn, men den er ikke direkte injurierende. Det fortæller advokat Asger Thylstrup, der har skrevet bogen »Injuriesager - bagvaskelse, ærekrænkelser og ytringsfrihed«. »Der er ikke noget nedsættende i dag ved at være bøsse, så jeg ville nok ikke råde Macron til at angribe Krarup, hvis han skulle få lyst til det. Desuden skal man være opmærksom på, at hvis man er politiker, så er det meget svært at angribe folk for udtalelser omkring ens person. Det skal i så fald være meget konkret, som at påstå, at han har en hemmelig konto på Bahamas,« siger Asger Thylstrup og uddyber: »Det falder nok mere tilbage på Søren Krarup, som kommer med en typisk populistisk kommentar. Og det tegner mere et billede af, hvem Søren Krarup er, end et billede af, hvem Macron er,« siger Asger Thylstrup. ",
        "metadata": {
            "source": "https://www.berlingske.dk/politik/tidligere-df-profil-i-debatten-med-clement-jeg-ville-aldrig-have-stemt-paa",
            "image_url": "https://berlingske.bmcdn.dk/media/cache/resolve/image_x_large/image/4/47763/17191044-1.jpg",
            "publication_time": "Mandag d. 08. maj 2017, kl. 21.40",
            "author": "Jeppe Elkjær Andersen, udlandsredaktør",
            "related_links": [],
            "attachments": []
        }
    }
}