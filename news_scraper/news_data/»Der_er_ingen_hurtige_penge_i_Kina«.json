{
    "version": "1.0",
    "document": {
        "id": 16381,
        "title": "»Der er ingen hurtige penge i Kina«",
        "content": "»I 2010 slog vi det stort op: Her kommer et stort gennembrud for Logstor i Kina. Men så nemt gik det ikke. Der er ingen hurtige penge i Kina. Potentialet er enormt, men det handler om hårdt arbejde og standhaftighed.« Ordene kommer ud af munden på Logstors tekniske direktør Kristian Overgaard. Han ser fortsat store muligheder i det kommunistiske vækstmarked, men efter at have slået forventningerne stort op tager Logstor i dag det kinesiske marked skridt for skridt.  Selskabet producerer isolerede rør til fjernvarmeproduktion, og sammen med bl.a. Danfoss, Grundfos og COWI er de en del af en fjernvarmebranche med store forhåbninger til det kinesiske marked. Senest har Danfoss fået en ordre med stort potentiale i byen Anshan i det nordøstlige Kina. Logstor har bygget en fabrik i samme område, men det har budt på en række udfordringer. »Vi har erkendt, at vi virkelig skal arbejde internt med processerne i vores fabrik i Harbin, for selv om vores produkter er markant bedre, kan de ikke være særlig meget dyrere end de lokale. Ellers sælger vi ingenting,« siger Kristian Overgaard.  Den kinesiske ambassadør i Danmark, Li Ruiyu, besøger i dag Logstors hovedsæde i den nordjyske by Løgstør. Det er et uformelt høflighedsvisit, men i det samlede billede kan det have stor betydning for virksomheden. Relationer til offentlige myndigheder er afgørende i Kina, og her står Logstor stærkt efter at have bygget en fabrik i Harbin. Der er dog langt fra politiske skåltaler til isolerede fjernvarmerør i jorden. »Ét er at sælge budskabet på højeste politiske niveau. Her møder vi stor forståelse. Men længere nede i beslutningskæden skifter det fra fokus på de klimapolitiske mål til den billigste investering,« siger Logstors tekniske direktør Kristian Overgaard. Han oplever store udfordringer med at sælge den kvalitet, Logstor kan levere, fordi kineserne hellere vil købe billigere produkter med en kortere levetid.  Lige præcis den udfordring arbejder man med på den danske ambassade i Kina. »Kineserne kan ikke altid se, hvor meget det er i deres egen interesse at købe en teknologi, som er lidt dyrere på kort sigt, men markant billigere og bedre for miljøet på langt sigt. Her ligger en stor pædagogisk opgave,« siger Danmarks ambassadør i Kina, Friis Arne Petersen.",
        "metadata": {
            "source": "https://www.berlingske.dk/business/der-er-ingen-hurtige-penge-i-kina",
            "image_url": "https://berlingske.bmcdn.dk/media/cache/resolve/image_x_large/image/36/369140/6832149-kina-penge.jpg",
            "publication_time": "Torsdag d. 26. september 2013, kl. 22.30",
            "author": "Johan Winther",
            "related_links": [],
            "attachments": []
        }
    }
}