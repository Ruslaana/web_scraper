{
    "version": "1.0",
    "document": {
        "id": 6317,
        "title": "59-årig mand fængsles i sag om forsvunden Opel Astra",
        "content": "En 59-årig mand blev torsdag klokken 11 fremstillet i grundlovsforhør ved Retten i Esbjerg. Her er han sigtet for frihedsberøvelse i sag, hvor politiet onsdag efterlyste en bil. Det bekræfter Syd- og Sønderjyllands Politi. Han er blevet varetægtsfængslet i fire uger. Grundlovsforhøret blev holdt for lukkede døre, skriver politiet i en pressemeddelelse. I pressemeddelelsen lyder det, at manden er sigtet for vold, trusler på livet og frihedsberøvelse. Han skal have truet en 48-årig kvinde ind i en bil, slået hende og kørt rundt med hende i omkring fire timer onsdag. Politiet efterlyste onsdag klokken 13.49 en sølvgrå Opel Astra via det sociale medie Twitter. Allerede 14.39 var meldingen på selvsamme medie, at man havde fundet bilen og anholdt en mand. Den efterlyste bil blev fundet med hjælp fra borgere i Tistrup. I pressemeddelelsen torsdag skriver politiet ikke noget om et formodet motiv, eller om manden kendte kvinden i forvejen. /ritzau/ ",
        "metadata": {
            "source": "https://www.berlingske.dk/indland/59-aarig-mand-faengsles-i-sag-om-forsvunden-opel-astra",
            "image_url": "https://berlingske.bmcdn.dk/media/cache/resolve/image_x_large/image/169/1693850/24472408-.jpg",
            "publication_time": "Torsdag d. 06. juli 2023, kl. 09.31",
            "author": null,
            "related_links": [],
            "attachments": []
        }
    }
}