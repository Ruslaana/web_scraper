{
    "version": "1.0",
    "document": {
        "id": 19489,
        "title": "Efterlyst 17-årig fundet i Malmø",
        "content": "Den meget savnede 17-årige Marie Arleth Jensen er fundet i god behold efter et ophold i Malmø. - Det lykkelige er jo sket, at klokken 15:25 ringer Marie til sin mor, da hun opdager, at hun er eftersøgt i det meste af Danmark. Marie har det godt, siger Svend Erik Lassen fra Sønderborg politi til dr.dk. Lige nu er den 17-årige piges far på vej til København for at mødes med sin datter. Marie Arleth Jensen havde ifølge sin papmor ingen anelse om, at hun var efterlyst. Frygtede en forbrydelse Den 17-åriges familie havde ikke kunnet komme i kontakt med Marie siden i fredags. Derfor frygtede familien, at der var sket noget frygteligt. Maries far fortalte i går, at det ikke ligner datteren, at man ikke kan komme i kontakt med hende. - Vi frygter, at hun er blevet offer for en forbrydelse. Hun har mødt en 31-årig svensk mand fra Malmø på internettet, som hun gerne ville mødes med, sagde Maries far, Gunnar Deigaard-Jensen, til bt.dk.",
        "metadata": {
            "source": "https://www.berlingske.dk/samfund/efterlyst-17-aarig-fundet-i-malmoe",
            "image_url": "https://berlingske.bmcdn.dk/media/cache/resolve/image_x_large/image/77/779701/3818379-marie-arleth-jensen.jpg",
            "publication_time": "Onsdag d. 16. februar 2011, kl. 16.30",
            "author": "Louise Lyck Dreehsen",
            "related_links": [],
            "attachments": []
        }
    }
}