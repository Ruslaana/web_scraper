{
    "version": "1.0",
    "document": {
        "id": 5424,
        "title": "De bliver beskyldt for at bane vejen for angreb på jøder: »Noget vrøvl uden lige«",
        "content": "Formanden for Det Jødiske Samfund, Henri Goldstein, indrømmer, at han ikke er den store Facebook-bruger. Han havde derfor ikke selv set det kritiske Facebook-opslag, hvor den prominente forsvarsadvokat Thorkild Høyer anklager Det Jødiske Samfund for at bane vejen for angreb på jøder med sin stiltiende accept af Israels krig mod Hamas. Men det har han, da Berlingske vil høre hans svar på den kritik, Høyer rejser i etinterview med avisen. Kort fortalt kritiserer Thorkild Høyer Henri Goldstein og resten af Det Jødiske Samfund for ikke at tage entydigt afstand fra konsekvenserne af Israels krig mod Hamas. Han mener, at organisationen, der repræsenterer danske jøders interesse i Danmark, ved at tie om konflikten stiltiende støtter den israelske premierministers, Benjamin Netanyahus, politik i Israel. Den stiltiende accept er med til at dehumanisere jøderne i øjnene på den modsatte part i konflikten, hvilket baner vejen for angreb mod jøder a la det, en 21-årig mand tirsdag blev sigtet for.  Men det er noget »vrøvl«, hvis man spørger Henri Goldstein. »Det Jødiske Samfund varetager danske jøders interesse i Danmark og varetager danske jøders interesse over for danske myndigheder og det at være jøde i Danmark. Vi deltager altså ikke i udenrigspolitiske ting. Der er i det jødiske samfund lige så mange holdninger, som der er mennesker,« siger Henri Goldstein. »Det er en misforståelse, at jøder i Danmark enten skal være solidariske eller kollektivt ansvarlige for, hvordan Israel handler. Det er en klassisk parallelisering, at når en jøde gør noget i det ene land, så er alle jøder skyld i det.« Thorkild Høyer mener, at I ved ikke at tage stilling til konflikten stiltiende bakker op om Benjamin Netanyahus politik. Hvad tænker du om den anklage? »Og det vil sige, at hvis man tier om aktive politikeres holdninger, giver man også samtykke? Det er jo noget vrøvl uden lige.« Som organisation, der repræsenterer jøder i Danmark, kunne man så ikke argumentere for, at I også repræsenterer nogle mennesker, for hvem det er relevant at tage stilling til konflikten mellem Israel og Hamas? »Hør engang, man kan have interesse i Ukraine-Rusland-konflikten og Hamas-Israel-konflikten. Det er bare ikke vores formål. Det er en misforståelse at sige, at det jødiske samfund i Danmark skal have en holdning til enhver konflikt.« Men én ting er tage stilling til en verserende konflikt, noget andet er, at I på vegne af jeres medlemmer udtrykker sympati for ofrene på begge sider af konflikten, som Thorkild Høyer efterspørger. Thorkild Høyer, nu pensioneret forsvarsadvokat, anklager Det Jødiske Samfund for ikke at udvise sympati for ofrene i konflikten mellem Israel og Hamas.Fold sammenLæs mereFoto: Mads Claus Rasmussen/Ritzau Scanpix. »Og det har vi gjort i allerhøjeste grad i lederne i Jødisk Orientering,« siger Henri Goldstein med henvisning til Det Jødiske Samfunds medlemsblad, der udkommer kvartalsvis. »Vi har ikke mindre empati for den ene end for den anden. Krig er i mine personlige øjne den dårligste løsning på en konflikt.« Thorkild Høyers kritik af Det Jødiske Samfund er ikke en enlig svale. I løbet af sommeren udtrykte 18 herboende jøder en enslydende kritik af Det Jødiske Samfund og af den jødiske synagoge i Krystalgade i etdebatindlæg i Politiken. De 18 debattører påpegede blandt andet, at man i den jødiske synagoge i hjertet af København beder bøn for israelske soldater, og at Det Jødiske Samfund deler adresse med flere zionistiske organisationer. Giver det ikke anledning til refleksion hos dig, når der nu er flere stemmer, der rejser en enslydende kritik af Det Jødiske Samfund? »For det første så er der ud af de 18, der har skrevet i Politiken, kun én, der er medlem af Det Jødiske Samfund. De andre er ikke medlemmer, men har rig mulighed for at melde sig ind og gøre sig gældende ved valget til ledelsen.« »For det andet er al kritik – hvis den er rimelig – grund til refleksion. Ellers ville jeg jo være dum, hvis jeg ikke tænkte mig om, når nogen kritiserede mig,« siger Henri Goldstein.",
        "metadata": {
            "source": "https://www.berlingske.dk/indland/de-bliver-beskyldt-for-at-bane-vejen-for-angreb-paa-joeder-noget-vroevl",
            "image_url": "https://berlingske.bmcdn.dk/media/cache/resolve/image_x_large/image/183/1835777/24791667-henri-goldstein-formand-for-det-jdiske-samfund-i.jpg",
            "publication_time": "Fredag d. 13. september 2024, kl. 15.01",
            "author": "Mads Hørkilde",
            "related_links": [],
            "attachments": []
        }
    }
}