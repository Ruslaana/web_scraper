{
    "version": "1.0",
    "document": {
        "id": 16579,
        "title": "Selv når han bliver grebet i fusk, udgør Niko Grünfeld ikke noget alternativ",
        "content": "Niko Grünfelds CV funklede i skæret af fine akademiske titler. Men den nu forhenværende kulturborgmester i København går faktisk slet ikke op i uddannelser. Sådan lød det i hvert fald, inden Niko Grünfeld i denne uge valgte at trække sig efter at være blevet grebet i fusk med levnedsforløbet. Først kunne Radio 24/syv afsløre, at Niko Grünfeld på sit CV havde løjet sig til en mastergrad i positiv psykologi fra Aarhus Universitet. Siden kom det frem, at Grünfeld i 2015 oplyste til Altinget, at han havde taget en kandidatuddannelse, mens han reelt kun er indehaver af en HD, der svarer til bachelorniveau. »Det kan jeg kun beklage. Det er »sjuskefejl«, og jeg er ikke gået specielt meget op i uddannelser,« lødGrünfelds beklagelse, der på sin vis er opsigtsvækkende for et parti, der har slået sig op på at ville gøre uddannelsesministeriet til et ministerium for »livslang nysgerrighed«. Troels HeegerFold sammenLæs mere Måske er Grünfelds kaotiske styrt fra troværdighedens tinder et oplagt eksempel på Alternativets uddannelsespolitiske visioner om at gøre »uddannelsesrejsen« til en »skæv og bugtende« vej, der giver plads til den »tidsforskudte, personlige og slingrende læringsproces«?  Trods alle alternative besværgelser af skæve og slingrende læringsprocesser gemmer der sig en mærkværdig forkærlighed for prestigiøse akademiske titler I fortællingen om kulturborgmesterens deroute og talrige »sjuskefejl.« En forkærlighed, der tegner et tydeligt billede af en mand, der trods egne forsikringer om det modsatte er optaget af at præsentere sig selv i det rette flatterende lys. Sjovt nok er det nemlig hverken titler som statsautoriseret fodterapeut, gadefejer eller stilladsarbejder, der er blevet fiflet med på Grünfelds CV. CV-forskønnelsen rejser med andre ord en række spørgsmål. Hvorfor finder en ledende politiker fra Alternativet, der har en fortid som coach og professionel legeonkel hos Uffe Elbæks kaospiloter i Aarhus, det i det hele taget nødvendigt at camouflere sig bag lånte fjer fra det traditionelle uddannelsessystem? Var det ikke meningen, at Alternativet netop skulle stå for at tilføre de bogtunge fag et pift af kreativ sexiness og uortodokse tilgange til fremtidens økonomi og jobmarked? Var det ikke meningen, at man med en fortærsket kliché fra powerpoint-oplægsholdernes overdrev skulle tænke ud af boksen i forsøget på at afbøde konkurrencesamfundets skævvridning af det hele menneske? Selv om Grünfeld med egne ord slet ikke går op i uddannelser, kan man nemt få mistanke om, at hans CV-manipulation afspejler et besynderligt og nidkært titelsnobberi, der røber hans egen tvivl på værdien af det projektmageri, de tillidsøvelser og luftige fraser, som han sandsynligvis har beflittet sig på at perfektionere i tiden som kaospilot under Uffe Elbæks aarhusianske vinger. Balladen om kulturborgmesterens kontorindretning afslørede også Grünfeld som en slave af konventionerne. Selv når han brænder 130.000 kommunale kr. af på en ommøblering, ender han med et kontor, der understreger den monumentale fantasiløshed, som præger den kreative klasses smagspræferencer. Foruden en kulørt stofpølse, som Berlingskes kulturredaktør Anne Sophia Hermansen betegnede som en »overdimensioneret gokkesok«, valgte Grünfelds indretningsarkitekt at udsmykke kontoret med nogle sukkerskåle, en såkaldt »daybed« og et par PH-lamper, der velsagtens må betegnes som et af kulturradikalismens mest forsuttede statussymboler. Når en kulturborgmester fra landets efter egen selvforståelse mest kreative og nytænkende parti indkalder en professionel indretningsarkitekt, resulterer det med andre ord i en bovlam blanding af hoppeborg og kønsløs brugskunst. Ganske vist til et mindre beløb end da daværende overborgmester Ritt Bjerregaard i 2007 udstyrede sit kontor med specialdesignede møbler til en værdi af 850.000 kr. I det hele taget kan Grünfeld efter en hård uge trøste sig med, at han indskriver sig i en glorværdig række af velrenommerede politikere med tilsvarende møgsager på CVet. I 2015 måtte den daværende Venstre-ministerEsben Lunde Larsenerkende, at han i modstrid med oplysninger på Folketingets hjemmeside ikke havde taget en fuld teologisk kandidatuddannelse fra Københavns Universitet. I 2009 blev den konservative toppolitikerBendt Bendtsen grebet i CV-fusk. I en årrække havde Bendtsen på baggrund af et par enkeltfag på en odenseansk aftenskole uretmæssigt ført sig frem som indehaver af en Højere Handelseksamen. Samme år komInger Støjberg i ilden, fordi hun uden behørig skolegang betegnede sig selv som »uddannet journalist«. Og i 2001 måtte den daværende radikale udenrigsminister Anita Bay Bundegaard indrømme, at hun trods manglende specialeafleveringi en årrække havde tituleret sig selv cand.ling.merc. Men selv når han bliver grebet i fusk, har Niko Grünfeld svært ved at præsentere sig som et alternativ. I modsætning til Bjerregaard, Bendtsen og co. drattede kulturborgmesteren hovedkulds ned i den åbenlyse kløft mellem Alternativets højtsvungne idealer og hans egen banale menneskelighed. Om det i sidste ende vil resultere i en decideret læringsproces, forbliver indtil videre et åbent spørgsmål. ",
        "metadata": {
            "source": "https://www.berlingske.dk/kommentarer/selv-naar-han-bliver-grebet-i-fusk-udgoer-niko-grunfeld-ikke-noget",
            "image_url": "https://berlingske.bmcdn.dk/media/cache/resolve/image_x_large/image/102/1027793/22338396-.jpg",
            "publication_time": "Lørdag d. 20. oktober 2018, kl. 07.00",
            "author": "Troels Heeger",
            "related_links": [],
            "attachments": []
        }
    }
}