{
    "version": "1.0",
    "document": {
        "id": 12574,
        "title": "Cool kaskader af blod, sæd og seriemord: Første nye roman fra Bret Easton Ellis i 14 år",
        "content": "Læsere kan lide autofiktion og mord.Bret Easton Elliskan lide at fremstå cool. Alle tre behov favnes i den amerikanske forfatters nyeste roman. Var kvaliteten blot lige så høj, som bogens grovsniffende cokevrag er. I 2020, hvor corona tog livet af mange og livsmodet fra resten, besluttede Ellis at skrive sig tilbage til de gode gamle dage, hvor han var en forkælet teenager på LAs mest prestigefyldte privatskole, Buckley. Kvadet om unge Bret gik først i luften som podcast, men udkom i januar som bogen »The Shards«, der nu foreligger på dansk. »Skår« handler om Bret og hans populære klike, der vælter sig i pool-partys, coke og sex. Men pool-og-pule-paradiset trues af en morder. Og der er virkelig sat (givetvis sadistisk afrevne) flueben ved alle seriemorder-klicheerne: Vi taler pentagrammer og skamferede akvariefisk i kønsåbninger … Det er således en såre simpel læst, »Skår« er skåret over: Skærmede skoleelever vs. skræmmende seriemorder. Forholdet mellem fiktion og fakta er til gengæld præcis så kompliceret, som zeitgeisten foreskriver, og der er næppe mange, som har læst bogen uden at google »was bret easton ellis hunted by a killer?« Svaret er nej. Bogen tager udgangspunkt i Ellis’ ungdom, men er tilført ekstra pep i form af et krimiplot. »Men så er der lige det med morderen. Og den mystiske nye dreng i klassen. Én og samme person? Det antydes kraftigt. På cirka hver anden forpulede side. Gab!«Fold sammenLæs mereFoto: Lindhardt og Ringhof. Den uhellige treenighed i Ellis’ forfatterskab er vold, stoffer og narcissisme, og skandalen har været hans tro følgesvend lige siden den kontroversielle debut »Less than Zero« (da: »Under nul«) fra 1985. Hvis skandale er målet – og det virker til tider sådan – er de sociale medier blevet en god tjener for Ellis, som nu næsten er mere kendt for sine provo-tweets end sine bøger (han sammenlignede for eksempel tv-serien »Glee« med at træde i en »puddle of hiv«). I begyndelsen af »Skår« påstår Ellis ellers, at han er færdig som »litteraturens mørke fyrste«. Han er faldet til ro og er mest af alt et »vennesælt vrag«, men alene bogens dedikation, »Til ingen«, stinker af cool nihilisme, og hvor godmodig Ellis end måtte være blevet, er der ubestridelige kaskader af blod, sæd og stoffer i »Skår«. Forfatter-Bret har også vældig travlt med at iscenesætte unge-Bret som mørk, vild og mystisk. Han er et skår og eftertragtet blandt piger og drenge. Foretrækker i smug sidstnævnte, men knalder alligevel klassens næsthotteste pige af pligt – men med bravur: »Det varede knap nok to minutter og i den tid nåede hun at komme to gange.« Bret er desillusioneret, cool og moden, spirende forfatter, træt af verdens hulhed og den eneste, der opdager, at en morder cirkler om eleverne på privatskolen. Og jaja, unge-Brets sejhed bliver også vendt på hovedet af forfatter-Bret, men i bund og grund virker »Skår« som den (syvhundredehalvtreds sider lange!) tekst, Ellis ville ønske, han havde fået i sin skoleårbog. Heldigvis er det både cool, sexet, sjovt og herligt forargende at læse om Brets liv med »sorgløs solbruning og softice«. Så længe der er valium i Gucci-pilleæsken, og den mexicanske maid sørger for at vaske gokkesokkerne, er alt godt. På den meningsløse måde. Ellis’ er dreven til at skildre den eksistentielle smerte, der venter for enden af cokestregen, lige gyldigt hvor velplejet et næsebor, den forsvinder i. Men så er der lige det med morderen. Og den mystiske nye dreng i klassen. Én og samme person? Det antydes kraftigt. På cirka hver anden forpulede side. Gab! Bret er den eneste, der går op i mordene, han er nærmest besat af dem og det spooky mønster, de følger: Ofrenes kæledyr forsvinder, deres møbler flyttes rundt, de får mystiske plakater og sære opkald … Samtidig fatter han sgutte lige mistanke, da hans elsker forsvinder, selvom der er bingo på alle parametre lige fra forsvundne fisk til mystisk plakat. Han giver sit crush på skolens football-hunk skylden for de kummerlige detektivevner. Men jeg vil citere Brets kærestes ord, da han skrider tidligt fra et poolparty for at lave lektier: »Okay, whatever. Du er totalt lam.« Da Ellis indleverede sit hovedværk»American Psycho«(1991), forventede forlaget en klassisk krimi, men fik til deres forargelse et poleret portræt af en syg morder i et endnu mere sygt samfund. Med »Skår« er Ellis rykket tættere på krimiformatet, men i stedet for en elegant opklaring til slut, får man snarere følelsen af, at forfatteren opgiver at samle trådene og tjekker diskret ud af fortællingen med et henkastetwhatever, der bekræfter krimiplottets unødvendighed. Det er mere irriterende end spændende. I bogen filosoferer unge-Bret over retfærdighed: »Var der overhovedet nogen, der fortjente noget? Vi får, hvad vi får.« Well, du får tre stjerner, Bret. SkårForfatter:Bret Easton Ellis.Oversættelse:Karsten Nielsen.Sider:745.Pris:399,95 kroner.Forlag:Lindhardt og Ringhof.",
        "metadata": {
            "source": "https://www.berlingske.dk/litteratur/cool-kaskader-af-blod-saed-og-seriemord-foerste-nye-roman-fra-bret",
            "image_url": null,
            "publication_time": "Tirsdag d. 30. maj 2023, kl. 11.59",
            "author": null,
            "related_links": [],
            "attachments": []
        }
    }
}