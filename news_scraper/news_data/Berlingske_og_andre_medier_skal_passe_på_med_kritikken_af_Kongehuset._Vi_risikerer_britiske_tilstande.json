{
    "version": "1.0",
    "document": {
        "id": 7030,
        "title": "Berlingske og andre medier skal passe på med kritikken af Kongehuset. Vi risikerer britiske tilstande",
        "content": "I den stadigtbedre serie om Frederik den IX så vi søndag, hvordan den daværende kronprins cyklede over til flådens øverste chef, Kronprinsens gode ven fra tiden i søværnet. Her talte de om, at man ville sænke flåden, hvis tyskerne kom for at tage den. Det var dramatiske dage op mod 29. august 1943 – regeringen og samarbejdspolitikken faldt, symbolsk med flåden på bunden af reden. Ved et mærkværdigt tilfælde er vi blevet påmindet om denne samtale samtidig med, at nutidenskronprins, kronprins Frederik, kritiseres for at mødes med udvalgte officerer fra Forsvaret. Det stemples som en loge, et hemmeligt netværk – og hvad nu tidens medier ellers kan finde på for at få ting til at tage sig anløbne ud. Kritikken af Kongehuset har været undervejs en tid.Thomas Larsen har kritiseret, hvordan ansatte ved hoffet er tilknyttet det omkringliggende samfund uden at beskæftige sig med, hvad praksis har været, og hvad fortiden har vist af eksempler – de er der. Der har også lydt kritik af Kronprinsens private erhvervelse af et hus i udlandet – skønt nærmere at forstå, hvad denne kritik gik ud på, var en kunst. Var det købet? Det at det ikke var offentliggjort? Det at det havde fundet sted for år tilbage? Andre kunne nævnes. Men jeg nægter at bære yderligere ved til det tåbelighedens bål, som nyfigne medier bærer ved til i denne tid. Det britiske kongehus gennemlever et drama, der selvstændigt kunne bære en række afsnit af en anden TV-serie, den med rette berømmede»The Crown«. Hertugen og hertuginden af Sussex, prins Harry og hertuginde Meghan, har besluttet sig for at trække sig ud af det, nogen opfatter som den royale manege. Pressens medvirken i prinsesse Dianas dødsfald og en insisteren på en form for privatliv og et meningsfyldt af slagsen kunne ikke kombineres med en position som en del af inderkredsen i den britiske kongefamilie. Naturligvis benægter pressen noget medansvar, men for enhver objektiv betragter er det en af det 21. århundredes største løgne, at pressen kun er en formidler. I dagens medieverden kunne pressen lige så godt have siddet i chaufførsædet i prinsesse Dianas limousine. Ligesom medierne bærer et tungt ansvar for at blande sig minutiøst i disse menneskers liv. Kunne det ikke være ligegyldigt? Nej. For som serien om Frederik IX så fint illustrerer først og fremmest ved Dronningens fortælling, har vi i en stadigt mere opbrudt tid brug for samlings- og erindringspunkter. Dronningen fungerer i dag som den kollektive erindring uden for tid og sted. Hun har været der altid. Næsten. Og i hvert fald siden Besættelsen. Hun er en levende personificering af det Danmark, der var og er. Det er fordelen ved monarkiet. Og det er et fattigt folk, der ikke har råd til det. Ikke bare råd til det, men har overskud til det. Og her taler jeg ikke om økonomi. Overskud til at forstå, at placeres man i et sådant guldbur, hvor man, uelskværdigt sagt, skal optræde, når man trykkes på maven – fortæl, Farmor, fortæl -  skal der også være mere plads end sædvanligt. Der er dertil en dyb funktion i monarkiet ud over erindringen. Det er en begrænsning på folkestemningens – og øjeblikkets politikeres - fulde magt. Det er en del af forfatningen og rigets urvæsen. Som vi så det i de fem forbandede år.  The King Can Do No Wrong– Kongen er fredhellig. Disse to udtryk hentet fra den britiske og danske forfatning dækker over det faktum, at noget kan være så vigtigt, at ingen regler kan binde det ind. Det overskud har det danske folk haft. Er det borte i medierne? Guldbur og gylden kæde er ikke det samme og fortjener ikke samme behandling. Da jeg blev udviklingsminister, var Kronprinsessen nys ankommet, og hendes rolle i Danmark skulle defineres. Der var længere drøftelser i Udenrigsministeriet og Statsministeriet om, hvordan man bedst kunne anvende den nytilkomnes talenter. Uden tøven afgav jeg plads på mit område til, at Kronprinsessen kunne udfolde sig meningsfyldt på området. Hun har siden gjort det bragende godt. Og har følt en mening med sin tilværelse som kronprinsesse i Danmark. Det er vigtigt, at vi giver plads for disse ting. Ligedan Kronprinsens deltagelse i IOC. Der skal være en mening i guldburet. Men at leve i et guldbur som udstillingsgenstand er ikke rimeligt i det 21. århundrede. Er det rimeligt at kritisere Kronprinsen – den en dag øverstbefalende – for, blandt møder med høj og lav (mange har en kronprins Frederik-historie), at møde officerer i Forsvaret, når hans morfar gjorde det samme under betydeligt mere politiske omstændigheder end nu? Mener man seriøst, at Kongehusets køb af privat ejendom i udlandet kommer nogen ved? Hvad med sikkerhedshensyn? Kan det være rigtigt, at Kongehuset ikke må have hemmelige steder at trække sig tilbage til? Berlingske har indtil for nylig afholdt sig fra denne kritik af monarkiet, fordi selve diskussionen er skadelig. Efter princippet fra redaktørerklæringen og ordlyden om »Troskab mod Fædreland og Kongemagt«, hvor redaktionen er fri »idet mådehold iagttages«. Vender dette mådehold ikke tilbage, kan vi imødese britiske tilstande. Det ville være et tab. Dagens leder i Berlingskesvarer på den kritik, Søren Pind rejser.",
        "metadata": {
            "source": "https://www.berlingske.dk/kommentatorer/berlingske-og-andre-medier-skal-passe-paa-med-kritikken-af",
            "image_url": "https://berlingske.bmcdn.dk/media/cache/resolve/image_x_large/image/124/1248403/23317016-switzerland-danish-royal-family.jpg",
            "publication_time": "Lørdag d. 18. januar 2020, kl. 06.39",
            "author": null,
            "related_links": [],
            "attachments": []
        }
    }
}