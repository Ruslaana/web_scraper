{
    "version": "1.0",
    "document": {
        "id": 18696,
        "title": "Gode bygningers ven og beskytter",
        "content": "Det er en kunst at bygge huse – men det er sandelig også en kunst at restaurere og modernisere dem. Man siger ganske vist, at arkitektur og herunder restaurering er den bundne kunst – modsat billedkunsten, der er den frie. Men Bente Lange er nu alligevel en kunstner på sit felt. Gennem mange år har hun forfinet sit greb om historiske bygninger og nænsomt gjort dem funktionelle og tidssvarende, uden at udvande eller ødelægge deres udtryk. Blandt de senere opgaver har været istandsættelsen – og udvidelsen – af Den Frie Udstillings Bygning overfor Østerport Station. Huset er tegnet af en af Den Frie Udstillings mest kendte medlemmer, maleren og billedhuggeren J.F. Willumsen, og den er også sine steder meget smuk. Bygningen har haft en stor betydning i dansk kunst gennem mere end 100 år på Oslo Plads, og den er fredet. Men bygningen var også utidssvarende, og som altid i kunstlivet kunne man godt bruge lidt mere plads. Det lykkedes alt sammen for Bente Lange takket være en meget stor donation fra A.P. Møller og Hustru Chastine Mc-Kinney Møllers Fond til almene Formaal. Bente Lange gennemførte udvidelsen ved at placere en etage under bygningen. På den måde fremtræder den stadig, som Willumsen gerne havde villet det, men den fik også nye muligheder. Og alle kunne være glade. Andre af Bente Langes markante restaureringsopgaver er udført på herregårdene Beldringe, Holsteinborg og Turebyholm og på de danske institutter i Damaskus og Rom. Og apropos den italienske hovedstad hed Bente Langes første bog »Roms farver«. I den påviser hun, at Rom ikke altid har haft den afstemte farvetone, den har i dag. Nogle af facaderne på Piazza Navone har for eksempel engang været lyseblå. Den fascinerende bog fortalte om, hvordan Rom på et tidspunkt i slutningen af det 19. århundrede blev kalket gul for at fremstå mere monumental og storbyagtig, og kan meget nemt have ført til opgaven om at skrive om Thorvaldsens Museum, al den stund, Thorvaldsen tilbragte en stor del af sit liv i den evige stad, og hvert år fejrede dagen for sin ankomst som sin romerske fødselsdag. En anden udgivelse må fremhæves. Det er fire bøger i kassette om arkitektur, men henvendt til børn og skrevet på en så fin måde, at voksne sagtens kan læse med. Selv er Bente Lange uddannet på Kunstakademiets Arkitektskole, hvor hun også senere har undervist i en årrække. Egen tegnestue stiftede hun i 1993 – og for sin store indsats har hun blandt adskillige legater og hædersbevisninger modtaget Europa Nostras æresmedalje, Nykredits Arkitekturpris, Fritz Schlegels Arkitekturpris og Ole Haslunds Kunstnerlegat. ",
        "metadata": {
            "source": "https://www.berlingske.dk/navne/gode-bygningers-ven-og-beskytter",
            "image_url": "https://berlingske.bmcdn.dk/media/cache/resolve/image_x_large/image/68/688235/10218339-17navbente-langejpg.jpeg",
            "publication_time": "Mandag d. 17. august 2015, kl. 09.00",
            "author": "Torben Weirup",
            "related_links": [],
            "attachments": []
        }
    }
}