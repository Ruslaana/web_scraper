{
    "version": "1.0",
    "document": {
        "id": 19708,
        "title": "Kasper Hjulmand fik debut-point efter vild afslutning",
        "content": "Allerede inden premieren i Bundesligaen har Kasper Hjulmand været under massivt pres og af mange bookmakere udset som den største favorit til at få den første fyreseddel i den bedste tyske række. Det skyldes, at klubben allerede er blevet ekspederet ud af såvel Europa League som pokalturneringen af mindre hold i de seneste uger. Men søndag eftermiddag fik Mainz scoret et mål i overtiden af kampen mod oprykkerne fra Paderborn, og det var nok til, at Kasper Hjulmand tog sit første point som Bundesliga-træner med 2-2.  Kort før tid så det ellers ud til, at Mainz skulle tage hjem med et nederlag, fordi hjemmeholdets Uwe Hünemeier sprang højere end Gonzalo Jara og headede 2-1-målet ind i det lange hjørne, men i overtiden lykkedes det gæsterne at få et lidt tyndt straffespark, som Koo Ja-Cheol scorede på. Mainz, som ikke brugte Niki Zimling, kom foran efter godt en halv times spil, da japanske Shinji Okazaki fulgte op på en ripost fra et frispark, men kun fire minutter senere havde Elias Kachunga bragt hjemmeholdet tilbage i kampen med et tørt skud fra kanten af feltet. Og det så længe ud til, at opgøret skulle ende 1-1, men så eksploderede kampen med to mål mod slutningen.  2-2-resultatet er der ikke så meget at indvende mod, og Kasper Hjulmand, der har erklæret, at holdets første mål er at sikre overlevelse, er således kommet fornuftigt i gang.",
        "metadata": {
            "source": "https://www.berlingske.dk/sport/kasper-hjulmand-fik-debut-point-efter-vild-afslutning",
            "image_url": "https://berlingske.bmcdn.dk/media/cache/resolve/image_x_large/image/81/813227/7595580-fbl-ger-bundesliga-paderborn-m.jpeg",
            "publication_time": "Søndag d. 24. august 2014, kl. 17.39",
            "author": null,
            "related_links": [],
            "attachments": []
        }
    }
}