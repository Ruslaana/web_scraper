{
    "version": "1.0",
    "document": {
        "id": 14058,
        "title": "Så hold dog fingrene fra kviklån!",
        "content": "Gælden fra de hurtige og letoptagelige web- og SMS-lån er ifølge Jyllands-Posten løbet op i næsten 100 mio. kroner. Det er tre gange så mange som i 2009. I løbet af det seneste år er der blevet flere og flere, der ikke kan betale pengene tilbage, og efterhånden er det hver fjerde lån, der bliver misligholdt – ofte af unge lånere.  Og hvis skyld er så det? Har vi forældre ikke opdraget børnene godt nok til at sætte tæring efter næring? Er det butikkerne med alle deres fristende tilbud, der har skylden? Eller teknologien? Eller reklamerne? Eller skolen, der ikke har givet de unge færdigheder til at regne og læse det, der står med småt? Tjah, der er sikkert alle variationer af korrekte svar. Men sandt er det, når Frobrugerrådet Tænk gør opmærksom på, at man nærmest ikke kan gå på internettet uden at blive bombarderet med tilbud om hurtige, kortfristede lån, der straks gør det muligt at skaffe penge til den nye mobiltelefon, man går og sukker efter eller til at fylde klædeskabet med nyt smart forårstøj. Spørgsmålet er så, hvad der kan gøres for at holde de unge forbrugslystne ude af gældsfælderne. Enhedslisten og Forbrugerrådet vil ligefrem have kviklånene forbudt, men det virker som et meget drastisk skridt.  Forbrugerombudsmanden strammer nu oplysningspligt og indberetningspligt fra låneselskaberne, og det initiativ bør da lige have en chance for at virke. Og så er det i sidste ende den enkeltes ansvar at navigere – også i lånejunglen. Alt nyt som f.eks. SMS-lån kræver tilvænning, og vi kan lige så godt først som sidst lære at tænke os om, inden vi taster »lån« eller »køb« på smartphonen, der altid er ved hånden. Fremtiden byder på mange flere fristelser via mobilen og nettet, så det gælder om at opbygge tilstrækkelig modstandskraft mod betænkelige tilbud. Både nu og i fremtiden er det nødvendigt at tøve lidt og tænke sig om.",
        "metadata": {
            "source": "https://www.berlingske.dk/opinion/saa-hold-dog-fingrene-fra-kviklaan",
            "image_url": "https://berlingske.bmcdn.dk/media/cache/resolve/image_x_large/image/23/237109/7260149-linda-ny-qwe.jpg",
            "publication_time": "Tirsdag d. 25. marts 2014, kl. 22.30",
            "author": "Linda Overgaard, erhvervsredaktør",
            "related_links": [],
            "attachments": []
        }
    }
}