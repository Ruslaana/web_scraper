{
    "version": "1.0",
    "document": {
        "id": 18470,
        "title": "40-årig veteran og Solskjær ydmyger Celtic",
        "content": "Hjemme i den skotske Premiership er Celtic absolut suveræne med 10 sejre i 13 kampe. Men i Europa har Glasgow-holdet det anderledes svært. Således tabte man torsdag aften for anden gang ud af to mulige to norske Molde. Og denne gang hjemme i Skotland, hvor kampen endte 2-1 i norsk favør. Et resultat, der unægteligt gør ondt på Celtics norske træner Ronny Deila. »Der er meget, som jeg bliver målt ud fra. Det er er resultaterne i Europa, og om vi taber i ligaen. Det handler om at udvikle et hold, som kan komme i Champions League. Nu er vi så heldige, at vi får em chance mere til at gå videre. Jeg tænker ikke på mit job, jeg er sikker på, at jeg får tid til at ordne det her,« sagde den 40-årige nordmand efter det skuffende resultat ifølge vg.no. Men en anden 40-årig nordmand kunne med god grund juble denne aften i Skotland. Med sine 40 år og 99 dage gik Molde-anføreren Daniel Berg Hestad over i historien som den hidtil ældste målscorer i Europa League. Og Ole Gunnar Solskjær, som for kort tid siden overtog roret i Molde, var begejstret for sin anfører. »Jeg er målløs. Han er 40, jeg spillede sammen med ham, og allerede dengang var han en veteran. Han er så professionel, han kender sin krop så godt. Nu må han jo fortsætte, for han har sagt, at han vil være med i knockout-runderne,« siger den 42-årige Solskjær om sin anfører, som ellers havde planlagt at stoppe ved årsskiftet. Molde-træneren var stolt over spillernes præstation mod de skotske mestre. En sejr, som betød, at Molde er klar til forårets knald eller fald-kampe efter bare fire runder i gruppespillet, selvom de to andre hold i puljen hedder Ajax og Fenerbahce. »Det er fantastisk, at vi er videre. For spillerne, klubben og alle involverede. Jeg er vældig fornøjet med præstationen,« jublede Solskjær, som samtidig opfordrede Celtic til at holde fast i Ronny Deila trods nederlaget. »Han har været under pres i hele karrieren i Celtic. Hvis jeg var ledelsen, ville jeg beholde Ronny. Jeg kender ham og ved, hvordan han vil spille fodbold. Han er vældig god,« lød Solskjærs anbefaling, selvom Celtics skuffede fans sendte spillerne og træneren i bad til lyden af en skinger pibekoncert efter nederlaget.  ",
        "metadata": {
            "source": "https://www.berlingske.dk/sport/40-aarig-veteran-og-solskjaer-ydmyger-celtic",
            "image_url": "https://berlingske.bmcdn.dk/media/cache/resolve/image_x_large/image/66/668305/11257848-hstad.jpeg",
            "publication_time": "Torsdag d. 05. november 2015, kl. 23.05",
            "author": null,
            "related_links": [],
            "attachments": []
        }
    }
}