{
    "version": "1.0",
    "document": {
        "id": 21403,
        "title": "Popstjerne elsker sine børn – men det »ødelagde« hendes karriere at få dem",
        "content": "Lily Allen, hvis numre »Fuck You« og »Smile« hærgede hitlister og øregange i 00erne, har i en ny podcast fortalt om, hvordan det påvirkede hendes karriere at få børn. IRadio Times Podcastsagde hun således let i sjov, at hendes to døtre »ødelagde« hendes karriere. »Jeg elsker dem, og de gør mig hel, men i forhold til popstjernelivet, så ødelagde de det fuldstændig,« tilføjede hun ifølgeSky News, der er blandt de mange medier, der har skrevet om udtalelsen. Lily Allen er nu 38 år gammel, og hendes to døtre er henholdsvis 11 og ni år gamle. Lily Allen med sine døtre, Marnie og Ethel Cooper, i 2022.Fold sammenLæs mereFoto: Evan Agostini/AP/Ritzau Scanpix. Allen forklarede i podcasten, at da hun fik sine døtre, valgte hun at trække sig lidt fra livet som popstjerne. Det skyldtes, at hun selv oplevede, at hendes forældre var fraværende, da hun voksede op, og at det efterlod nogle »grimme ar« på sjælen. Lilly Allen er datter af Keith Allen, der er skuespiller, og Alison Owen, som er filmproducent. Hendes bror er skuespilleren Alfie Allen, der spillede Theon Greyjoy i »Game of Thrones«. »Jeg bliver virkelig irriteret, når folk siger, at man kan have det hele – for det kan man ikke, rent ud sagt.« Et er selv at træffe valget, at man ønsker at fokusere mere på sine børn og dermed skrue lidt ned for karrieren. Noget andet er det pres, der kan være på især kvindelige musikere for at undgå at få børn. Pink har endda optrådt med sin datter, Willow, blandt andet på nummeret »Cover Me in Sunshine«.Fold sammenLæs mereFoto: Rob Grabowski/AP/Ritzau Scanpix. Sangeren Pink har blandt andet fortalt om, hvordan hun fik at vide af folk i branchen, at det ville ødelægge hendes karriere, hvis hun fik børn, skrevPeople Magazinepå baggrund af et interview fra Apple Music i 2023. Pink mente dog, at det først var, efter hun fik børn, at hun forstod verden ordentligt. »Og jeg tror først, det var der, min karriere egentlig begyndte. Selvfølgelig havde jeg lavet ting før, men det var først der, jeg rigtig forstod mig selv, verden og min plads i verden,« sagde Pink, der nu er 44 år gammel, og hvis børn er henholdsvis 12 og syv år gamle. ",
        "metadata": {
            "source": "https://www.berlingske.dk/kultur/popstjerne-elsker-sine-boern-men-det-oedelagde-hendes-karriere-at-faa-dem",
            "image_url": "https://berlingske.bmcdn.dk/media/cache/resolve/image_x_large/image/177/1774098/24658259-lily-allen-brd-igennem-i-2006-med-sit-debutalbum.jpg",
            "publication_time": "Tirsdag d. 12. marts 2024, kl. 21.42",
            "author": "Joachim Talbro Paulsen",
            "related_links": [],
            "attachments": []
        }
    }
}