{
    "version": "1.0",
    "document": {
        "id": 19942,
        "title": "Video skaber ny ballade om Love Parade-ulykken",
        "content": "BERLIN:Fem uger efter Love Parade-ulykken i Duisburg, hvor 21 mennesker omkom, har arrangøren lagt videooptagelser på nettet, som skal dokumentere, at det ikke er ham, der er ansvarlig for tragedien. Se video-dokumentation fra arrangøren af Love Parade (eksternt link) Men optagelserne peger ikke i en bestemt retning, og det er forkasteligt at offentliggøre dem, siger politifolk. Videoerne viser, hvordan store menneskemasser ved musikfesten 24. juli søgte at fjerne sig fra området. Den viser også en kæde af betjente, der ifølge arrangøren er hovedårsag til, at det gik galt. Ifølge arrangøren, Rainer Schaller, der driver en række motionsstudier, er det politiets ansvar, at det gik galt, fordi der ikke var en koordineret indsats før og under ulykken. Myndighederne ønsker imidlertid ikke at kommentere hverken videoerne eller Schallers påstand, fordi undersøgelseskommissionen i lokalparlamentet i Nordrhein-Westfalen torsdag behandler sagen. LÆS OGSÅ:Arrangør medskyldig i technotragedie Formanden for politiets fagforening, Rainer Wendt, tager afstand fra offentliggørelsen af videoerne. ”De skulle ligge hos kommissionen og hos statsadvokaturen, der opklarer sagen, ikke i offentligheden,” siger han. Ifølge Wendt har statsadvokaturen forgæves søgt at overtale arrangøren til ikke at lægge materialet på nettet af hensyn til ofrene og de løbende undersøgelser. ”Det ville virkelig være groft, om de efterladte skulle konfronteres med billeder af deres døende pårørende,” erklærer han. Optagelserne kan også påvirke vidner, mener han. ”Schaller manipulerer og mørklægger, hvor han kan. Han er åbenbart ikke interesseret i sandheden, men kun i at redde sit eget skind,” siger politiformanden til en lokal avis. Schaller blev i aftes interviewet i tysk TV, men kom ikke med entydige oplysninger. Politiet, arrangøren og bystyret i Duisburg har siden ulykken, der også sårede mere end 500 mennesker, beskyldt hinanden for, at det gik galt.",
        "metadata": {
            "source": "https://www.berlingske.dk/internationalt/video-skaber-ny-ballade-om-love-parade-ulykken",
            "image_url": "https://berlingske.bmcdn.dk/media/cache/resolve/image_x_large/image/83/836834/3009811-germany-love-parade-disaster-aftermath.jpg",
            "publication_time": "Tirsdag d. 31. august 2010, kl. 09.10",
            "author": "Michael Kuttner",
            "related_links": [],
            "attachments": []
        }
    }
}