{
    "version": "1.0",
    "document": {
        "id": 21849,
        "title": "På et år har 1.146 patienter aflyst i sidste øjeblik: Nu kommer hospitalet med en opsang",
        "content": "Lægerne står klar med hvide kitler på Nordsjællands Hospital, men i stigende grad aflyser patienterne, kort tid inden de skal opereres. Siden 2019 er antallet af patienter, som aflyser med kort frist, fortryder deres operation eller bliver væk, steget med 40 procent på Nordsjællands Hospital. Det skriver hospitalet i en pressemeddelelse. Og det har konsekvenser, forklarer Bente Ourø Rørth, der er hospitalsdirektør. For når en patient bliver væk, ønsker hospitalet, at en anden patient kan få pladsen. Men hvis patienten aflyser, kort tid inden de skal opereres, kan hospitalet ikke nå at tildele tiden til en patient på ventelisten, siger hospitalsdirektøren i pressemeddelelsen. »Resultatet er, at operationslejet desværre går til spilde,« siger hun, og netop derfor vil hospitalet nu sætte mere fokus på dialogen med patienterne, der er henvist til en planlagt operation. I 2023 blev 4.414 operationer aflyst på Nordsjællands Hospital som følge af patienter, der enten ønskede en ny tid, udeblev fra aftalen eller helt havde fortrudt deres operation. Af dem aflyste 1.146 to dage eller mindre før operationen. Peter Svenningsen, der er cheflæge på Kirurgisk Afdeling, forklarer, at hospitalet i fremtiden vil fokusere på tre områder, der skal være med til at komme dette problem til livs. »Vi ved godt, at der kan være mange grund til, at man bliver forhindret eller fortryder en aftale om at blive opereret. Det, vi gerne vil appellere til, er, at man aflyser i god tid. Det vil sige helst to uger inden operationen,« siger Peter Svenningsen og fortsætter: »På den måde kan man nå at give tiden videre til en anden patient, som står på venteliste. På den måde kan vi hjælpe hinanden med at bruge hospitalets ressourcer bedst muligt.« Han understreger dog, at hospitalet heller ikke selv er »perfekte«. En gang imellem kan der ifølge cheflægen nemlig ske fejl i planlægningen, eller medarbejdere kan være syge. »Derfor arbejder vi også med, hvordan vi kan gøre vores interne arbejdsgange endnu mere robuste,« siger han. Når patienten er blevet udredt og får tilbudt en operation, træder behandlingsretten i kraft, som betyder, at patienten skal opereres inden for 60 dage, hvis det ikke er en livstruende sygdom.",
        "metadata": {
            "source": "https://www.berlingske.dk/indland/paa-et-aar-har-1146-patienter-aflyst-i-sidste-oejeblik-nu-kommer",
            "image_url": "https://berlingske.bmcdn.dk/media/cache/resolve/image_x_large/image/178/1780525/24672170-en-patient-med-covid-19-bliver-opereret-p-herlev.jpg",
            "publication_time": "Tirsdag d. 02. april 2024, kl. 10.47",
            "author": "Malte Møller Madsen",
            "related_links": [],
            "attachments": []
        }
    }
}