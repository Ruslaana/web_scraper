{
    "version": "1.0",
    "document": {
        "id": 6074,
        "title": "Ny seværdighed til over en milliard kroner i København rykker nærmere",
        "content": "Hvis du har bevæget dig ned ad Øster Farimagsgade i København i løbet af 2023, har du kunnet følge med i et stort byggeprojekt i Botanisk Have. Her skal den nye, milliarddyre udgave af Statens Naturhistoriske Museum nemlig ligge, og nu lyder det, at det forventes færdigt i år. Det skriverMagasinet KBH. Det vil dog stadig tage noget tid at indrette museet og bygge alle udstillingerne, og derfor kan kommende gæster først blive budt velkommen tidligst i 2026. Museet bliver opført som en sammenslutning af Zoologisk Museum, Geologisk Museum og Botanisk Museum. Det vil komme til at ligge i hjørnet af Botanisk Have. Det nye museum bliver på 30.000 kvadratmeter, hvor halvdelen af dem vil være placeret i eksisterende bygninger.Fold sammenLæs mereFoto: Vejdirektoratet. Museet blev grundlagt i 2004, da man sammenlagde de førnævnte museer. Og efterfølgende har det nye byggeri været længe undervejs. I 2013 vandt Lundgaard & Tranberg Arkitekter i samarbejde med arkitekt Claus Pryds og EKJ Rådgivende Ingeniører projektkonkurrencen. Dengang forventede man, at det nye museum skulle stå klar i løbet af 2017, men projektet er løbet ind i flere finansieringsudfordringer,skriver Licitationen. Den samlede budgetramme for projektet endte på 1,2 milliarder kroner, men oprindeligt skulle det koste omkring en milliard. Først i 2019 gik man i gang med byggeriet af de nye faciliteter. Museet er finansieret af staten og Københavns Universitet samt donationer fra VILLUM FONDEN, Det Obelske Familiefond, Novo Nordisk Fonden samt Aage og Johanne Louis-Hansens Fond. Vejdirektoratet er bygherre. Denne store kuppel kan ses fra Sølvgade.Fold sammenLæs mereFoto: Lundgaard & Tranberg Arkitekter. RETTELSE: Det fremgik tidligere af denne artikel, at Statens Naturhistoriske Museum lukkede i 2022. Det er ikke korrekt. Det var Zoologisk Musem, der lukkede dengang i forbindelse med forberedelserne til det nye museum.",
        "metadata": {
            "source": "https://www.berlingske.dk/indland/ny-sevaerdighed-til-over-en-milliard-kroner-i-koebenhavn-rykker-naermere",
            "image_url": "https://berlingske.bmcdn.dk/media/cache/resolve/image_x_large_vertical/image/175/1756844/24621136-den-samlede-budgetramme-for-projektet-er-cirka-12.jpg",
            "publication_time": "Mandag d. 22. januar 2024, kl. 15.31",
            "author": "Joachim Ploug Hansen",
            "related_links": [],
            "attachments": []
        }
    }
}