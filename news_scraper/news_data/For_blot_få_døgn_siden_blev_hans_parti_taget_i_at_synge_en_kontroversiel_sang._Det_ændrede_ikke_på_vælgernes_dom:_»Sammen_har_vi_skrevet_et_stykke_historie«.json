{
    "version": "1.0",
    "document": {
        "id": 22180,
        "title": "For blot få døgn siden blev hans parti taget i at synge en kontroversiel sang. Det ændrede ikke på vælgernes dom: »Sammen har vi skrevet et stykke historie«",
        "content": "I Østrig omtaler han sig selv som »Volkskanzler«. Et udtryk, som oprindeligt blev brugt i propagandamateriale omAdolf Hitler i 1930ernetil at beskrive det særlige bånd mellem folket og føreren, inden han blev kansler i Tyskland. I dag – 90 år senere – har den østrigske »folkekansler« i skikkelse af højrefløjslederen Herbert Kickl selv taget et vigtigt skridt på vejen mod at blive Østrigs næste kansler. For folket vil have ham. Ved et skelsættende valg søndag lykkedes det hans højrepopulistiske Frihedsparti (FPÖ) at blive Østrigs største stemmesluger med tæt på hver tredje af vælgernes stemmer. Magtbalancen er skiftet. Og for lederen selv er det et klart signal om, hvad der bør ske: »Jeg vil advare mod at ignorere millioner af menneskers ønske,« sagde Herbert Kickl i en diskussion efter valget med andre partiledere på østrigsk tv. Østrig har set en historisk høj valgdeltagelse, hvor over 80 procent af befolkningen har sat deres kryds. 29 procent af dem på FPÖ. Derfor insisterer Herbert Kickl på, at det eneste rigtige resultat er, at han skal stå i spidsen for landets næste regering. Men det ser svært ud at samle den nødvendige opbakning. For ingen andre østrigske partier har udtrykt interesse i at bakke op om en FPÖ-ledet regering. Sejren til Kickl og FPÖ er dog historisk og kom bag på hovedpersonen selv »Sammen har vi skrevet et stykke historie i dag. Vi har åbnet døren til en ny æra. Det, vi har opnået, overgår mine vildeste drømme,« sagde Kickl i en tale, efter at resultatet stod klart. Herbert Kickl ser Ungarns premierminister, Viktor Orbán, som sin mentor og ønsker at skabe et nyt Østrig efter ungarsk forbillede.Fold sammenLæs mereFoto: Juan Carlos Rojas/AP/Ritzau Scanpix. Historieskrivningen betyder samtidig store øretæver til det konservative østrigske parti, ÖVP, og den nuværende kansler, Karl Nehammer, der er gået tilbage med 11 procentpoint. Imens har FPÖ omvendt sejret med en fremgang på 13 procentpoint. Triumfen skal især ses i lyset af, at det højrenationale parti for bare fem år siden stod på kanten af kollaps. En skandale brød ud efter en hemmeligt optaget video fra den spanske ferieø Ibiza kom til offentlighedens kendskab. Videoen viste FPÖs tidligere leder tilbyde statskontrakter i bytte for donationer til partiet til en russisk kvinde med tråde til en russisk oligark. I videoen blev det ligeledes afsløret, at FPÖ havde et hemmeligt og ulovligt donationssystem, hvor velhavere gav penge til en forening i stedet for direkte til partiet for at undgå at østrigske statsrevisorer kunne følge med. Ibiza-skandalenvæltede den daværende østrigske regering og rystede FPÖ. Men så kom Herbert Kickl til. Kickl har vundet stor popularitet ved i Trump-stil at tiltrække sig opmærksomhed gennem vilde udtalelser i østrigske medier. Populariteten tog især fart under coronapandemien, hvor Kickl blandt andet foreslog, at smittede med coronavirus skulle behandles med ormekur til heste. Siden har han brugt opmærksomheden til at fremsætte et kontroversielt valgprogram under titlen »Projekt Folkekansler« frem mod valget. Herbert Kickl og FPÖ blev det største parti ved Østrigs nationale valg søndag med 29 procent af stemmerne.Fold sammenLæs mereFoto: Roland Schlager/AFP/Ritzau Scanpix. FPÖ blev grundlagt i 1950erne af tidligere SS-medlemmer og andre forhenværende nazister. Partiet har gjort meget for at nedtone den nazistiske fortid. I stedet har det forsøgt at skabe et image om at være et alternativ til den etablerede elite. Alligevel kan man finde eksempler på, at FPÖ ikke har lagt forbindelsen til nazismen i graven. Så sent som i fredags deltog en række nuværende og tidligere FPÖ-ledere i en begravelse for en mangeårig FPÖ-politiker. Og de valgte her at tage afsked med deres kollega ved at synge en sang fra 1814, som senere blev brugt til at sværge troskab til SS under Hitlers Nazityskland. Blot få dage før valget udløste det kritik fra de øvrige østrigske partier, herunder fra det konservative ÖVP, som i en udtalelse mente, at det var et udtryk for, at det højrepopulistiske parti igen viste sit»radikaliserede ansigt«. Som omdrejningspunkt for FPÖs politik er en skarp indvandrerkritisk profil. Blandt andet har Herbert Kickl lovet at ville opføre et »Fort Østrig«.I FPÖs valgprogrammed titlen »Fort Østrig – Frihedens Fort« kan man finde valgløfter om, at grænsekontrollen bør skærpes og at »ubudne udlændinge« bør udvises. Det sidste skal ske ved at afskaffe asylrettighederne gennem en stribe nødlove, hvor menneskerettighedskonventionen skal tilsidesættes. Derudover er Herbert Kickl gået til valg på, at Østrig skal være mindre afhængig af EU og andre internationale organisationer. I stedet vil han have afskaffet sanktioner mod Rusland og fjerne opbakningen til Ukraine. Budskaberne har virket og ført til den store vælgeropbakning. Kickl skriver sig dermed ind i rækken af europæiske højrefløjsledere, hvis budskaber om national suverænitet på kort tid har vakt genklang i befolkningerne og sikret dem stor fremgang i EUs lande. I Italien overtog den højrenationale leder Giorgia Meloni magten i 2022 og igangsatte en ophedet debat om fascismens tilbagekomst i landet. Højrenationale partier på stribe har vundet nationale valg over de senere år, herunder fik Geert Wilders en historisk valgsejr i Holland for snart et år siden.Fold sammenLæs mereFoto: Claudia Greco/Reuters/Ritzau Scanpix. I Holland blev Geert Wilders og hans Frihedsparti den største stemmesluger ved valget i 2023, og han har siden dannet en historisk højredrejet hollandsk regering. I Frankrig har Marine Le Pen og National Samling oplevet stor fremgang, selvom det ikke blev til den forventede jordskredssejr. Og i Tyskland bevæger det højrenationale parti Alternative für Deutschland sig på kanten til at blive det største parti i meningsmålinger. Altså skriver Kickls sejr i Østrig sig ind i den bemærkelsesværdige højredrejning i Europa, som efterhånden har været i gang længe. Det er ikke gået ubemærket hen hos Frankrigs Marine Le Pen, som har hyldet Kickls valgsejr: »Vi glæder os over sejren ved det østrigske valg til FPÖ. Efter de italienske, hollandske og franske valg bekræfter dette nybrud, der handler om forsvaret af de nationale interesser, bevarelsen af identiteterne og suverænitetens genopståen, først og fremmest folkenes triumf,« skrev le Pen på detsociale medie X. I EU kan Herbert Kickl blive den næste store sten i skoen, hvis han indtager rollen som Østrigs kansler. Kickls største forbillede er nemlig Ungarns premierminister, Viktor Orbán, der systematisk har afviklet de demokratiske frihedsrettigheder i sit eget land. Gennem flere år er Orbán blevet sanktioneret af EU på grund af bekymringer over korruption, mangel på uafhængighed i retssystemet, begrænsning af den frie presse og oprettelsen af lgbt+-frie zoner i Ungarn. Ikke desto mindre har Kickl meget tydeligt sagt, at han ønsker at følge Orbáns eksempel. Målet er at gøreØstrig til et nyt Ungarn. Ved et nyligt besøg i Budapest sagde Herbert Kickl, at Ungarn er et »tilflugtssted for national selvbestemmelse og modstand mod globalistisk indblanding fra Bruxelles«. Orbán har gennem lang tid blokeret og forsinket både sanktioner mod Rusland og hjælpepakker til Ukraine ved at nedlægge veto mod beslutninger, som de øvrige EU-lande ellers har været enige i. Får han en kompagnon i østrigske Kickl, kan de sammen gøre det sværere for EU at hjælpe Ukraine. Højrefløjsklubben i EU bestående af blandt andre franske Marine Le Pen og ungarske Viktor Orbán vokser og vokser.Fold sammenLæs mereFoto: Laszlo Balogh/AP/Ritzau Scanpix. Hvis man var i tvivl om, hvilket syn EU har på ham, så har Roberta Metsola, formand for Europa-Parlamentet, tidligere slået det fast. Ifølge EU-medietPoliticohar hun udtalt, at hun har »alvorlig tvivl« om Kickls egnethed til en ministerpost. »Han er simpelthen ikke troværdig,« sagde Roberta Metsola. Herbert Kickl ser ind i en svær opgave med at danne regering med sig selv i spidsen. FPÖ har nemlig ikke absolut flertal, og er derfor afhængig af, at andre partier vil indgå i en koalition. Det er der ikke umiddelbart nogen, der har udtrykt ønske om.Flere tyskeog østrigske medier peger på, at en trepartiregering bestående af det konservative ÖVP, Socialdemokraterne og de liberale NEOS er mere sandsynlig, end at FPÖ kan samle den nødvendige opbakning. Samtidig har Østrigs præsident, Alexander Van der Bellen, det sidste ord, når det kommer til at udpege en forhandlingsleder, som får til opgave at danne regering. Van der Bellen er tidligere leder af Østrigs grønne parti, og det er en dårligt bevaret hemmelighed, at han foragter Herbert Kickl. Derfor står Kickl ikke med de bedste kort på hånden. Spørgsmålet er, om man i Østrig har tænkt sig at ignorere vælgernes ønske. Julie Schneider er Berlingskes Europa-korrespondent",
        "metadata": {
            "source": "https://www.berlingske.dk/internationalt/for-blot-faa-doegn-siden-blev-hans-parti-taget-i-at-synge-en",
            "image_url": "https://berlingske.bmcdn.dk/media/cache/resolve/image_x_large/image/184/1841377/24803021-under-coronapandemien-skabte-herbert-kickl-stor-op.jpg",
            "publication_time": "Mandag d. 30. september 2024, kl. 20.33",
            "author": "Julie Schneider",
            "related_links": [],
            "attachments": []
        }
    }
}