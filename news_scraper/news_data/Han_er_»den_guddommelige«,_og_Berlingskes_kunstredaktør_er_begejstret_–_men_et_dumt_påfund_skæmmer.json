{
    "version": "1.0",
    "document": {
        "id": 21248,
        "title": "Han er »den guddommelige«, og Berlingskes kunstredaktør er begejstret – men et dumt påfund skæmmer",
        "content": "»Il Divino« – den guddommelige – blev han kaldt, allerede mens han levede i 1500-tallets Firenze. Michelangelo, kalder vi ham til daglig. Billedhugger, freskomaler, poet, arkitekt og ophavsmand til nogle af den vestlige verdens mest kendte og citerede billeder: Den sørgende Jomfru Maria med den korsfæstede Jesus i sine arme, David med de store hænder og slyngen over skulderen og naturligvis Guds pegefinger, der næsten rører Adams i skabelsesøjeblikket dér på loftet i Det Sixtinske Kapel i Rom. At lave en udstilling med værker af en sådan maksimalt verdensberømt verdensstjerne her i vores o.k. glimrende, men knap så guddommelige, hovedstad kan virke som halsløs gerning, men det er ikke desto mindre, hvad Statens Museum for Kunst (SMK) har påtaget sig. »Michelangelo Imperfect«, hedder udstillingen på internationalsk, og »imperfect« – altså »ufuldkommen« – er den naturligvis på mange måder. »Sejren« er den mest vellykkede af de nye marmorstøv-/epoxyreproduktioner. Den står med en nusset overflade, der giver plads til en personlig oplevelse. Faksimile efter Michelangelo Buonarroti. Original cirka 1519-26, faksimile 2024-25.Fold sammenLæs mereFoto: SMK. Først og fremmest fordi det, den primært viser, ikke er værker af Michelangelo, men kopier af værker af Michelangelo. Det er der som udgangspunkt ikke noget galt med. Siden oldtiden har man lavet kopier af ældre skulpturer, og det er jo klart, at det ville være så godt som umuligt at flytte en hel masse tonstunge marmorskulpturer fra Firenze og Rom til København. Det er samtidig så heldigt, at vi i København allerede har en af verdens største samlinger af Michelangelo-kopier – i Den Kongelige Afstøbningssamling, som holder til i Østasiatisk Pakhus på Toldbodgade. Afstøbningssamlingen blev grundlagt i 1896 af kunsthistorikeren Julius Lange i samarbejde med mæcen og ølbrygger Carl Jacobsen, som også bekostede den bronzeafstøbning af Michelangelos »David«, der nu står foran pakhuset, men som fra 1901 til 1993 stod i Østre Anlæg lige uden for SMK. Den danske samling rummer afstøbninger af 39 af de omkring 45 kendte skulpturer, Michelangelo producerede i sit 89-årige liv, og det er disse 39 værker, inklusive altså bronzeafstøbningen af »David«, man frem til 31. august kan se på SMK. At det er kopier, vi præsenteres for, viser sig lidt mere problematisk end som så, men det vender jeg tilbage til. Først må det handle om at se på værkerne. Michelangelo omtalte kun sig selv som billedhugger, men som man ser her, var han også en fremragende tegner. »Stående, nøgen mandsfigur med indskrevne proportioner«, cirka 1516-19.Fold sammenLæs mereFoto: Royal Collection Trust. At kopien af »David« egentlig altid har stået forkert placeret i København, bliver tydeligt med det samme, da jeg træder ud i SMKs såkaldte Skulpturgade, hvor den her til udstillingen har fundet en meget bedre plads end den, den havde uden for museet. Bronzefiguren blev i 1896 skænket som en gave fra Carl Jacobsen til København. Som placering blev Vartov foreslået, og Rådhuspladsen, men hver gang var der mennesker, der fandt figurens overvældende kropslighed forargelig, og den endte altså mellem træerne inde i Østre Anlæg. Det, der bliver så tydeligt her i SMKs Skulpturgade, er, at skulpturen trods sin højde på over fem meter har brug for omgivelser af en mere beskeden størrelse. Den fungerer ikke så godt i et stort åbent rum, men her, hvor den grønne ungersvend skal »læses« sammen med en bygning med en detaljeringsgrad, der passer til figuren, fungerer den. Og sådan er det, at man kan få en stor kunstnerisk oplevelse, selvom kunstværket »kun« er en kopi. Skulpturgaden er i det hele taget et godt sted at begynde sit besøg på udstillingen, for her bliver mængden og kvaliteten af Michelangelos værker præsenteret på en i hvert fald på overfladen overbevisende måde. Den italienske højrenæssance var en tid, det er næsten umuligt at forestille sig. Bare den tanke, at vilde genier som Leonardo da Vinci, Rafael og Michelangelo har kendt hinanden og har færdedes i de samme gader på samme tid i historien, virker overvældende. Hvordan og hvorfor den eksplosion af kunst, håndværk og videnskab fandt sted lige der i Norditalien og Rom, er en gåde, man nok aldrig får opklaret, men nybruddet skete, og i dag bliver man stadig jævnligt slået bagover, når man står over for nogle af datidens største værker. Moses-figuren er en del af gravmælet til pave Julius 2., et projekt, Michelangelo arbejdede på i 40 år.Fold sammenLæs mereFoto: SMK. Michelangelo di Lodovico Buonarroti Simoni blev født i 1475 i byen Caprese i Toscana. Hans mor blev tidligt meget syg og døde allerede, da Michelangelo var seks år gammel. Han blev derfor opfostret hos en plejefamilie i Settignano, også i Toscana, og til hans store held var det en familie, hvor faren var stenhugger. Michelangelo forklarede altid senere, at det var derfor, han selv blev så teknisk dygtig en billedhugger. Han kom som 13-årig i lære hos freskomaleren Ghirlandaio, kom til Medici-hoffet, og ad kringlede omveje endte han i Rom, hvor han som 21-årig fik opgaven med at lave en pietà – en skulptur af Jomfru Maria, der sørger over den korsfæstede Jesus. Det tog det unge geni to år at lave værket, men så var hans lykke også gjort. Den ubegribeligt perfekte pietà, som kan ses i Peterskirken i Rom, var en øjeblikkelig sensation. Et regulært mesterværk, en genistreg. Og i parentes bemærket det eneste værk, Michelangelo nogensinde signerede. På det tynde bånd tværs over Marias kjole huggede han teksten »MICHÆLANGELVS BONAROTVS FLORENTINVS FACIEBAT« – Florentineren Michelangelo Buonarroti gjorde (dette). »Faciebat« er uafsluttet datid, »imperfektum« på latin, og det er blandt andet det valg af bøjning, der har givet udstillingen titlen »Michelangelo Imperfect«. Uafsluttet var Michelangelos livsværk også. Han var berømt for aldrig at færdiggøre sine projekter. Han slog konstant større brød op, end han kunne bage, han sagde ja til for meget eller eksperimenterede for vildt – og resultatet blev et guddommeligt, men også uperfekt livsværk. Han lavede dog rigeligt med genistreger til at fortjene alle de superlativer, der er blevet hæftet på ham, siden han selv gik på jorden. Det, der var og er så specielt ved Michelangelos skulpturer, er, at han formåede at give de mytologiske figurer et »menneskeligt ansigt«. Han gav dem følelser og gjorde dem forståelige for alle – forståelige, fordi deres følelsesmæssige udtryk er ligesom vores egne. »Ups!« David ser meget bekymret ud, og det kan man godt forstå: Han skal slås mod en kæmpe kriger, han har ikke noget tøj på, og han har kun sin slynge at gøre godt med. Gipsafstøbning efter Michelangelo Buonarroti, Davids hoved.Fold sammenLæs mereFoto: SMK. Tag for eksempel David-figuren. Når man ser den muskuløse yngling stå der på sin piedestal, ligner han mest af alt en vaskeægte helt, men når man så kigger nærmere på hans ansigt forfra, kan man se, at David er bekymret. Hans udtryk er fuldt af frygt – med en udtalt »triangle of sadness« i panden. Selvfølgelig, havde jeg nær sagt: Han skal slås mod en gigantisk kriger, han har ikke noget tøj på, og han har kun sin slynge. Man kan altså så nemt som ingenting svinge sig op på Holger-fortolkerhesten og erklære, at Michelangelos »David« er selve billedet på renæssancens ændrede verdensbillede. Han er det handlende individ. Ikke bundet af slægtens eller landsbyens eller kirkens krav til den rette opførsel. Michelangelos »David« er et menneske overladt til sit eget, modige eller forsigtige valg. »To be or not to be,« som et andet renæssancemenneske formulerede det i London 100 år senere. Udstillingen, der altså med kopier præsenterer næsten hele Michelangelos skulpturelle livsværk og samtidig har et tykt katalog, der er alle pengene værd, er kurateret af Matthias Wivel, som i over et årti var The National Gallery i Londons ekspert i 1500-talsmaleri. En mand, der altså virkelig ved, hvad han taler og skriver om. Der er meget viden at hente, og langt hen ad vejen er »Michelangelo Imperfect« en stor oplevelse. »Døende slave«, kalder man normalt denne skulptur, men i tidens ånd er den i år blevet omdøbt til »Døende fange«. »Døende fangegjort person« ville nok være det korrekte.Fold sammenLæs mereFoto: SMK. Det helt store problem er gipsafstøbningerne. De kommer som sagt fra Den Kongelige Afstøbningssamling, hvor de i et århundrede er blevet patineret af støv og slid. Til denne udstilling har nogen så desværre besluttet sig for at rense dem – det foregår med alger – og de står nu kridhvide som i nystøbt gips. »Desværre«, siger jeg med eftertryk, for der er ikke mange overflader, der er så døde og uinteressante som nystøbt gips. De fine afstøbninger – også pietà og Davids ansigt – har her på SMK en materialitet som plastik eller flødeskum, og den mærkelige skuffelse skal man lige komme sig over. I kataloget kan man se figurerne, som de så ud med afstøbningssamlingens støv på – og det var meget bedre, synes jeg. Udstillingen er altså en kuratorisk, intellektuel fornøjelse, mere end den er en sanselig oplevelse. Den er bestemt ikke dårlig, men man skal bare lige skrue på sit forventningsniveau, før man besøger den, for de halvdøde gipsreproduktioner har kun en ganske svag afglans af den aura, de rigtige kunstværker har. De nyeste reproduktioner er lavet med en teknik, hvor man med millimeternøjagtige 3D-scanninger laver en støbeform, hvorfra man så producerer en figur i marmorstøv blandet med epoxy. De kan bestemt noget, som gipsen ikke kan, men mangler stadig en ingrediens eller to for at få kunstens »vibrationer« med over i reproduktionen. Bedste resultat af den nye teknik er »Sejren«, der har fået lov til at blive reproduceret som ret nusset og beskidt. Det giver den lige præcis den bevægelse i overfladen, der gør den troværdig. Men tag selv ind på udstillingen, og gå på opdagelse. Michelangelos liv og karriere er fascinerende, den italienske højrenæssance er ubegribelig som relativitetsteorien, og udstillingen er så pakket med viden og vinkler, at man kun kan blive glad. Læg dertil et stort udvalg af originaltegninger og flere ægte breve, som Michelangelo skrev til kunder og samarbejdspartnere. Her kan man se hans beherskede, meget velformede håndskrift, og ud fra den kan man ikke lade være med at danne sig et indtryk af, hvilken mand han må have været. En guddommelig kunstner uden tvivl, men også et helt almindeligt, genkendeligt menneske. »Michelangelo Imperfect« Til 31. august 2025 SMK Sølvgade 48-50 1307 København K",
        "metadata": {
            "source": "https://www.berlingske.dk/kunst/han-er-den-guddommelige-og-berlingskes-kunstredaktoer-er-begejstret-men-et",
            "image_url": "https://berlingske.bmcdn.dk/media/cache/resolve/image_x_large_vertical/image/190/1906741/24922886-michelangelos-liv-og-karriere-er-fascinerende-og.jpg",
            "publication_time": "Onsdag d. 02. april 2025, kl. 10.15",
            "author": "Holger Dahl",
            "related_links": [],
            "attachments": []
        }
    }
}