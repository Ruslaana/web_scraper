{
    "version": "1.0",
    "document": {
        "id": 15978,
        "title": "På farten: Stjernedrys på italiensk",
        "content": "Det kan ikke komme som en stor overraskelse, at maden er god, vinen liflig og den afsluttende, iskolde hjemmelavede limoncello himmelsk, når det nu er ens foretrukne sicilianske restaurant, men »La Spelonca« iGiardini Naxoshar også dét særlige ekstra, som vi oplevede udfolde sig under den dybblå middelhavshimmel, mens delikate retter skiftede på tallerknerne foran os og vinen glimtede i glassene. Danskfødte Birthe har haft »La Spelonca« i mere end en menneskealder, men det er Tanino (som hun er gift med) og Pippo, der også har en andel i foretagendet, der tilføjer det særlige ekstra, når de pludselig griber deres guitarer, og synger »Bella notte«, så Walt Disney ville have grædt, og bagefter »O sole mio« så Pavarotti ville have grædt og vi alle sang med på »Nel blu dipinto di blu«, der også bare hedder »Volare«, så alle der måtte have hørt det ville have grædt. Den italienske stemning får sit eget lydspor og det udvikler sig til en hel hitparade af pophits fra dengang danske italiensturister ikke kom længere end tilGardasøen, men også fin underholdning, hvor sangene synges med et lille twist og med glimt i øjet. Også den polske servitrice hales ind og bidrager med en lille, fin sang og kokken skubbes modstræbende ud fra køkkenet, men nøjes med heftigt at slå tamburinen. Så støder lokale til. En herre fra Francavilla præsenteres som Siciliens Frank Sinatra og synger »My Way« med en indlevelse, der får den gamle crooner til at blegne. Han er advokat og kan slet ikke lade være med at optræde med sang, får jeg at vide bagefter. Andre aftener kommer her en operasanger fra operaen iCatania– en smægtende tenor – der her får sunget igennem i de operapartier, han ikke får lov at stå med på scenen. Det  sker kun iItalienog det kaster tryllestøv og løfter en allerede dejlig aften. Mig får det i hvert fald til at svæve på en lille lyserød sky gennem den lune nat tilbage til hotellet.",
        "metadata": {
            "source": "https://www.berlingske.dk/rejser/paa-farten-stjernedrys-paa-italiensk",
            "image_url": "https://berlingske.bmcdn.dk/media/cache/resolve/image_x_large/image/33/335384/6864268-rejseliv-imported-photo.jpeg",
            "publication_time": "Onsdag d. 08. juli 2009, kl. 09.00",
            "author": "Jan Hedegaard",
            "related_links": [],
            "attachments": []
        }
    }
}