{
    "version": "1.0",
    "document": {
        "id": 17731,
        "title": "Mikael Niemis nye bog dufter og smager af dyr, elskov og rådne drikke",
        "content": "Som den dog dufter og smager, den roman. Af dyr, sved og råddenskab. Af elskov, urter og rådne drikke. Af fattigdom, blod og vold. Den svenske forfatter Mikael Niemi kan noget særligt med sproget, ja, han kan så meget, at hans prosa nogle gange bliver næsten fysisk påtrængende, og i sin nye roman, »At koge bjørn«, fortæller han en både dyb, farverig og kompleks historie, hvor alle hans evner som forfatter kommer til deres ret. Bogen er både en krimi, en kærlighedshistorie og en intens sædeskildring fra et koldt, fattigt og flersproget område af Europa, og i fokus har den en dragende personlighed, provsten og vækkelsesprædikanten Lars Levi Læstadius, der i det 19. århundredes virkelighed grundlagde den stadigt eksisterende vækkelsesbevægelse læstadianismen.  Streng og luthersk var og er denne retning. Radikal i sine etiske fordringer. Et sted i romanen beskrives dens stifter sådan her: »Mange mente, at provsten ganske enkelt var gal. Rygterne om hans fremfærd i Karesuando var nået viden om i det nordlige Sverige. Men skræmte de nogle, blev desto flere nysgerrige. Hvem ville ikke gerne høre en forrykt præst? Derfor kom kirkegængerne langvejsfra for at nyde forestillingen.« Og provsten fremstår ikke kun som en sand Herrens stridsmand. Han fremstår også - som han også var det i virkeligheden - som en lidenskabelig og begavet botaniker, der får tårer i øjnene, når han ser en ny eller savnet urt, deroppe omkring byen Pajala i Norrbotten, hvor det ofte er så mørkt, så mørkt, og hvor Mikael Niemi også voksede op, og vi forstår, at han er en fabelagtig retoriker »med ord som jernspid«. Han er desuden, og nok så vigtigt for fortællingen, en mand, der er begavet med sherlock holmeske evner til at finde og tyde spor efter forbrydelser, og det er så romanens grundlæggende og meget virkningsfulde greb: At forfatteren ud af historiens halvmørke fremtryller en karismatisk kristen, der samtidig er en sporhund af Guds nåde! Samme Læstadius finder en dag en forhutlet samedreng, der er flygtet hjemmefra, fra smerte og fornedrelse, og drengen, der får det svenske navn Jussi, bliver Læstadius´ protegé og romanens delvise fortæller, og da en ung kvinde findes død og lemlæstet, sættes så meget i gang: Provstens forsøg på at løse gåden, den modstand, han møder fra den opblæste og uduelige herredsfoged, endnu en myrdet kvinde, styrkede mistanker, justitsmord ... Og hele tiden fortalt med sans for de sigende detaljer. Her er det en begravelse i lokalområdet, der sætter tanker i gang hos udannede, sladrevorne, lokale tumper: »Det brutale overfald på danseaftenen havde taget livsmodet fra hende. Og ifølge rygterne var hun desuden ikke død alene. Nej, misdæderen havde gjort hende med barn. Og dermed havde den stakkels pige ikke kun taget livet af sig selv, men også af en lille ufødt. Hun var endt som barnemorder, og så førte vejen direkte ned til helvedes flammer og pinsler.« Forsiden til Mikael Niemis »At koge bjørn«.Fold sammenLæs mere Her serveres der tykmælk: »Smagen var muggen og ram, i løbet af månederne i høladen var massen gæret, den var rådnet til døde for derefter at genopstå og gære igen. Til sidst var det hele så surt, at giftstofferne ophævede hinanden og efterlod en gennemtrængende smag af kirkegård«. Her er det en bjørn og dens unger, det går ud over, inden bjørnen bliver til titlens kogte bjørn: »Dyret var ilde tilredt, kraniet så deformeret ud efter alle øksehuggene. Øjeæblerne var presset ud som kogte æg, det ene hang og dinglede i en hvidlig stilk. At det var det rigtige dyr, var alle enige om. De to unger, som jo havde fået smag for menneskekød, blev også aflivet med velrettede skud fra lodbøssen. De lignede behårede frugter, da de forsøgte at klynge sig fast højt oppe i et vissent fyrretræ, indtil de dumpede ned og delte skæbne med deres mor.« Men ud over al denne ildelugtende brutalitet, og ud over det elementært spændende krimispor, er romanen også en rørende skildring af et umage par: Den lidenskabelige, svensktalende kristne og den unge finsktalende same, der repræsenterer en gruppe, som dengang regnedes for ingenting, men som svenskeren tager til sig og tager sig af. Provsten er Jussis læremester udi i botanikken, det er også ham, der lærer ham at læse, og han er streng mod Jussi, men aldrig ond, og det kunne være gået så godt for de to, hvis det var gået, som det skulle. At det hele i stedet udvikler sig så tragisk og dramatisk, som det gør, kommer bag på læseren, og det er så også en af de mange kvaliteter ved Mikael Niemis fortælling fra det nordligste Skandinavien: Den er uforudsigelig på en ypperlig måde. Så har man i hvert fald ikke røbet for meget. Titel: At koge bjørn.Forfatter: Mikael Niemi.Oversætter: Anders Johansen.Sider: 424.Pris: 299.Forlag: Modtryk.",
        "metadata": {
            "source": "https://www.berlingske.dk/boeger/mikael-niemis-nye-bog-dufter-og-smager-af-dyr-elskov-og-raadne-drikke",
            "image_url": "https://berlingske.bmcdn.dk/media/cache/resolve/image_x_large/image/99/998879/20860894-niemi.jpg",
            "publication_time": "Lørdag d. 05. maj 2018, kl. 08.00",
            "author": "Søren Kassebeer",
            "related_links": [],
            "attachments": []
        }
    }
}