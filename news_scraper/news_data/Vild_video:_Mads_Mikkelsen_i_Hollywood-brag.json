{
    "version": "1.0",
    "document": {
        "id": 12347,
        "title": "Vild video: Mads Mikkelsen i Hollywood-brag",
        "content": "Når det længe ventede superheltebrag \"Doctor Strange\" får dansk biografpremiere 3. november, bliver det med ingen ringere end danske Mads Mikkelsen på rollelisten. Filmens trailer er netop blevet udgivet, og her kan man se den danske Hollywood-hittende superstjerne som superskurk. \"Doctor Strange\" handler om en kirurg, hvis liv bliver forandret for altid efter en bilulykke. Han får beskadiget sine hænder, men møder en troldmand, der oplærer ham i magiens verden, hvorefter Doctor Strange er klar til at forsvare jorden mod mørke kræfter, der vil overtage verdensherredømmet.  Filmen er den seneste superheltesaga fra Marvel-universet, der også står bag historierne til de kæmpe, milliardindtjenende blockbusterbrag som \"Super-Man\", \"Iron Man\" og \"The Avengers\". I filmen spiller den 50-årige danske darling over for nogle af de ypperste Hollywood-stjerner som Oscar-vinderen Tilda Swinton og de Oscar-nominerede skuespillere Rachel McAdams, Chiwetel Ejiofor og Benedict Cumberbatch, der har titelrollen. Det er ikke første gang, at Cannes-vinderen Mads Mikkelsen spiller superskurk. I 2006 spillede danskeren den bindegale gambler Le Chiffre i Bond-braget \"Casino Royale\", og i 2015 spillede han bagmanden i Rihannas musikvideo \"Bitch Better Have My Money\".  Mikkelsen har netop indspillet den kommende Star Wars-spin-off-film, \"Rogue One: A Star Wars Story\", der handler om to modstandskæmpere, der er gået sammen om at stjæle planerne til det frygtindgydende rumskib Dødsstjernen. Se den vilde \"Doctor Strange\"-trailer her:  /ritzau/FOKUS",
        "metadata": {
            "source": "https://www.berlingske.dk/kultur/vild-video-mads-mikkelsen-i-hollywood-brag",
            "image_url": "https://berlingske.bmcdn.dk/media/cache/resolve/image_x_large/image/16/166864/12968087-france-cinema-festival.jpg",
            "publication_time": "Onsdag d. 13. april 2016, kl. 09.47",
            "author": null,
            "related_links": [],
            "attachments": []
        }
    }
}