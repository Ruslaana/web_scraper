{
    "version": "1.0",
    "document": {
        "id": 20092,
        "title": "Flamske separatister sejrer i Belgien",
        "content": "De flamske separatister, som ønsker et opdelt Belgien, triumferede søndag i den hollandsktalende region Flandern i Belgiens nordlige del ved landets parlamentsvalg. Ny Flamsk Alliance (N-VA) fik ifølge valgresultater fra indenrigsministeriet 27 pladser i parlamentets underhus. Det er én plads mere end de fransktalende socialister (PS). - N-VA vandt valget i dag, sagde N-VA's leder, Bart De Wever, foran jublende tilhængere. Valgresultatet er uden fortilfælde for et parti, der går ind for uafhængighed fra den fransktalende region, Vallonien, og det vil øge frygten for en eventuel splittelse af nationen. Bart de Wever sagde inden valget, at han ikke ønsker at blive føderal premierminister. Mere magt til regionerne Han har dog slået fast, at der ikke venter en splittelse af landet lige om hjørnet. Men han lægger ikke skjul på, at det er det endelige mål. I første omgang vil partiet kræve mere magt til regionerne. Til gengæld for mere selvstændighed er N-VA klar til at overlade posten som premierminister til en fransktalende politiker - med socialdemokraten Elio Di Rupo som den mest oplagte kandidat. Det vil i så fald være første gang i 36 år, at der kommer en fransktalende premierminister i Belgien, hvor de to regioner også har hver deres politiske partier og kandidater. /ritzau/Reuters",
        "metadata": {
            "source": "https://www.berlingske.dk/internationalt/flamske-separatister-sejrer-i-belgien-0",
            "image_url": "https://berlingske.bmcdn.dk/media/cache/resolve/image_x_large/image/86/860405/2711271-belgium-elections-nva-evening-meeting.jpg",
            "publication_time": "Mandag d. 14. juni 2010, kl. 04.55",
            "author": null,
            "related_links": [],
            "attachments": []
        }
    }
}