{
    "version": "1.0",
    "document": {
        "id": 15659,
        "title": "Iværksætterpris skaber splid",
        "content": " ”Problemet er set fra 3Fs side, at den her virksomhed ligger i Skagen, hvor man i forvejen har meget høj ledighed og meget velkvalificeret arbejdskraft til netop det her arbejde,” siger Morten Dahlberg, formand i 3F Frederikshavn. ”Det er jo ikke ligefrem folk fra Læsø – det er folk fra Rumænien, der skal arbejde i Skagen, hvor arbejdskraften står lige uden for døren,” siger han. 3F har flere gange været i kontakt med fiskevirksomheden for at få lavet en aftale om medarbejdernes forhold, men indtil videre har det ikke kastet nogen aftale af sig. ”Lad mig understrege at jeg intet har imod rumænere, de skal bare være her på samme vilkår som danske arbejdere,” siger Morten Dahlberg. Moralsk korrekt eller ej, så er Prime Ocean en iværksættervirksomhed. I begrundelsen, for at fiskeforetagendet har modtaget prisen, kan man læse, at siden virksomheden startede i 2009, er den nu oppe på en omsætning på 330 millioner kroner om året. Hver uge bliver cirka 150 ton fisk forarbejdet, og de har formået at gøre sig gældende på et marked, ”hvor især konkurrencen på laks er benhård”. Prime Ocean har ikke ønsket at kommentere sagen til Berlingske.",
        "metadata": {
            "source": "https://www.berlingske.dk/virksomheder/ivaerksaetterpris-skaber-splid",
            "image_url": "https://berlingske.bmcdn.dk/media/cache/resolve/image_x_large/image/31/312729/4883388-fiskeri.jpg",
            "publication_time": "Mandag d. 06. februar 2012, kl. 16.30",
            "author": "Asger Gørup Nielsen",
            "related_links": [],
            "attachments": []
        }
    }
}