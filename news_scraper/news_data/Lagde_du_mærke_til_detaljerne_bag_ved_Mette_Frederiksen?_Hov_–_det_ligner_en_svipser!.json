{
    "version": "1.0",
    "document": {
        "id": 9387,
        "title": "Lagde du mærke til detaljerne bag ved Mette Frederiksen? Hov – det ligner en svipser!",
        "content": "Intet er overladt til tilfældighederne, når statsminister Mette Frederiksen (S) holder sin nytårstale. Ligesom talen er blevet omskrevet ad flere omgange og ordene vendt og drejet, er genstandene bag statsministeren på Marienborg absolut ikke tilfældige. Men var maleriet bag statsministeren nu også så velovervejet? Berlingske har kigget nærmere på kunsten bagved statsministeren og på de ord, der handlede om gastronomi og kultur. Her er vores bud på, hvad statsministerenogsågerne ville fortælle danskerne.  Foto: Torkil Adsersen/Ritzau Scanpix. Da statsminister Mette Frederiksen – nu uden bundesligahår – holdt sin nytårstale fra sin stue på Marienborg, var det tydeligt, at scenograferne havde været på hårdt, men følsomt arbejde. Ligesom i renæssancens og den tidlige baroks portrætter var statsministeren iscenesat med en række rekvisitter, der på hver deres måde skulle uddybe og kommentere oplevelsen af talen. Der var Rigsfællesskabets tre flag i vindueskarmen. Der var det ukrainske flag i en anden vindueskarm, der var PH-lampen, den universelle markør for god smag. Og så var der minsandten et Johnny Madsen-maleri på væggen bag ministeren, og det er straks lidt mere tvetydigt. Madsen, der døde i begyndelsen af november, stammede fra Thyborøn, tæt på statsministerens nordjyske hjemegn, og er desuden med sin brede folkelige appel et naturligt valg for vores undertekstbevidste statsminister, så den side af sagen er fin nok. På den anden side er det eneste parti, man forbinder med Madsens virke som billedkunstner, faktisk Liberal Alliance, der i 2012 gjorde oprør mod Folketingets kunstudvalg og for egne midler indkøbte en serie Madsen-malerier til partiets gruppeværelse. Kunstudvalget ville ikke støtte indkøbet, da det ikke mente, at Johnny Madsen var en »ordentlig« billedkunstner. Den slags smagsdommeri ville Liberal Alliance ikke finde sig i, og de bekostede derfor selv malerierne.Det blev fejret på Christiansborg, som man kan se på billedet ovenfor. Mette Frederiksen kender måske ikke historien, men ikke desto mindre er tilstedeværelsen af Madsen-maleriet i den ellers så kontrollerede scenografi et tegn på, at ikke alt i forbindelse med talen var så velovervejet, som man tror ved første øje- og ørekast. Det samme kan man sige om referencen til sangen »Susan Himmelblå« fra filmen (og det storsælgende album) »Midt om natten«. Mette Frederiksen brugte Erik Clausens nylige bortgang til at danne bro til sangen, men nævnte ikke, at»Susan Himmelblå«selvfølgelig er skrevet af Kim Larsen. Hun sagde til gengæld, at sangen ofte bliver sunget ved konfirmationer – hvilket efter min mening er helt hen i vejret. Til konfirmationer synger man måske »Papirklip« eller »De smukke unge mennesker«, hvis det skal være Kim Larsen, men Susan Himmelblå?Really?Det har jeg personligt aldrig oplevet. Det kan selvfølgelig være, at man gør tingene anderledes i Mette Frederiksens familie, men det kan også være, at de mange taleskrivere og scenografer, der har været på sagen, er løbet lidt sur i opgaverne tæt på deadline. Referencerne til det »almindelige liv« stod i det hele taget i kø i statsministerens tale. Således fik vi også en lille hilsen til bandet TV2 og deres sang »Nærmest lykkelig« fra 1988 – en reference, der med sangskriver Steffen Brandts status som intellektuel popstjerne passer noget bedre til Frederiksens ethos end den påtagede sydhavnsfolkelighed fra Clausen og Larsen.  Foto: Thomas Lekfeldt. I vindueskarmen bag Mette Frederiksen var flere bøger placeret. Mens nogle af dem forputtede sig bag de andre, stod særligt én helt tydeligt frem. Det var selvfølgelig Jakob Martin Strids billedbog»Den fantastiske bus«. Uden tvivl den mest omtalte – og bedst anmeldte – børnebog i flere år. Forfatteren har haft et par kontroverser hist og her – tænk bare på den svenske vrede over den turbanklædte, krumsabelbærende karakter Mustafa fra børnebogen »Mustafas kiosk« og tykaktivisternes kritik af »I form med Tapiren«. Men »Den fantastiske bus« er gået fri af den slags ballade og er et uhyre sikkert valg for en statsminister, der gerne vil sige noget om, at børn skal læse flere bøger og holde sig langt fra skærme og den slags. Det er ikke helt nemt, men hvis man nærstuderer billedet, er det muligt at få øje på flere bogtitler.Fold sammenLæs mereFoto: Mads Claus Rasmussen/Ritzau Scanpix. Så var der bogen»Ned fra himlen«af Liv Duvå. En bog, der både rummer en politisk og aktivistisk side. Den handler om den unge mor Maria, der er opvokset i de giftige betonhøjhuse i Brøndby Strand. Hun har hårde odds i tilværelsen, og den sociale ulighed bliver malet tydeligt frem. Og hvor passende, når nu statsministeren både kan fortælle, at »der igen er flere penge til hverdagens velfærd«, og at »udviklingen skal være socialt retfærdig«. Bag »Ned fra himlen« står yderligere et par bøger. Det er ikke til at se titler på dem alle. Men»Kongeord – Frederik 10. fortæller til Jens Andersen«er én. Dens betydning udlægger min kongehuskommenterende kollega Jakob Steen Olsen. Og så er der den amerikanske erindringsroman »Oplyst« af Tara Westover. Det er historien om en kvinde, der vokser op med en psykisk syg far og i det hele taget har en rædselsfuld barndom. Mod alle odds klarer Tara Westover sig. Hun frigør sig af sin sociale arv, uddanner sig og er i dag professor ved University of Cambridge. Budskabet om at overkomme det svære og trods hårde tider at blive ved vil statsministeren – forståeligt nok – gerne give videre til seerne derude.  Foto: Thomas Traasdahl/Ritzau Scanpix. Man ser den ikke ved første øjekast, men kigger man lidt nærmere på vindueskarmen, kan man med nød og næppe se, at »Kongeord – Frederik 10. fortæller til Jens Andersen« står blandt bøgerne. Og heller ikke det er en tilfældighed. »Jeg selv blev ikke født royalist. Jeg blev royalist takket være Dronningen.« Sådan sagde statsminister Mette Frederiksen i sin nytårstale sidste år – den som i al hast blev skrevet om, så den overvejende handlede om dronning Margrethe, der netop var abdiceredet for rullende kamera. Siden har den socialdemokratiske omfavnelse af Kongehuset ingen grænser kendt. Ordner hænger man nu også på socialdemokrater efter et opgør med Staunings gamle modvilje mod Kongehuset og 100 års tradition for at frabede sig det, som Stauning kaldte en »ejendommelig Levning fra Fortiden«. Statsministeren signalerede, at hun selv var villig til at modtage en orden og kan nu montere Kommandørkorset af 1. grad på kjolebringen. Det sidste skud i den socialdemokratiske begejstring for Kongehuset kom med enklækkelig stigning i ydelsentil Kongehuset, der gik fra 126,5 millioner kroner til 143,8 millioner kroner årligt, samtidig med at staten nu har løftet ansvaret for den indre vedligeholdelse af de kongelige slotte fra kongefamilien. 75 procent bakker op om monarkiet i de seneste målinger, mens under 20 procent ville stemme på statsministerens parti. Eller sagt på en anden måde: Hvis man ikke selv er for populær, må man læne sig op ad nogen, der er det. Statsministeren nævnte også et par af dem, vi har mistet. »Sidste år mistede vi to af dem, der fik os alle til at grine,« sagde Mette Frederiksen, der fremhævede filmskaberen Erik Clausen, men også skuespilleren Ulf Pilgaard, »som bragte samfundssatiren til et forrygende niveau«. »Ulf Pilgaard døde lidt uventet i en alder af 83 år, og mange følte – sådan er det med de navne, vi altid syntes har været der – at vi mistede den ene lille bitte smule af os selv.« Passende, at en statsminister nævner vores store kunstnere midt i al storpolitikken. Ulf Pilgaard som storrygende dronning Margrethe i Cirkusrevyen i 2006.Fold sammenLæs mereFoto: Jeppe Michael Jensen/Ritzau Scanpix. Men ved netop at udse sig Ulf Pilgaard får hun signaleret to ting: dels den folkelighed, hun så gerne vil vise, at hun har. Selveste dronning Margrethe – ingen sammenligning i øvrigt – fik jo point for pludselig at overraske Cirkusrevyens hanprimadonna, da han takkede af efter mange års tro tjeneste på fjællebodsscenen. Men statsministeren fik også slået et slag for, at revyen – den særlige danske tradition – er et af demokratiets og ytringsfrihedens højborge, hvor den til enhver tid siddende magt må holde for.  Foto: Niels Ahlmann Olesen/Berlingske. Der var ikke meget håb at hente i statsministerens nytårstale, der nærmest hensatte én til en dystopisk roman af Cormac McCarthy. Én ting er den voksende trussel fra Moskva, Teheran og Pyongyang, vor tids svar på ondskabens akse, og selvsamme akses drømme om den vestlige verdens snarlige kollaps. Set fra en gastronomiredaktørs bord var det dog næsten lige så deprimerende, da Mette Frederiksens evindelige italesættelse af vores gastronomi og fødevarer, som altid, var dikteret af den laveste fællesnævner. Madprisernes himmelflugt blev nævnt i statsministerens nytårstale, og de danske basisvarer blev opremset: ost, hakket oksekød og leverpostej. Gråt, billigt, slasket og ildelugtende. Man kunne næsten fornemme folkeskolens hørmende madpakker, da Mette Frederiksen med den triste fødevareopremsning fik indrammet vores elendige madkultur. Og nej, det er ikke ligegyldigt, at en pakke smør pludselig koster 30 kroner, og at man får 20-30 procent mindre hakket kød for sine penge end for få år siden. Men når man tænker over, hvad det præcis er for basisfødevarer, Frederiksen fremhæver, så er det generelt ringe og ofte ultraforarbejdede fødevarer, som vi spiser mere og mere af. Det skal vi stoppe med. En kvalificeret løsning på de stigende priser på de elendige fødevarer, vi ofte spiser i Danmark, ville være et langt større fokus på madkultur og madlavning. For eksempel det italienske køkken, der i vid udstrækning udmærker sig netop ved at få meget god smag ud af billige basisvarer. Her kunne der ligge et kvalificeret modsvar på de aggressivt stigende priser. Vi bør som nation interessere os mere for gastronomi. Vi burde gøre langt mere for, at de kommende generationer bliver bedre til at lave mad og får en større bevidsthed om råvarekvalitet. Det ville skabe et kvalitativt bedre grundkøkken i Danmark og i øvrigt gøre alle sundere og gladere. Det havde et madøre som jeg hellere hørt statsministeren tale om.",
        "metadata": {
            "source": "https://www.berlingske.dk/kultur/lagde-du-maerke-til-detaljerne-bag-ved-mette-frederiksen-hov-det-ligner-en",
            "image_url": "https://berlingske.bmcdn.dk/media/cache/resolve/image_x_large_vertical/image/187/1874385/24862575-statsminister-mette-frederiksen-s-holder-nytrst.jpg",
            "publication_time": "Torsdag d. 02. januar 2025, kl. 15.40",
            "author": "Holger Dahl",
            "related_links": [],
            "attachments": []
        }
    }
}