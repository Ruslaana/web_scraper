{
    "version": "1.0",
    "document": {
        "id": 8885,
        "title": "København og Frederiksberg vil opkræve ny afgift fra bilister i hovedstaden. I Gentofte kalder de det »kommuneegoisme«",
        "content": "Der er personbiler her og der og alle vegne på Frederiksberg og i København. Derfor efterlyser borgmestrene i de to kommuner nu igen en eller anden form for trængselsafgift ellerroadpricingi et forsøg på at bremse bilismen. »Som konservativ borgmester er jeg normalt ikke fortaler for afgifter på den måde, men jeg ser et stort problem, som vi i fællesskab er nødt til at løse,« siger borgmester på Frederiksberg Simon Aggesen (K). Alene i 2020 er der som beskrevet iBerlingskekommet godt 6.500 flere personbiler i brug i København og cirka 1.000 på Frederiksberg. Det er ikke første gang, det bliver foreslået, at politikerne på Christiansborg ændrer reglerne, så bilister skal betale for at køre rundt i København eller på Frederiksberg. Senest i februar i år lagde Kommissionen for grøn omstilling af personbiler op til at indføre en trængselsafgift for bilister i såkaldte miljøzoner i København og på Frederiksberg. »Vi har ikke en ambition om at indføre en afgift i København,« lød det dog efterfølgende fra transportministerBenny Engelbrecht (S). Allerede i 2011 foreslog S og SF en betalingsring omkring dele af København og Frederiksberg. Året efter blev den droppet af statsminister Helle Thorning-Schmidt (S), der på et pressemøde om betalingsringen sagde de siden så berømte ord: »Der kommer en rigtig god løsning i morgen.« Overborgmester Lars Weiss (S) i København er dog fortaler for en trængselsafgift, der ikke alene gælder for de to kommuner. Lars Weiss er overbevist om, at »trængselsafgifter bliver en del af vores hverdag«, og når de bliver det, »er vi nødt til at have en løsning for hele hovedstadsområdet«. »Det er der, hvor der bliver kørt mest, og der er mest trængsel, at det skal koste,« mener han: »Det handler om at få bilerne væk fra de steder og de tidspunkter, hvor der er absolut mest pres på infrastrukturen. Det handler om at bruge afgifter, hvor det giver mest mening.« Lars Weiss kan ikke sige, præcis hvor og hvornår i hovedstadsområdet han forestiller sig, at bilister kommer til at betale trængselsafgifter. Men han kan bekræfte, at »en sådan afgiftsomlægning også vil få betydning for københavnske bilister«. »De bruger typisk bilen, når de skal lidt længere væk,« siger han. Ifølge Lars Weiss »nytter det ikke noget, at vi får løst nogle problemer inderst inde i hovedstadsområdet, hvis vi blot flytter problemet længere ud«. »Det er også i københavnernes interesse, at de, hver gang de krydser kommunegrænsen – hvilket mange af dem gør hver dag – ikke bliver mødt med (en trafiksituation,red.), der er brudt helt sammen,« forklarer han. På Frederiksberg er der et ønske om at bygge mere metro og samtidig løse de store trængselsudfordringer, byen står over for, siger Simon Aggesen. »De skal ramme indpendlerne og ikke borgerne, som i forvejen har betalt for deres bolig og skal kunne bevæge sig frit. Det skal være et incitament til at lade bilen stå og rykke over i den kollektive trafik, vi kan investere pengene i.« Hvordan planen helt konkret skal se ud, kender han endnu ikke svaret på. Men han understreger, at alle kommuner, der rammes af trængsel og af en eventuel trængselsafgift, skal være med til at udforme den. »Vi er aldrig nået så langt i debatten. Men modellen skal vi komme frem til i fællesskab – hovedstaden, omegnskommuner og regeringen – når vi er kommet til rent faktisk bare at kunne have en drøftelse omkring det. Og det er jo det, regeringen hårdnakket afviser. Det er smadderærgerligt, for jeg synes, der er grundlag for at tage den snak,« siger han. Hvad gør I selv for at nå til et næste skridt? »Næste skridt er at bruge enhver lejlighed til at sige højt, at vi har behov for, at regeringen tager initiativet til den drøftelse. Så indtil jeg ikke har mere taletid, vil jeg blive ved med at opfordre regeringen til det,« siger han og fortsætter: »Jeg har også før slået pjalterne sammen med Københavns teknik- og miljøborgmester fra Enhedslisten. Og hvis to kommuner, der repræsenterer hver sin ende af det politiske spekter, taler for en drøftelse af det, og det ikke bliver grebet, så har jeg svært ved at se, at jeg skulle lykkes med det på anden måde.« Ifølge borgmester i Gentofte Kommune Hans Toft (K) »prøver København at tale sig uden om problemet«. »Det er, at de ikke vil være med til at løse deres egne problemer,« siger han og kalder det »kommuneegoisme«. Hans Toft fremhæver, hvordan København har indtægter på milliarder af kroner fra nye byggerier og nye arbejdspladser. »Hvis man vil have alle disse arbejdspladser, kan man da ikke sige, at folk skal køre derind på en christianiacykel,« siger han: »De vil gerne have alle de her indtægter, men de vil ikke have de biler, der er nødt til at komme derind, så folk kan passe deres arbejde. Det, de siger, er, at vi alle er i samme båd, men at det er os andre, der skal ro.« I stedet for trængselsafgifter og dermed mere pres på offentlig transport er Hans Toft fortaler for netop at udbygge offentlig transport, »som kan tage nogle af alle de her biler, hvis den ellers er af en ordentlig kvalitet«, forklarer han. Berlingske har spurgt transportminister Benny Engelbrecht (S), om de to borgmestres ønsker rykker noget ved hans tidligere udmeldelse, men han ønsker ikke at kommentere yderligere.",
        "metadata": {
            "source": "https://www.berlingske.dk/metropol/koebenhavn-og-frederiksberg-vil-opkraeve-ny-afgift-fra-bilister-i",
            "image_url": null,
            "publication_time": "Mandag d. 10. maj 2021, kl. 09.41",
            "author": "Jens Ejsing",
            "related_links": [],
            "attachments": []
        }
    }
}