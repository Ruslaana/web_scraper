{
    "version": "1.0",
    "document": {
        "id": 16022,
        "title": "McLaren-boss presser Magnussen: Kigger efter ny kører",
        "content": "Kevin Magnussen skal præstere på højeste niveau nu. For han har allerede opbrugt sin tid som lærling i Formel 1, og nu får han ikke længere lov at lave de begynderfejl, som man tidligere kunne acceptere. Så kontant er meldingen fra Magnussens teamchef, Eric Bouiller, der også har åbnet for, at han vil kigge på nye kørere til næste sæson. Om det bliver på bekostning af den 21-årige dansker er mere tvivlsomt, for der er også ros til debutanten. - Kevin er virkelig begyndt at blomstre op, og det vil hjælpe Jenson (Button, holdkammerat, red.) med at bevare sit niveau så højt som muligt. Læretiden er slut for Kevin nu, og selvom vi godt kan tillade et par fejl, så har jeg brug for at se hans fulde potentiale. Han vil være stærk nok til at få en god fremtid i Formel 1, siger Eric Boullier til Autosport.   Kevin Magnussen har haft en sæson, der startede med en forrygende andenplads, men siden udelukkende har kastet placeringer uden for medaljerækkerne af sig. Og det er ikke nemt, når danskeren kender så godt til sejrens sødme. - For at være ærlig er jeg stadig frustreret over ikke at vinde. I min junior-karriere har jeg været vant til at vinde. Det er ikke, fordi jeg har vundet alle løb, som jeg har deltaget i, men jeg har altid vundet løb og har altid været på toppen, fordi jeg kæmpede med om sejrene - Det gør jeg ikke længere, så det er en unormal situation, men det er noget, jeg bliver nødt til at acceptere. Det er en del af Formel 1. Du vinder ikke hvert år, og du kan på ingen måde vinde i alle dine år i Formel 1. Ingen har nogensinde gjort det, og ingen vil nogensinde komme til det, siger Kevin Magnussen til Autosport.  Den danske McLaren-kører føler os selv, at han stadig har mere at give i Formel 1. Han har følt sig tvunget til at starte roligere op, end hans personlighed ellers ville tillade, da han var yngre og mere uprøvet. - Jeg har tidligere i min karriere været igennem ting, hvor jeg forventede at vinde med det samme, forventede for meget af mig selv, dummede mig og bare kom ind i en dårlig stime med at køre galt. Jeg vil ikke have, det sker i Formel 1, så jeg har taget et lille skridt tilbage, siger Kevin Magnussen.",
        "metadata": {
            "source": "https://www.berlingske.dk/sport/mclaren-boss-presser-magnussen-kigger-efter-ny-koerer",
            "image_url": "https://berlingske.bmcdn.dk/media/cache/resolve/image_x_large/image/82/822321/7543585-521mag.jpeg",
            "publication_time": "Lørdag d. 02. august 2014, kl. 15.44",
            "author": null,
            "related_links": [],
            "attachments": []
        }
    }
}