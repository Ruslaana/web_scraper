{
    "version": "1.0",
    "document": {
        "id": 20742,
        "title": "Flere køber igen en ny smartphone",
        "content": "Nye funktioner med brug af kunstig intelligens og en række prisnedslag har tilsammen fået sat gang i smartphonemarkedet. I april-juni voksede det globale salg af mobiltelefoner med seks en halv procent, viser helt nye tal fra analysefirmaet IDC, der følger teknologimarkederne tæt. Tallene bekræftes af analysefirmaet Counterpoint Research, der også følger grundigt med og målte en stigning i salget til forbrugerne på seks procent. En del af årsagen er heftige prisnedsættelser på verdens største mobilmarked, Kina, men demange nye funktioner, som den kunstig intelligens har bragt med sig, ser også ud til at skabe interesse for at skifte den gamle smartphone ud med en nyere model. Igennem nu flere år er smartphonesalget gået tilbage, både på grund af de konstant øgede priser på de nyeste toptelefoner med de bedste kameraer, og fordi flere og flere beholder deres nuværende telefon i længere tid. De opdateringer, som de allernyeste modeller tilbyder, får de alligevel gennem den forbedrede software, som ikke kun lander på de nyeste telefoner. Tværtimod har den øgede miljøbevidsthed hos forbrugerne betydet, at mobilproducenterne nu garanterer, at telefonerne vil kunne opdateres mange flere år end tidligere. Samsungs netop annoncerede foldetelefoner, Galaxy Z Fold6 og Galaxy Z Flip6, er nu oppe på at kunne opdateres med de næste syv Android-udgaver og få syv års sikkerhedsopdateringer. Det er hidtidig rekord, men presser konkurrenterne til at følge med op. Samsung er verdens største mobilproducentog har været det uafbrudt i utallige år, kun afbrudt her til jul af Apples tre måneder på tronen. 18,9 procent af samtlige leverede smartphones i april-juni i år kom fra Samsung, svarende til 53,9 millioner telefoner. Apple kunne med 45,2 millioner telefoner sikre sig en markedsandel på 15,8 procent af det globale marked. Apple lancerer traditionelt sine nye iPhones, denne gang iPhone 16, omkring september, ogher ventes kunstig intelligens at rykke indpå telefonerne. Kinesiske Xiaomier verdens nummer tre med 14,8 procent (42,3 millioner telefoner), kinesiske Vivo nummer fire med 9,1 procent (25,9 millioner telefoner) og kinesiske Oppo, som ejer OnePlus, nummer fem med 9,0 procent (25,8 millioner telefoner). I alt blev der i april-juni leveret 285,4 millioner telefoner ud. For et år siden var det 268 millioner. ",
        "metadata": {
            "source": "https://www.berlingske.dk/virksomheder/flere-koeber-igen-en-ny-smartphone",
            "image_url": "https://berlingske.bmcdn.dk/media/cache/resolve/image_x_large/image/181/1816724/24751338-samsungs-nye-galaxy-z-fold-6-hvor-skrmen-kan-kla.jpg",
            "publication_time": "Mandag d. 15. juli 2024, kl. 11.06",
            "author": "Thomas Breinstrup",
            "related_links": [],
            "attachments": []
        }
    }
}