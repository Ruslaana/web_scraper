{
    "version": "1.0",
    "document": {
        "id": 14957,
        "title": "Ny flodbølge af låneomlægninger er på vej",
        "content": "Den Europæiske Centralbank (ECB) har fået renten herhjemme til at rasle ned med stor fart de seneste dage. Alene fra klokken 14.35 torsdag eftermiddag, hvor centralbankchef Mario Draghi begyndte at tale ved et pressemøde i Frankfurt am Main, til fredag formiddag steg kurserne på lange 30-årige realkreditobligationer med hele 0,9 kurspoint. Det er en enestående stor optur på så kort tid, som kun ses yderst sjældent. Det markante rentedyk kommer oven i den nedadgående tendens, som er set på det seneste, og derfor venter realkreditten nu, at en større bølge af låneomlægninger vil rulle ved udgangen af denne måned. »Det er sandsynligvis boliglån for et sted mellem 70 og 75 milliarder kroner, der vil blive lagt om. Det vil gøre det til en ret stor konverteringsbølge, men ikke større end i 2005, hvor meget store serier af typisk seksprocentlån blev lagt om til fireprocentlån,« siger Lise Nytoft Bergmann, der er boligøkonom hos Nordea Kredit.  Cheføkonom Christian Hilligsøe Heinig fra Realkredit Danmark er enig og siger, at de seneste dages rentefald er så stort, at der godt kan komme en meget stærk slutspurt frem mod 31. januar, som er sidste frist for at opsige gamle lån, hvis man skal have et nyt boliglån med virkning fra 1. april. »Derfor kan den samlede mængde af lån, som vil blive lagt om, godt komme op over 85 milliarder kroner, så vi nu får en endnu større konverteringsbølge end sidste efterår,« siger han. Det er især boligejere med lån med pålydende renter på mere end 3,5 procent, som med fordel kan lægge om og hoppe over i et af de relativt nye toprocentlån med løbetid til 2047. De ligger lige nu i kurs 97,7 med afdrag og i kurs 95,8, hvis der er tale om lån uden afdrag. Altså en ganske pæn kurs, når der tænkes på, at der er tale om en 30-årig obligation, der vil have denne historisk lave rente 30 år frem i tid, og som tilmed kan give store gevinster, hvis nye muligheder for at konvertere op eller ned viser sig.  Skulle renten på 30-årige lån igen komme op i fire procent, vil boligejere med toprocentlån få høvlet næsten en femtedel af deres restgæld og dermed være yderst godt stillede ved et boligsalg eller et skifte til et fleks- eller rentetilpasningslån. Det er tæt ved ti kurs-point, at toprocentobligationer typisk falder i kurs, hver gang renten stiger ét procentpoint. De absolut billigste lån hos realkreditten er lige nu F3-lån eller tilsvarende korte lån med variable renter. De koster kun lidt over 800 kroner om måneden efter skat for hver million lånte kroner. For mange betyder det, at ejendomsskatter, varme, el, vand og andre faste boligudgifter pludselig er blevet en langt større boligudgift end selve boliglånet.  Det er nye tider og markant anderledes end for en del år siden, hvor der ligefrem blev talt om »fandens fødselsdag«, når de faste terminsregninger skulle betales til datidens kreditforeninger. ",
        "metadata": {
            "source": "https://www.berlingske.dk/privatoekonomi/ny-flodboelge-af-laaneomlaegninger-er-paa-vej",
            "image_url": "https://berlingske.bmcdn.dk/media/cache/resolve/image_x_large/image/27/270055/8209214-24busgrundskyld-stiger-for-jpg.jpeg",
            "publication_time": "Fredag d. 23. januar 2015, kl. 22.30",
            "author": "Lars Erik Skovgaard",
            "related_links": [],
            "attachments": []
        }
    }
}