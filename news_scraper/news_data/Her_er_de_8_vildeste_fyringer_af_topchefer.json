{
    "version": "1.0",
    "document": {
        "id": 10304,
        "title": "Her er de 8 vildeste fyringer af topchefer",
        "content": "Jobbet som topchef er som hovedregel forbundet med prestige og høje lønninger. Men det er også forbundet med en vis usikkerhed, for man er ansat efter bestyrelsens nåde, og bestyrelsen kan være lunefuld og efterlader sjældent plads til fejl. Det har topchefer måtte sande gennem tiderne, når de af den ene eller anden grund er blevet bedt om tage deres gode tøj og forlade virksomheden med øjeblikkelig varsel. Seneste eksempel er tirsdagens afskedigelse af topchef for den svenske Handelsbank danske Frank Vang-Jensen, der blev bedt om at rydde skrivebordet efter blot 16 måneder som koncernchef.  Bestyrelsen vurderede på trods af overskud alligevel, at topchefen ikke besad de rette kompetencer. Berlingske Business har samlet otte eksempler på pludselige afskedigelser. Tirsdag morgen kom en overraskende udmelding fra bestyrelsesformand i den svenske storbank Handelsbanken, Pär Boman. Bankens danske topchef, Frank Vang-Jensen var blevet fyret efter kun 16 måneder som topchef men hele 18 år i ledende stillinger i banken.  Årsagen var ifølge Pär Boman, at bestyrelsen havde fundet ud af, at Vang-Jensen ikke var den rette til jobbet. »Denne beslutning er udelukkende relateret til individet,« skrev bestyrelsesformanden i en pressemeddelelse. Han tilføjede, at topchefen ikke opfylder kravene til at stå i spidsen for den særligt decentrale opbygning, som Handelsbanken praktiserer.  Fyringen kom efter, at halvårsregnskabet viste et overskud på 3,29 mia. danske kroner. Angiveligt giver fyringen Frank Vang-Jensen ret til 12 mio. kroner i fratrædelsesgodtgørelse. Et underskud på 750-800 millioner kroner hos Vestjysk bank i 2012 blev omsat til en fyring af bankdirektør Frank Kristensen. Han fik følgende salut med på vejen fra bestyrelsesformand Carsten Andersen: »Det er kraftedeme dårlig ledelse.«  Underskuddet skyldtes primært, at der var lånt mange penge ud til landbruget. Med faldende mælkepriser viste det sig at være en dårlig investering. »Den her bank er ikke født med den udlånsbog, den har i dag,« sagde Carsten Andersen til et pressemøde i forbindelse med fyringen.»Man har kloget sig på landbruget,« sagde han og tilføjede, at ledelseskulturen ikke efterlod plads til advarselsopråb fra medarbejderne.  Carsten Andersen ærgrede sig derfor over, at han var nødt til at sende den fyrede bankdirektør af sted med et gyldent håndtryk på over ti millioner. »Jeg havde ikke lyst til at give ham dem. Vi har været nede i kontrakten og tjekke, om vi kunne undgå det. Men vi lever i retssamfund, og han skal have sine penge.« Forgyldning af en håndfuld centrale medarbejdere fik sat Dongs topchef gennem 11 år, Anders Eldrup, på porten i 2012. I en pressemeddelelse skrev bestyrelsesformand Fritz Schur, at fyringen skyldtes, at »Anders Eldrup har godkendt nogle usædvanlige ansættelsesforhold for enkelte medarbejdere i Dong Energy.«Det havde bestyrelsen erfaret og altså nu taget konsekvensen af ved at afskedige topchefen.  Samtidig satte Fritz Schur en advokatundersøgelse i gang, der skulle afdække sagens fulde omfang. Anders Eldrup har senere forklaret, at han ikke følte, han havde gjort noget forkert. Afgørelsen af en voldgift resulterede i, at han skulle have ni millioner kroner i fratrædelsesgodtgørelse. Det var en fyring med øjeblikket virkning, da Eivind Kolding måtte forlade posten som øverste chef for Danske Bank i 2013. Det skyldtes en mangel på »dybere kompetencer«hos topchefen, skrev bestyrelsesformand Ole Andersen i en pressemeddelelse.  I forbindelse med fyring fik han23 millioner kronermed sig i et gyldent håndtryk efter at have styret banken gennem halvandet år. Januar året efter blev han ansat som administrerende direktør i Novo Nordisk. Også den post måtte han dog forlade igen to år senere, da bestyrelsen fyrede ham. De var nået frem til, at »det på længere sigt vil blive nødvendigt med en administrerende direktør med en anden baggrund end Eivind Koldings,« skrev de dengang i en pressemeddelelse. Fra denne post kunne Eivind Kolding tage20 millioner kroner med i et gyldent håndtryk. Efter næsten otte år som chef for Vestas, røgDitlev Engel ud med øjeblikkelig varsel. Det skete efter, at selskabet gik ind i en ny fase, hvor ønsket var at realisere vækstpotentialet, lød forklaringen fra bestyrelsen.  Ditlev Engel havde de seneste halvandet år forud ud for afgangen stået i spidsen for et rekrutteringsprogram med en tilhørende spareplan på tre milliarder kroner.  Ditlev Engels årslønblev dengang anslået til at ligge på den pæne side af ni millioner, hvilket gjorde ham fortjent til en fratrædelsesbonus på minimum 18 millioner kroner. Det var en magtkamp i PFA Pensions bestyrelse, der skulle blive Henrik Heidebys endeligt som topchef i pensionsselskabet efter 13 år på posten.  Den magtkamp opstod efter, at især formand i HK Handel, Per Tønnesen, indtrådte i PFAs bestyrelse. Han skulle ifølge kilder være meget kritisk overfor den hidtidige magtakse bestående af Henrik Heideby og Ledernes formand Svend Askær. Ifølge kilder var det en manglende vilje til forandring, der slutteligt fik Henrik Heideby til at vælge at sige op med kort varsel. »En helt idiotisk fejl.« Så kort opsummerede medicinalvirksomheden Lundbecks fyrede topchef, Ulf Wiinberg, selv årsagen til sin afgang.  Han havde nemlig i 2013 modtaget 55 aktieri selskabet Stratified Medical Ltd, en medicinalvirksomhed med base i London. Aktierne havde han i første omgang ikke tænkt nærmere over, men da han i 2014 modtog papirer fra medicinalvirksomheden fra London stilet personligt til ham, blev han klar over sin fejl. Lundbeck havde nemlig umiddelbart efter, at Wiinberg modtog sine aktier, investeret 19 millioner kroner i Stratifield Medical Ltd. Han tog dengang kontakt til bestyrelsen, som ikke havde andet valg end at fyre topchefen gennem næsten fem år.  Som plaster på såret fik Ulf Wiinberg19 millioner kroner med sig. Beløbet skulle dog ikke ses som et gyldent håndtryk, sagde Håkan Björklund dengang. Det var kompensation for, at Ulf Wiinberg ikke måtte tage arbejde ved en konkurrent de følgende 18 måneder. Der var nærmest tale om en fyring i spalterne, da Torben Ballegaard Sørensen måtte gå af som topchef hos B&O i 2008 efter næsten syv år i spidsen for firmaet. Torben Ballegaard SørensenFold sammenLæs mere Det skete efter, at bestyrelsesformandJørgen Worning til Berlingske Business ikke ville kommentere på, om der fortsat var tillid til Torben Ballegaard Sørensenefter en præsentation af et skuffende regnskabstal, der ledte til en nedjustering af det forventede overskud. Senere samme dag kaldte Jørgen Worning det »journalist-pjat« at spekulere i tilliden til topchefen. Mindre end et døgn senere var Torben Ballagaard Sørensen fyret. Hele håndteringen af sagen blev af bl.a.ledelsesekspert Anders Drejer betegnet som ”noget rod” og tegn på ”manglende handlekraft” fra bestyrelsens side. Det virkede umiddelbart til, at aktiemarkedet var enig i denne anskuelse og sendte B&O-aktion yderligere ned efter nyheden om fyringen. Jørgen Worning afviste i første omgang, at der ville blive tale om et gyldent håndtryk, men Berlingske skrev senere, at Torben Ballegaard Sørensen endte med en fratrædelsesgodtgørelse på 8,3 millioner.",
        "metadata": {
            "source": "https://www.berlingske.dk/virksomheder/her-er-de-8-vildeste-fyringer-af-topchefer",
            "image_url": "https://berlingske.bmcdn.dk/media/cache/resolve/image_x_large/image/11/113138/14407224-bosserne.jpg",
            "publication_time": "Onsdag d. 17. august 2016, kl. 14.42",
            "author": "Helene Kristine Holst",
            "related_links": [],
            "attachments": []
        }
    }
}