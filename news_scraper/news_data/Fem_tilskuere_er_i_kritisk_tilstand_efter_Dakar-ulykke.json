{
    "version": "1.0",
    "document": {
        "id": 18350,
        "title": "Fem tilskuere er i kritisk tilstand efter Dakar-ulykke",
        "content": "Arrecifes: Allerede inden den første egentlige etape af Dakar Rally er der sket en alvorlig ulykke i det historiske løb. Under lørdagens prolog kørte en bil i høj fart af vejen og smadrede direkte ind i tilskuere. Mindst ti personer er kommet til skade, heraf fem kritisk. Ifølge arrangørerne blev løbet umiddelbart bagefter neutraliseret og prologen suspenderet. Den første etape bliver kørt søndag. Den kinesiske kører Guo Meiling slingrede af banen omkring mærket ved 6,6 kilometer af den 11 kilometer lange strækning, prologen blev kørt på. Det skete på et lige stykke tæt på Arrecifes i Argentina. Løbsarrangørerne tilkaldte fire lægehelikoptere, arrangørernes tre lægebiler og otte lokale ambulancer. - I alt har vi ti patienter, herunder fire børn og en gravid kvinde, der har det ok, siger Daniel Modesto, der leder det lokale hospital. I 2015 mistede den polske motorcykelkører Michal Hernik livet under slutningen af en etape af Dakar Rally. Den seneste dødsulykke med tilskuere var dog i 2011, hvor en person blev dræbt. Det berømte offroad-rally har været afholdt siden 1978. Både biler, motorcykler og lastbiler deltager i løbet, hvor ruten varierer fra år til år. /ritzau/AFP",
        "metadata": {
            "source": "https://www.berlingske.dk/sport/fem-tilskuere-er-i-kritisk-tilstand-efter-dakar-ulykke",
            "image_url": "https://berlingske.bmcdn.dk/media/cache/resolve/image_x_large/image/65/658630/11887386-rallying-dakar.jpg",
            "publication_time": "Søndag d. 03. januar 2016, kl. 04.35",
            "author": null,
            "related_links": [],
            "attachments": []
        }
    }
}