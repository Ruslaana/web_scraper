{
    "version": "1.0",
    "document": {
        "id": 9087,
        "title": "De sidste dage i Det hvide hus",
        "content": "Michelle Obama har i den grad fascineret som amerikansk førstedame. Vi skal helt tilbage til Jacqueline Kennedy, før man så noget lignende. Det var »Jackie«, der sad ved siden af sin mand, præsidenten John F. Kennedy, da han blev dræbt i Dallas Texas i 1963. Vi dumper ind i hendes liv i tiden efter, hvor hun har besøg af en journalist, som hun gerne vil rette nogle misforståelser med. Samtidig rekonstrueres turen gennem Dallas, og en dokumentarfilm fra CBS, hvor Jackie (spillet af Natalie Portman) viser rundt i Det hvide hus, er også forsøgt genskabt. Pablo Larrain tager for forsigtigt på førstedamen til, at interessen for hende – på trods af et godt udgangspunkt – kan holde til en spillefilm på syv kvarter. Jeg ville hellere læse en grundig magasinartikel eller se en kortere dokumentarfilm, hvis Jackie Kennedy absolut skal på programmet.  Faktisk er jeg ikke sikker på, at der er materiale i hende til en hel film. I »Jackie« får vi ikke meget mere end almindeligheder som betragtninger om, hvorvidt præsidenten skal have et begravelsesoptog, eller om hans enke skal vise sig i TV eller ej. Det er »Billed-Blad og Faxe Fad«, som Dan Turéll i sin tid sang om noget helt andet, og det er mig en stor gåde, at filmen er nævnt i prissammenhæng i USA. Hvad:»Jackie«Hvem:Instruktør: Pablo Larrain. Medvirkende: Natalie Portman, Peter Sarsgaard, Caspar Phillipson.Hvor:Premiere over hele landet. ",
        "metadata": {
            "source": "https://www.berlingske.dk/filmanmeldelser/de-sidste-dage-i-det-hvide-hus",
            "image_url": "https://berlingske.bmcdn.dk/media/cache/resolve/image_x_large/image/8/87868/16003525-stillfoto-fra-jackie.jpg",
            "publication_time": "Torsdag d. 12. januar 2017, kl. 07.00",
            "author": "Jacob Wendt Jensen",
            "related_links": [],
            "attachments": []
        }
    }
}