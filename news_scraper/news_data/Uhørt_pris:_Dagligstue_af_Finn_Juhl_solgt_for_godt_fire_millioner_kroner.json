{
    "version": "1.0",
    "document": {
        "id": 11625,
        "title": "Uhørt pris: Dagligstue af Finn Juhl solgt for godt fire millioner kroner",
        "content": "Overraskelse, ombetrækning og millioner. Sådan kan man kort beskrive Bruun Rasmussen Kunstauktioners salg af en unik dagligstue – en sofa og to lænestole – designet af den danskemøbelarkitekt Finn Juhl (1912-1989). 10. december blev de tre møbler, der populært bliver kaldt »elefantmøblementet«, solgt for 3,1 millioner kroner, hvilket er rekord for den danske møbelarkitekt. Sofaen alene kostede 2,1 millioner, mens stolene blev solgt for en million. Den samlede pris inklusive salær og kunstnerafgift løb op i 4.030.000 kroner. Køberen er en europæisk samler, oplyser auktionshuset. »Med den fantastiske pris er klicheen om, at godt design holder, blevet slået fast med syvtommersøm. Det har været en fantastisk proces, fra vi fik møblerne indleveret, fik dem restaureret, og nu solgt til rekordpris,« siger Peter Kjelgaard, leder af Bruun Rasmussens afdeling for moderne design. Finn Juhl designede møblerne i 1939, og de blev samme år præsenteret på Snedkerlaugets Møbeludstilling. Dengang blev de opfattet som alt for moderne for tidens smag. At møbelsættet ligefrem blev set som provokerende i samtiden fremgår af omtalen i Berlingske Aftenavis, hvis anmelder omtalte møblerne på denne måde: »Arkitekt Finn Juhl har tegnet en meget excentrisk Opholdsstue (…) Sofaen er i en mærkelig udhugget Stil. De ejendommelige Møbler er udført af Niels Vodder (…)«. Sådan ser Finn Juhls skulpturelle møblement ud i renoveret og ombetrukket tilstand. Da Bruun Rasmussens ekspert, Peter Kjelgaard, først skulle vurdere dem, så de »lidt trætte« ud efter mange års brug og flere uheldige ombetrækninger.Fold sammenLæs mereFoto: Bruun Rasmussen. Sofasættet blev dog købt af forfatteren og maleren Mogens Lorentzen (1892-1953) og har siden været i familiens eje. Det vidste designverdenen dog ikke. Allerede et par år efter salget blev sort-hvide billeder af sofaen inkluderet i bøger om dansk design, men alle troede, den var gået tabt. Det var efterkommere til Mogens Lorentzen, som var ved at rydde op i deres forældres hjem, der henvendte sig til Bruun Rasmussen i København om et eventuelt salg. De var godt klar over, at møblerne var designet af Finn Juhl, men de vidste ikke, at de var så mange penge værd. Peter Kjelgaard fortæller, at efterkommerne til Mogens Lorentzen, der blandt andet er kendt for at skrevet teksten til »Juletræet med sin pynt«, henvendte sig ved Bruun Rasmussens modtagerskranke i København og forklarede, at de havde nogle møbler af Finn Juhl, som de muligvis vil sælge. Først kiggede en af auktionshusets generalister på sagen. Derefter blev en yngre medarbejder fra afdelingen for moderne design tilkaldt. Til sidst blev han selv som leder af afdelingen involveret i vurderingen. Finn Juhl sofaen inden ompolstringen.Fold sammenLæs mereFoto: Bruun Rasmussen Kunstauktioner. Sådan så møblerne ud, inden de blev ompolstret.Fold sammenLæs mere »Vi har altid en sund skepsis, når folk henvender sig. Dels fordi folk nogle gange overdriver, og dels fordi vi selv kan have en tendens til at se det, som vi gerne vil se. Men i det her tilfælde var der tale om noget helt exceptionelt. Ejerne vidste godt, at det var Finn Juhl-møbler, og de var ikke ved lige at køre dem på lossepladsen, men de havde ingen idé om, at prisen ville komme helt op i skyerne,« siger Peter Kjelgaard. Han tog efter præsentationen ud for at se møblerne i det hjem, hvor de havde stået i rigtig mange år. »De så lidt trætte ud. Stolene var betrukket om to-tre gange i løbet af årene, senest i 90erne i noget stof, som meget lidt lignede det originale stof. Og sofaen var blevet ombetrukket engang i 60erne, men den havde fået lidt for meget fyld, og det var ikke gjort med viden om, at der er tale om et klenodie. Vi fik dem ombetrukket, så de har det udtryk, som de havde i 1939,« siger Peter Kjelgaard. Han var, da han så møblerne, med det samme klar over, at man her havde fat i noget enestående. »Os, der ved noget om det her, har spurgt hinanden, hvor disse møbler, som vi kender fra designlitteraturen, kunne være henne, og vi havde egentlig ikke regnet med, at vi nogensinde ville få dem at se igen,« siger Peter Kjelgaard, som hele sit voksenliv har arbejdet med dansk design og kalder sofaen for det mest interessante møbel, som han nogensinde har haft mellem hænderne. Hvordan ejerne, der var ved at rydde op i deres forældres hjem, reagerede, da Peter Kjeldgaard var ude for at vurdere møblerne? »Som udgangspunkt var de ikke indstillet på lige med det samme at skulle beslutte, om møblerne skulle sælges, men da jeg fortalte, at jeg vurderede dem til et sted i omegnen af tre millioner kroner, syntes de, at det var en god idé, at jeg hurtigst muligt tog møblerne med til auktionshuset,« siger Peter Kjeldgaard.",
        "metadata": {
            "source": "https://www.berlingske.dk/kultur/uhoert-pris-dagligstue-af-finn-juhl-solgt-for-godt-fire-millioner-kroner",
            "image_url": "https://berlingske.bmcdn.dk/media/cache/resolve/image_x_large_vertical/image/136/1366549/23605920-.jpg",
            "publication_time": "Fredag d. 11. december 2020, kl. 13.39",
            "author": "Henrik Dannemand",
            "related_links": [],
            "attachments": []
        }
    }
}