{
    "version": "1.0",
    "document": {
        "id": 16019,
        "title": "Amerikansk gigant køber dansk veterinærvirksomhed",
        "content": "Den amerikanske gigant Henry Schein, der er verdens førende udbyder af healthcare produkter og services til veterinær-, tandlæge- og sundhedsklinikker, køber op i Danmark. Henry Schein har netop indgået en aftale om at købe aktiemajoriteten i den fynske familieejede virksomhed Jørgen Kruuse. Dermed sætter det amerikanske firma sig på Nordens førende leverandør af udstyr og materialer til diagnostik og behandling i veterinærbranchen. Kruuse omsatte i 2014 for 627 mio. kr. »Vi glæder os meget over aftalen med Henry Schein, som opfylder vores ønske om at finde en stærk investor, der kan bidrage til at skabe en attraktiv fremtid for virksomheden. Forretningsmæssigt supplerer vi hinanden særdeles godt – og partnerskabet giver os en markant bredere platform at markedsføre vores produkter fra. Vi vil med Henry Schein få en ideel partner til at sikre realiseringen af vores ambitiøse vækststrategi,« siger  bestyrelsesformand Peter Eriksen Jensen fra Kruuse. Parterne ønsker ikke at offentliggøre prisen på transaktionen.",
        "metadata": {
            "source": "https://www.berlingske.dk/virksomheder/amerikansk-gigant-koeber-dansk-veterinaervirksomhed",
            "image_url": "https://berlingske.bmcdn.dk/media/cache/resolve/image_x_large/image/56/562487/9407587-kruuse.jpg",
            "publication_time": "Tirsdag d. 23. juni 2015, kl. 15.20",
            "author": "Bent Højgaard Sørensen",
            "related_links": [],
            "attachments": []
        }
    }
}