{
    "version": "1.0",
    "document": {
        "id": 10394,
        "title": "Kan du huske, da alle var bange for Ulf Pilgaard? Vi har ventet på opfølgeren i 30 år – og den er rigtig, rigtig god",
        "content": "Nu siger jeg lige noget muligvis kontroversielt. Ole Bornedalhar i løbet af sin godt 30 år lange karriere som instruktør lavet påfaldende få rigtig gode film. Jo, det var en frisk idé at casteLasse RimmerogLene fra Aquatil hovedrollerne i »Fri os fra det onde«, men rigtigt godt blev det ikke, »Dræberne fra Nibe« virkede som en humorforladt pastiche på »I Kina spiser de hunde«, og hvis man kalder John Mogensen-biografien »Så længe jeg lever« ujævn, fornærmer man vist ikke ret mange. Ud over muligvis Ole Bornedal. Og sådan kunne man blive ved. Ingen kan til gengæld tage fra samme Bornedal, at han for næsten 30 år siden stod bag den banebrydende »Nattevagten«, noget så sjældent som en dansk genrefilm med tydelig inspiration fra amerikanske forbilleder, og filmen, der kickstartedeNikolaj Coster-Waldaus ogKim Bodnias karrierer, gjorde Sort Sols »Let Your Fingers Do the Walking« til en landeplage og betød, at vi er en hel generation, der stadig får nervøse tics ved øjet, når vi ser den ellers så folkeligeUlf Pilgaard. Også i Cirkusrevyen.  Fanny Leander Bornedal spiller Emma, datter af Martin, der er opsat på at se fortiden i øjnene. Både bogstaveligt og i overført betydning.Fold sammenLæs mereFoto: Nordisk Film. Og sandelig om ikke efterfølgeren »Nattevagten – dæmoner går i arv«, der kommer 29 år efter originalen, også er god. Rigtig, rigtig god endda. Martin (Nikolaj Coster-Waldau) er stadig dybt traumatiseret af hændelserne i ligkælderen under Retsmedicinsk Institut og spiser piller, som var de Tic Tacs. Hans datter, Emma (Fanny Leander Bornedal), har vist aldrig rigtigt fået at vide, præcis hvad der skete, men i en af filmens første scener finder hun sin fars gamle walkman og en bunke avisudklip. Med et sæt friske batterier spiller walkmanen »Let Your Fingers Do the Walking«, mens hun bladrer igennem artikler om kommissær Wörmers ugerninger for næsten 30 år siden. Det er lige på kanten til at være corny, men scenen slår stemningen helt perfekt an, og »Nattevagten – dæmoner går i arv« balancerer i det hele taget glimrende mellem at kæle for fans af den første film og fungere som selvstændig historie. Det går hverken værre eller bedre, end at Emma, som er medicinstuderende, OGSÅ får job som nattevagt på Retsmedicinsk Institut, og samtidig begynder der at ske mystiske ting, som måske hænger sammen med begivenhederne i 1994. Kommissær Wörmer (Ulf Pilgaard) lever stadig, men er indlagt på Sankt Hans Hospital, så han kan næppe have noget med det at gøre. Eller? Det er synd at afsløre mere af handlingen her, men til gengæld skal det understreges, at der er dragende billeder, en ekstremt effektiv lydside og midt i al uhyggen også karakterer, man rent faktisk har et forhold til. Fanny Leander Bornedal er ganske vist datter af instruktøren, hvilket muligvis har været en fordel til jobsamtalen, men hun er altså fremragende som den stålsatte, men alligevel dejligt almindelige Emma, der er opsat på at se fortiden i øjnene. Det er også ægte rørende, når Martin og hans gamle ven Jens (Kim Bodnia) genforenes, ligesomPaprika Steener ret herlig som kriminalbetjenten Kramer, der virkelig ikke gider noget som helst pis fra nogen som helst – og det unge talentNina Rasker sandelig også virkelig god som Emmas ven Maria. Det er helt rørende, når Kim Bodnias Jens og Nikolaj Coster-Waldaus Martin (bagerst i billedet) samles igen. Omend anledningen er dyster …Fold sammenLæs mereFoto: Nordisk Film. Ulf Pilgaard har ikke mange scener i filmen, men jeg kan for egen regning sige, at hvis jeg skulle rende på ham på gaden, vil jeg ikke bare få nervøse tics ved øjet, men formentlig skrige af angst og løbe min vej. Der er i det hele taget glimrende skuespil og stilsikker iscenesættelse hele vejen igennem. Slutningen er måske ikke helt det adrenalinsus, man kunne have drømt om, men ellers er der sandelig ikke mange fingre, man kan sætte på »Nattevagten – dæmoner går i arv«. Som selvstændigt værk er den måske mest til fire stjerner, men som kombineret film og nostalgitrip får den en hel håndfuld. »Nattevagten – dæmoner går i arv« Genre: Thriller.Varighed:117 minutter.Instruktion:Ole Bornedal.Medvirkende:Fanny Leander Bornedal, Nikolaj Coster-Waldau, Sonja Richter, Ulf Pilgaard, Kim Bodnia, Paprika Steen m.fl. Premiere: 14. december i biografer landet over. I får lige et klip fra den originale Nattevagten med en skræmmende god Ulf Pilgaard: ",
        "metadata": {
            "source": "https://www.berlingske.dk/skaerm/kan-du-huske-da-alle-var-bange-for-ulf-pilgaard-vi-har-ventet-paa",
            "image_url": null,
            "publication_time": "Onsdag d. 13. december 2023, kl. 12.21",
            "author": null,
            "related_links": [],
            "attachments": []
        }
    }
}