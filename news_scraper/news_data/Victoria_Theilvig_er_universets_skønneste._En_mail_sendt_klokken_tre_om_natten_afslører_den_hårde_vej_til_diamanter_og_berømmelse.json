{
    "version": "1.0",
    "document": {
        "id": 19784,
        "title": "Victoria Theilvig er universets skønneste. En mail sendt klokken tre om natten afslører den hårde vej til diamanter og berømmelse",
        "content": "Victoria Kjær Theilvig har som den første dansker nogensinde vundet Miss Universe. Den nykronede Miss Universe er 21 år gammel og kommer fra Søborg. Hun er tidligere professionel danser, og hun har i den egenskab været danmarksmester i disco. På trods af det, skriver Lisa Lents, som er direktør for Miss Danmark, at hun »altid har været den generte pige, som har udviklet sig til en stærk og inspirerende kvinde«. Ifølge samme mail fra Lisa Lents har Victoria Kjær Theilvig en uddannelse i business og marketing, og så har hun en blomstrende karriere i smykkebranchen, hvor hun specialiserer sig i salg af diamanter. »Victoria har alt det, der skal til for at blive den nye Miss Universe. Hun er ydmyg, hårdtarbejdende, samarbejdsvillig, empatisk og er rigtig god til atconnectemed folk. Hun er også ambitiøs og målrettet,« udtalte Lisa Lents til Berlingske inden kåringen. Victoria Kjær Theilvig meldte sig til Miss Danmark efter hun havde fulgt med i »Miss Perfect«. Det var en doku-/realityserie, der blev sendt på DR 3, som handlede om seks kvinder, der stillede op i skønhedskonkurrencen Miss Danmark 2017. Serien var bestemt ikke nogetglansbillede. I den kunne man se Lisa Lents sende en mail klokken tre om natten til deltagerne, hvori hun forklarede dem, at de ikke måtte virke synligt trætte eller uoplagte, og at de ikke måtte holde pauser efter at have gået i høje hæle en hel dag. For skal man vinde en skønhedskonkurrence, er der endog meget skrappe krav til ikke alene udseendet, men til ens opførsel og fortid. Deltagerne i Miss Universe skal blandt andet optræde i badetøj, aftenkjoler og såkaldte nationale kostumer.Fold sammenLæs mereFoto: Carl De Souza/AFP/Ritzau Scanpix. Det er krav, der gennem mange år harværet under heftig debat, og som af nogle bliver set som en fastholdelse af gamle kvindeidealer. Ikke desto mindre kræver det sin kvinde at leve op til dem, og den kvinde må Victoria Kjær Theilvig have følt, at hun kunne være. Nu har Victoria Kjær Theilvig vundet ikke bare Miss Danmark, men Miss Universe. Hun har således udkonkurreret 126 andre landes repræsentanter for til sidst at stå som sejrskvinde. Hovedkonkurrencen, som fandt sted i Mexico, har varet i tre uger med to til tre tøjskift om dagen. Det har blandt andet indebåret personlige interviews med dommere og optrædener i et såkaldt nationalt kostume, badetøj og aftenkjoler. Victoria Kjær Theilvigs nationale kostume skulle »symbolisere en vikingekriger med etlatin touch«. »Dette kostume er ikke blot et sæt tøj. Det er en stærk hyldest til vikingetidens stærke og robuste kvinder, der blev æret som krigere, ledere og beskyttere af deres folk,« skrev Victoria Kjær Theilvig i et opslag på Instagram. Det blev designet af to designere fra Nicaragua, som er bosat i USA – Neftali Jahaziel Espinoza⁩ & Stalyn Nuñez. Denne dragt var inspireret af vikinger – men med et latin touch.Fold sammenLæs mereFoto: Raquel Cunha/Reuters. Victoria Kjær Theilvig vinder ifølge det spanske medie Marca en årsløn på 250.000 dollar, og hun får en luksuslejlighed stillet til rådighed i Mexico. Det er hendes aflønning for, at hun det næste år skal være ambassadør for organisationen og besøge op til 35 lande. Her skal hun blandt andet støtte op om humanitært arbejde. Finalekjolen er designet af José Zafra fra Peru.Fold sammenLæs mereFoto: Raquel Cunha/Reuters/Ritzau Scanpix. Som nævnt, så er Victoria Kjær Theilvig professionelt interesseret i smykker og diamanter. Derfor vil hun sikkert også sætte pris på, at vinderen af Miss Universe også får lov til at gå med et særligt diadem, der hedder »Force for good«. Diademet er besat med næsten tusind diamanter og safirer og har en værdi af 5,5 millioner dollar eller 39 millioner kroner. Både Maria Hirse og Helena Christensen har tidligere repræsenteret Danmark i Miss Universe. Men den hidtil bedste danske placering var Aino Korva, der blev nummer to i 1963. Fra 1996 til 2015 var Miss Universe ejet af Donald Trump. I 2022 blev det købt af JKN Global Group fra Thailand, som er ledet af Anne Jakapong Jakrajutatip. Siden hendes overtagelse er der kommet nye regler om, at deltagerne gerne må være gift eller fraskilt, og at de også gerne må have født et barn. Indtil september 2023 skulle deltagerne også være mellem 18-28, men den øvre aldersgrænse er nu blevet fjernet. ",
        "metadata": {
            "source": "https://www.berlingske.dk/kultur/victoria-theilvig-er-universets-skoenneste-en-mail-sendt-klokken-tre-om",
            "image_url": null,
            "publication_time": "Søndag d. 17. november 2024, kl. 09.57",
            "author": "Joachim Talbro Paulsen",
            "related_links": [],
            "attachments": []
        }
    }
}