{
    "version": "1.0",
    "document": {
        "id": 10533,
        "title": "11 Bøger om brud",
        "content": "Ebba Witt-Brattström »Århundredet kærlighedskrig« (2016) »Hun sagde:/ Jeg lever som en fange i dit magtapparat.« Han svarer: »Hvornår tænker du nogen sinde/ på andet end din egen krænkethed«. »Århundredet kærlighedskrig«, der også læses som et kig ind i skilmissen mellem svensk litteraturs mest celebre par: Ebba Witt-Brattström og Horace Engdahl, er fyldt med rasende replikker og citater – også fra andre forfattere og musikere. Det er en forrygende slåskamp på ord mellem to giganter, der har svært ved at blive forsonet.  Jonathan Safran Foer: »Her er jeg« (2016) Bogen hovedperson, forfatteren Jacob, er ikke-troende, amerikansk jøde. Gift med Julia, men ægteskabet skranter, uden at de rigtig kan sætte fingeren på, hvad der er galt. Deres gammelkloge børn, de gode jobs og de lækre omgivelser gør skilsmisseromanen til en moderne familefortælling fra den amerikanske middelklasse med klare paralleller til Jonathan Safran Foers egen skilsmisse fra forfatterkollegaen Nicole Krauss.  Fay Weldon: »En hun-djævels bekendelser« (1983) Åh, søde hævn. Hvem har ikke drømt om at brænde eks-mandens hus ned, stjæle hans penge eller bare ydmyge ham offentligt? Ruth gør det hele i denne roman, der hædrer den forladte kvinde, der holder op med at være offer og i stedet bliver en hun-djævel. Det er stadig frydefuld læsning – også 34 år efter bogen udkom første gang.. Maria Sveland og Katarina Wennstam: »Happy Happy« (2011) Denne bog kan man vælge at hade eller elske. Man kan blive irriteret over de over-positive kvinder, der betragter skilsmissen som del af deres egen selvudvikling. Men man kan også se bogen som en positiv opsang til alle de, der sidder fast i den hverdagsgrå, opslidende parholdssump. Ifølge forordet skal bogen være »et modbillede, der tager de positive aspekter op, som en skilsmisse oftest fører med sig«. Emeli Bergman: »Salt« (2017) At kalde »Salt« en skilsmissebog er lidt af en tilsnigelse, selvom både afsked og tab fylder meget i de ni noveller. Emeli Bergman, der bruger en slags poetisk prosa, beskriver sorgen og det smertefulde ved at sige farvel på en helt udramatisk måde. Titelnovellen foregår på Öland, hvor havvandet har en saltholdighed, der svarer præcis til den i menneskers øjne. Derfor kan man se under vandet. uden at det skader synet. Lotte Kaa Andersen: »Hambros Allé 7-9-13« (2015) Line og Kristian bor på én af landets fineste adresser, Hambros Allé I Hellerup, men de er dybt ulykkelige. Det er der flere af vejens indbyggere, der er, for krisen kradser også i velhavermiljøet, hvor Lotte Kaa Andersens bog foregår. At finanskrisen samtidig gør sit indtog, bliver tingene ikke nemmere af. Olga Ravn: »Den Hvide Rose« (2016) Når man bliver forladt, og verden bryder sammen, kan også sproget forsvinde. Olga Ravns »Den Hvide Rose« er digte om fortabt kærlighed skrevet med messende gentagelser omkring kærlighedsmetaforen – rosen – så man kan mærke afsavnet og smerten gennem hver eneste linje. »Jeg har skrevet bogen med en nat, der fandtes indeni mig,« forklarede Olga Ravn om bogen til Berlingske sidste år. »Jeg havde skrevet hundredevis af digte på hver fem linjer, mens jeg stod midt i en tabssituation. Det hele var rå, følelsesladet erfaring.« Kristina Stoltz: »Som om« (2016) En morgen vågner Fanny med en byld på sit ene øje. Den spalter hendes syn og opdeler verden i et uendeligt antal smådele. Det er det første tydelige tegn på skilsmisse som Fanny skal igennem med sine to børn. Kristina Stoltz har selv sagt, at »Som om« skal »fremskrive og bearbejde, hvordan det kan opleves, når fornemmelse af at indre fundament sprænges i forbindelse med en skilsmisse«. Handlingen pendulerer mellem den unge Fannys opvækst på Christianshavn og Fanny som voksen, gift og ulykkelig. Ida Jessen: »Ramt af Ingenting« (2012) Den modne kvinde fortæller her om den smertelige periode efter et kærlighedsforholds ophør. Perioden, hvor bitterheden virker så oplagt, hvis ikke man kan komme af med sin sorg, sin smerte og sin vrede. »Ramt af ingenting« er bogen om to personer, der i bund og grund var så forskellige, at forholdet ikke kunne bære. Geir Gulliksen: »Historie om et ægteskab« (2015) Roman, der var indstillet til Nordisk Råds Litteraturpris i 2016, lader manden forsøge at se deres forhold fra konens synsvinkel. Fordi hun har lukket af og ikke længere vil fortælle ham noget. Parret lever ellers i det perfekte ægteskab, der dog også præges af angsten for alt det ordinære og hverdagsagtige, der lige så stille tvinger begge parter derud, hvor forholdet bliver en belastning, og kærligheden sættes under pres.  Tove Ditlevsen: »Gift« (1971) Titlen til trods er det næsten umuligt at komme udenom Tove Ditlevsens klassiker, der føler forfatterinden gennem tre ægteskaber og ind i det fjerde. Det er en bog om ensomhed, om familie - og om at ville sin gerning så meget, at det måske rammer børnene. Helt klassisk roman og helt uomgængelig.",
        "metadata": {
            "source": "https://www.berlingske.dk/kultur/11-boeger-om-brud",
            "image_url": "https://berlingske.bmcdn.dk/media/cache/resolve/image_x_large/image/23/239724/16878164-08bkufay-weldon3-105346jpg.jpeg",
            "publication_time": "Fredag d. 07. april 2017, kl. 19.00",
            "author": null,
            "related_links": [],
            "attachments": []
        }
    }
}