{
    "version": "1.0",
    "document": {
        "id": 5247,
        "title": "Berlingskes redaktør går i kødet på de »militante veganere«: Det ligner ingenting",
        "content": "Kære læser, I denne uge er det mig, Søren Jacobsen Damm, der skriver nyhedsbrevet »For Tiden«.  Jeg er Berlingskes gastronomiredaktør og selvsagt meget optaget af mad – og af, at vi har gode, veldrevne forretninger i København, hvor man kan købe råvarer af ordentlig kvalitet. Derfor vil jeg bede dig tage med på et lille eksperiment: Forestil dig en gruppe aktivister, der stod uden for et af landets store hospitaler og råbte »mordere!« efter unge kvinder, der forlod hospitalet efter at have fået foretaget en abort. Eller forestil dig en gruppe højreekstreme demonstranter, der samledes foran en vuggestue eller en børnehave og svinede forældrene til, fordi demonstranterne mente, at børn hører til hjemme hos mor. Eller en gruppe afholdsfolk, der begik hærværk mod et værtshus, fordi de var imod fadølshanens salige rislen. Ovenstående eksempler er heldigvis – her i Danmark – tænkte eksempler. Langt størstedelen af danskerne er enige i det fælles sæt normer, vi har fundet frem til. Vi bor i et samfund, hvor der er plads til forskellighed og hvor man dybest set må opføre sig, som man vil, så længe man opfører sig ordentligt og overholder loven. Så langt, så godt. Der er dog en gruppe, der opfatter sig selv som så særligt udvalgte, at de gængse sociologiske spilleregler ikke gælder for dem. De mener, at de repræsenterer en sag, der er så hellig, at det er okay at chikanere deres medborgere. Jeg taler om gruppen af militante veganere, der kalder sig »Amager imod slagtere«, og som på det seneste har chikaneret forretningen »Slagterens Smørrebrød & Delikatesse« på Islands Brygge. De har verbaltforulempet butikkens kunder med tilråbsom: »Mordere! I voldtager dyrene! Vil I også skyde jeres hunde?« »Slagterens Smørrebrød &amp; Delikatesse«, drives af Sandie Ring, og hendes mand, Rune Lykke Ring. Deres to drenge på 8 og 13 år var ved forældrenes side under aktionen fra de veganske aktivister fra »Amager imod slagtere«.Fold sammenLæs mereFoto: Nicoline Kjems-Krognos. Ifølge B.T.er butikken desuden adskillige gange blevet vandaliseret med rød maling. Ord som »Kød er mord«, »Gaskammer« og »Morder« er blevet spraymalet på butikkens facade og varevogn. »Amager imod slagtere« bedyrer dog, at dét kender de intet til. Men er vandalisme, undergravning af folks forretning og truende adfærd rimeligt i et demokrati? Bør den slags adfærd beskyttes under forsamlingsfriheden og ytringsfriheden? Er det virkelig ånden i disse love? Jeg er med på, at meget af diskussionen ligger i det juridiske domæne, men i sidste instans er det os borgere, der i en kompleks dialektisk proces bestemmer, hvad vi som samfund mener er de acceptable normer. Og er den ubehagelige måde, som »Amager imod slagtere« agerer på, virkelig en acceptabel måde at kritisere samfundets generelle normer? Desuden er jeg ualmindeligt spændt på, hvad de veganske kødhoveder i »Amager imod slagtere« har tænkt sig at stille op med Københavns mange halalslagtere? Det bliver interessant at se, hvordan de vil prioritere hensynene i deres offerhierarkier. Vil deres følelser for dyr trumfe frygten for at støde minoriteter? Eller vil de som vanligt sætte kikkerten for det blinde øje, fordi deres frygt for at blive klassificeret som racister trumfer deres rablende kamp for dyrevelfærd. Lad os bare slå fast: Det er helt naturligt for mennesker at spise kød. Det har Homo sapiens gjort i cirka 300.000 år. Det er, hvem vi er. Dyr spiser andre dyr. Se på naturen. Som en komiker engang sagde: »Hvis man ikke bør spise dyr, hvorfor er de så lavet af mad?«. Og lige for at foregribe kritik: Ja, der findes kloge, venlige og lovlydige veganere. Jeg kender selv et par stykker. Hvis man gerne vil leve et anæmisk liv uden kød, så værsgo – men lad være med at blande dig, hvis andre ikke gider gå gennem livet på tofu og nøddesteg. Tak. Der kan være mange gode grunde til at spare på kødet, og der findes masser af lækre alternativer. Jeg kan selv finde på at tage en kødløs dag, akkurat som de fleste andre har fået en langt større bevidsthed om kødforbruget de senere år. Men som samfund synes vi dog overordnet ikke, at det er moralsk angribeligt at spise kød. Det er en af vores vedtagne normer. Det bliver aldrig i orden at agere truende over for folk. Det bliver heller aldrig acceptabelt at ødelægge en forretning, blot fordi man er oprørt over, at nogle mennesker vælger at leve efter andre forskrifter end en selv. Den behandling, slagterbutikken fra Amager har været udsat for, fortjener fordømmelse. Det ligner ganske enkelt ingenting. Læs Berlingskes reportage fra slagterbutikkenher. I denne omgang får du, kære nyhedsbrevslæser, blot en enkelt anbefaling. Nemlig undertegnedes gastronomiske nyhedsbrev God smag. Hver fredag får du landets bedste nyhedsbrev om alt, hvad der rører sig i den danske gastronomi – lige fra burger over smørrebrød, opskrifter, gastronyheder ogfine dining.Læs og tilmeld dig her.",
        "metadata": {
            "source": "https://www.berlingske.dk/kulturkommentar/berlingskes-redaktoer-gaar-i-koedet-paa-de-militante-veganere-det",
            "image_url": "https://berlingske.bmcdn.dk/media/cache/resolve/image_x_large_vertical/image/191/1917336/24942629-sren-jacobsen-damm-er-berlingskes-gastronomiredak.jpg",
            "publication_time": "Fredag d. 02. maj 2025, kl. 08.35",
            "author": "Søren Jacobsen Damm",
            "related_links": [],
            "attachments": []
        }
    }
}