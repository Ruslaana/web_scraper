{
    "version": "1.0",
    "document": {
        "id": 1464,
        "title": "Vi har fået en ny regent: Frederik 10. er konge af Danmark",
        "content": "Danmark har fået et nyt statsoverhoved. Kong Frederik 10. er konge af Danmark. For kort tid siden løftede dronning Margrethe sin pen fra abdikationserklæringen, og fra det øjeblik var hendes ældste søn Danmarks nye regent. Da underskriften var sat, rejste dronning Margrethe sig for at gøre plads til Kongen, der med blanke øjne satte sig i for bordenden. Han skal nu tituleres Hans Majestæt Kong Frederik 10. af Danmark. Samtidig er kronprinsesse Mary blevet dronning af Danmark og skal tituleres Hendes Majestæt Dronning Mary. Før dronningen forlod Statsrådssalen sagde hun »Gud bevare kongen«. Det er to uger siden, at dronning Margrethe i sin nytårstale for to uger siden overraskende meddelte sin forestående abdikation, som nu er gennemført. »Det er nu, det er det rigtige tidspunkt,« sagde hun på årets sidste dag. »Den 14. januar 2024–52 år efter jeg efterfulgte min elskede far–vil jeg træde tilbage som Danmarks dronning. Jeg overlader tronen til min søn kronprins Frederik,« fortsatte hun. Det er netop dét, der nu er sket. Dronningen sagde »Gud bevare kongen« efter at have underskrevet sin abdikationserklæring og vendte sig og forlod Statsrådssalen.Fold sammenLæs mereFoto: Foto: Mads Claus Rasmussen/Ritzau Scanpix. Med 14 dages varsel har Danmark oplevet et tronskifte. Situationen er usædvanlig, fordi den sidste frivillige abdikation foregik helt tilbage i 1146, hvor middelalderkongen Erik Lam opgav kronen på grund af svigtende helbred. De fleste havde heller ikke regnet med, at dronning Margrethe ville forlade sin post før tid, for hun har i interviews gentagne gange hævdet, at hun ikke betragtede det som en mulighed. Dels henviste hun til de nordiske monarkiers tradition, dels til sin egen opfattelse af sin rolle som en livsopgave. Dronning Margrethe vil fortsat skulle tituleres Hendes Majestæt Dronning Margrethe. Kongehuset har også meddelt, at hun får et nydannet hof, og at hun i fremtiden vil fungere i rollen som rigsforstander.  Danmarks nye konge er 55 år og den bedst uddannede monark, som hidtil sætter sig på den danske trone. Dels blev han i 1995 cand.scient.pol. fra Aarhus Universitet, og som led i sin uddannelse læste han statskundskab på det amerikanske Harvard University. Han har været udstationeret på både den danske FN-mission i New York og Paris, ligesom han har en substantiel militær uddannelse inden for alle tre værn. Mest opmærksomhed vakte det, da kronprinsen blev optaget på og gennemførte den hårde uddannelse i Søværnets Frømandskorps i 1995. Kronprinsen har i mange år været ivrig sportsudøver og har længe været en stor fortaler for fysisk aktivitet. I forlængelse af dette budskab stiftede han i forbindelse med sin 50-års fødselsdag motionsløbet Royal Run, som med sine cirka 90.000 deltagere er Danmarks største. Fra 2009 til 2021 var Kronprinsen aktivt medlem af Den Internationale Olympiske Komité (IOC). Siden har han i stigende grad sat sig selv i spidsen for at øge klimabevidsthed, bæredygtighed og grøn omstilling, ligesom han løbende har haft kampen for sårbare og udsatte mennesker både herhjemme og ude i verden som nogle af sine indsatsområder. Også Danmarks nye dronning har brugt sin status som landets kronprinsesse til at øge bevidstheden om en række definerede mærkesager. Hun er født som australsk statsborger med det borgerlige navn Mary Elizabeth Donaldson i 1972. Kong Frederik 10. og dronning Mary.Fold sammenLæs mereFoto: Hasse Nielsen. Hun har en bachelor i jura og erhvervsøkonomi fra University of Tasmania, ligesom hun har studeret markedsføring og reklame. I 2007 stiftede hun Mary Fonden, der blandt andet kæmper mod social isolation. Kronprinsessen har også sat fokus på klimamål og kvinders rettigheder, også på den internationale scene. Parret mødte hinanden i forbindelse med OL i Sydney i 2000, blev forlovet 2003 og gift året efter i Københavns Domkirke. Deres ældste barn, prins Christian, der nu bliver Danmarks kronprins og nummer et i arvefølgen, blev født i 2005, og herefter fulgte prinsesse Isabella i 2007 samt tvillingerne, prins Vincent og prinsesse Josephine, i 2011. Kronprins Christian.Fold sammenLæs mereFoto: Hasse Nielsen.  Parret bor til daglig i Frederik VIII's Palæ på Amalienborg, der nu bliver residenspalæ. Men også Kancellihuset ved Fredensborg Slot har indtil videre dannet ramme om familiens liv.",
        "metadata": {
            "source": "https://www.berlingske.dk/kongehus/vi-har-faaet-en-ny-regent-frederik-10-er-konge-af-danmark",
            "image_url": "https://berlingske.bmcdn.dk/media/cache/resolve/image_x_large_vertical/image/175/1753510/24612994-kong-frederik-10.jpg",
            "publication_time": "Søndag d. 14. januar 2024, kl. 14.14",
            "author": "Jakob Steen Olsen",
            "related_links": [],
            "attachments": []
        }
    }
}