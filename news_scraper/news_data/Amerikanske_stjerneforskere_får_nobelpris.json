{
    "version": "1.0",
    "document": {
        "id": 16583,
        "title": "Amerikanske stjerneforskere får nobelpris",
        "content": "Årets Nobelpris i fysik tildeles de tre forskere Saul Perlmutter, Brian Schmidt og Adam Riess, oplyser Nobel-komitéen. Perlmutter og Riess er amerikanere, mens Schmidt er både amerikansk og australsk statsborger. De tre tildeles prisen for deres forskning i supernovaer. - De har studeret flere dusin eksploderende stjerner, kaldet supernovaer, og opdaget, at universitet udvider sig i en stadigt højere hastighed, oplyser Nobel-komitéen. Tildelingen af den prestigefyldte pris kom helt bag på Perlmutter, da han blev kontaktet telefonisk af det svenske nyhedsbureau TT. - Dette er vidunderligt at høre. Jeg må straks ringe til mine kolleger og gratulere dem også, siger han. Schmidt modtog den glædelige meddelelse i Australiens hovedstad, Canberra. - Jeg har det, som da mine børn blev født. Jeg er helt blød i knæene, siger han. Saul Perlmutter er født 1959 i USA. Han er professor i astrofysik ved Lawrence Berkeley National Laboratory og University of California. Brian P. Schmidt er født 1967 i USA og doktor i filosofi ved Harvard University. Han er også professor ved Australian National University i Australien. Adam G. Riess er født 1969 i Washington, USA, og er professor i astronomi og fysik ved Johns Hopkins University i Baltimore. /ritzau/AFP",
        "metadata": {
            "source": "https://www.berlingske.dk/internationalt/amerikanske-stjerneforskere-faar-nobelpris",
            "image_url": "https://berlingske.bmcdn.dk/media/cache/resolve/image_x_large/image/38/382764/4560659-saul-perlmutter.jpg",
            "publication_time": "Tirsdag d. 04. oktober 2011, kl. 12.23",
            "author": null,
            "related_links": [],
            "attachments": []
        }
    }
}