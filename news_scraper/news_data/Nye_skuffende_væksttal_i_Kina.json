{
    "version": "1.0",
    "document": {
        "id": 75,
        "title": "Nye skuffende væksttal i Kina",
        "content": "Kinas bruttonationalprodukt (BNP) er i årets tredje kvartal vokset med 4,6 procent. Det er landets laveste væksttal i 18 måneder og under regeringens mål for i år. Det skriver The Financial Times. Det sker, på trods af at der i slutningen af september blev foretaget omfattende lettelser af finansielle forhold gennem lavere renter, lempede krav til bankerne og støtteordninger til boligmarkedet. Desuden lovede myndighederne, at der vil komme endnu mere hjælp fra finanspolitikken, hvilket gør det til det mest omfattende støtteprogram siden coronatiden og afspejler den dybe strukturelle krise, som Kina befinder sig i. »De nyligt annoncerede stimulusforanstaltninger er en god start, men det er en endnu større udfordring at skabe en mere afbalanceret vækst, der er drevet af husholdningernes forbrug og private erhvervsinvesteringer,« siger Eswar Prasad, seniorprofessor i handelspolitik ved Cornell University, til The Financial Times. Ifølge ham udgør kombinationen af faldende vækst, deflation og tab af tillid til regeringens politik sammen med den »opløste ejendomssektor og ugunstige demografiske forhold« enorme udfordringer for Kinas økonomiske situation. »Den kinesiske økonomi er fanget i en undergangssløjfe med cykliske og strukturelle problemer, der nærer og forstærker hinanden,« siger han. Goldman Sachs' økonomer hæfter sig dog ved, at dataene fra tredje kvartal »stort set slog de lave forventninger« med et tegn på et lille opsving i september. Beijing har som tidligere nævnt allerede gennemført flere omfattende tiltag for at sætte gang i forbruget. Blandt andet blev tilskuddet til køb af en ny elbil fordoblet til knap 20.000 kroner i juli. Det har gavnet omsætningen i et begrænset omfang. Derudover har man forsøgt sig med at sætte prisen på varer rettet forbrugerne ned. Det resulterer i fyringer og et pres på lønningerne – alt sammen for at holde omkostningerne nede. Men som en ond spiral bidrager det blot til yderligere modvind i de kinesiske husholdninger, som Berlingskes økonomiske redaktør Ulrik Harald Biehar beskrevet. Der findes angiveligt ikke troværdige statistikker for det kinesiske arbejdsmarked, men en statistik fra myndighederne, der udkom sidste år, viste en stigning i ledigheden blandt de unge til over 21 procent. Spørger man Ulrik Harald Bie, skal Kina nok nå sine vækstmål for i år. Men en lang række underliggende faktorer peger i retning af, at det skal stimuleres frem.",
        "metadata": {
            "source": "https://www.berlingske.dk/virksomheder/nye-skuffende-vaeksttal-i-kina",
            "image_url": "https://berlingske.bmcdn.dk/media/cache/resolve/image_x_large/image/184/1848184/24815355-epaselect-epa11633553-chinese-president-xi-jinping.jpg",
            "publication_time": "Fredag d. 18. oktober 2024, kl. 12.30",
            "author": "Ditte-Marie Sandberg",
            "related_links": [],
            "attachments": []
        }
    }
}