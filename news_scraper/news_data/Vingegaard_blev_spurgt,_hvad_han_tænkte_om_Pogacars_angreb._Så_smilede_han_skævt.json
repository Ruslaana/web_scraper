{
    "version": "1.0",
    "document": {
        "id": 22050,
        "title": "Vingegaard blev spurgt, hvad han tænkte om Pogacars angreb. Så smilede han skævt",
        "content": "Jonas Vingegaard var dækket af støv overalt. Øjenbrynene var grå, og det klæbede til kinderne og den sparsomme skægvækst. Han havde været under angreb. Pogacar var kørt fra ham flere gange. Det sidste angreb var på den løse grus, hvor han selv var for let til at tynge cyklen til vejgreb. Det var et løb, der længe havde søgt sin sjæl og nu endelig fandt den i kaos, hvor friheden hersker. »Det er da fedt, de prøver. Det er jo cykelløb,« svarede han med et skævt smil på spørgsmålet om, hvad han tænkte om de angreb, Tadej Pogacar og Remco Evenepoel havde sat ind. Som han stod der foran verdenspressen, lignede han en mand, der stadig kan vinde Tour de France. Sidste meter af pavé 8, et af etapens hårdeste grusstykker.Fold sammenLæs mereFoto: Asger Ladefoged. Jasper Stuyven lignede en vinder, men blev kort før målstregen indhentet og udsprintet.Fold sammenLæs mereFoto: Asger Ladefoged. Halvanden time tidligere ventede vi på toppen af 8. grussektion. Om få minutter ville rytterne dukke op i horisonten på den hvide grusvej i dalen mellem markerne. En mand med kikkert spejdede mod det, der skulle komme. Helikopteren hang lavt. De første biler kørte forbi. De var på vej. Mod den lille landsby Magnant. Man kunne se støvskyen før rytterne. Det hvirvlede op. Det var som cykelløb i gamle dage, hvor man ventede uden anelse om, hvem der ville dukke op ud af støvet. Bahamontes. Fausto Coppi. Merckx. Gruset knasede faretruende under de otte udbryderes dæk. De skar ansigt af anstrengelse i indædt kamp mod hinanden og sig selv. Støvet klæbede til deres svedige arme i den ellers behagelige brise. Der var endnu 50 kilometer til mål. De rullede over de forræderisk skarpe hvide sten. Bagude hvirvlede en endnu større støvsky op mod horisonten. Jonas Vingegaard lå forrest i feltet bag en af sine folk med Tadej Pogacar lige efter sig. Det var et øjebliks stilstand mellem rivalerne efter en dag med hidsig kamp og kaos. Favoritfeltet på grusstykke 8.Fold sammenLæs mereFoto: Asger Ladefoged. Pogacar sidder klistret til Vingegaards hjul.Fold sammenLæs mereFoto: Asger Ladefoged.  Tadej Pogacar havde forceret og angrebet flere gange. Remco Evenepoel havde rystet overbærende på hovedet ad den forsvarende mester Jonas Vingegaard, der ikke ville tage føringer. »Der var godt nok langt til mål,« havde Vingegaard tænkt, fortalte han senere. Det var gået i sig selv. Men det var en direkte besked fra Tadej Pogacar til Jonas Vingegaard. Både for etapen og løbet. Bare vent. Vær klar. Du får ikke et roligt øjeblik. Jeg kan angribe dig når som helst. Tadej Pogacar lignede en mand i overskud. Det var det, der skulle til for at befri løbet fra det narrativ, der ikke længere eksisterede. En etape, som ingen kunne forudse og kun tage få forholdsregler mod. Sportsdirektørerne, rytterne, favoritterne måtte lægge alle analyser væk i en kamp, hvor det kunne blive alle mod alle. Overladt til sig selv i livets uforudsigelighed. Tvunget til frihed i det smukke alarmberedskab, hvor alle sanser er skærpet, og hver sene i kroppen er klar til reaktion. For Jonas Vingegaard for at forsvare. For at hænge på og ikke at blive tabt i ingenmandslandet. Efterladt mellem det, der var, gårsdagens sejre, og det, der var på vej, morgendagens nederlag. Timer tidligere inden start blafrede vimplerne blidt i den behagelige brise i start- og målbyen Troyes. Jonas Vingegaard steg ud af holdbussen. Han kunne tabe det hele i dag. Men han smilede ved sig selv som en mand i kontrol og med forventninger til dagen. Han lignede en, der syntes om visheden ved ikke at vide, hvad der ventede. Wout van Aert med sin søn kort før etapen blev sat i gang i Troyes.Fold sammenLæs mereFoto: Asger Ladefoged. Jeg havde i flere dage ledt efter løbets indre fortælling. Det større drama, som er så afgørende for Tour de France. Det var et løb, der var blevet fanget i et narrativ, der efter Jonas Vingegaards styrt ikke længere fandtes. Hans krop havde været så ødelagt, at det var heroisk overhovedet at være med. Vi kunne ikke lide med ham, ærgre os med ham, håbe med ham i kampen om årets Tour de France, for han betragtede hvert tidstab og nederlag som mindre end forventet. Han smilede fortrøstningsfuldt, mens afstanden til de to førende Remco Evenepoel og rivalen Tadej Pogacar blev større og større. Det stort orkestrerede drama fra sidste år med etaper, der millimeterpræcist balancerede risici med gevinst, udholdenhed med smerte, sekunder med minutter, var erstattet af en langsom venten mod den sidste uges højeste bjerge. Som Tadej Pogacar sagde nogle dage tidligere, var det en »underlig Tour med flade etaper, hvor ingen gider at gå i udbrud«. Han ventede på bjergene. Anthony Turgis vandt etapen.Fold sammenLæs mereFoto: Asger Ladefoged. Tom Pidcock blev nummer to.Fold sammenLæs mereFoto: Asger Ladefoged. Rytterne var ude på ruten. Jonas Vingegaard havde haft defekt. Tadej Pogacar havde angrebet og var blevet hentet. Så rykkede Remco Evenepoel op ad den stejlt skrånende grusvej. Det var den hvide trøjes direkte angreb på manden i gult. En debutant, der forsøgte at vriste sig fri og melde sig ind i løbet. Han trak ud fra en position bag de forreste og tvang cyklen op. Han lå alene på grusstrækningen mellem udbruddet og favoritterne. Tadej Pogacar optog forfølgelsen. Han kørte fra feltet. Det var et angreb på Jonas Vingegaard. Han var lige efter ham. Det var liv eller død i Tour de France for Jonas Vingegaard. Hvis han slap Pogacars hjul med bare få centimeter, ville han blive efterladt fortabt i et løb, han umuligt kunne vinde. De lå igen sammen. Denne gang med Remco Evenepoel nogle meter foran. De nåede op. De tre favoritter var samlet. Der var 76 kilometer til mål. Jonas Vingegaard ville tilbage i feltets sikkerhed. Remco Evenepoel ville videre. Han rystede på hovedet, da løbets forsvarende mester afviste at tage føring. De blev opslugt af feltet. Jonas Vingegaard kunne puste ud efter en stressende 9. etape af Tour de France 2024.Fold sammenLæs mereFoto: Asger Ladefoged. Pogacar stak igen af på den løse grus. Det så uimodståeligt ud. Jonas Vingegaard kunne ikke følge med, men hans to holdkammerater nåede Pogacars hjul, lod sig falde lidt tilbage og hjalp Vingegaard frem meter for meter. Han fik kontakt. Det var det sidste angreb. Fremme kæmpede udbryderne. Anthony Turgis kørte først over stregen. Det var underordnet for løbets fortælling. Tour de France var blevet revet og rusket. Jonas Vingegaard havde besvaret angreb på angreb. Touren var ved at finde sig selv. Michael Matthews forsøgte flere gange at ryste konkurrenterne af hjulet, men endte på en tiende plads.Fold sammenLæs mereFoto: Asger Ladefoged.",
        "metadata": {
            "source": "https://www.berlingske.dk/indland/vingegaard-blev-spurgt-hvad-han-taenkte-om-pogacars-angreb-saa-smilede-han",
            "image_url": "https://berlingske.bmcdn.dk/media/cache/resolve/image_x_large/image/181/1814313/24746048-9-etape-af-tour-de-france-2024.jpg",
            "publication_time": "Søndag d. 07. juli 2024, kl. 19.36",
            "author": "Rasmus Karkov",
            "related_links": [],
            "attachments": []
        }
    }
}