{
    "version": "1.0",
    "document": {
        "id": 19110,
        "title": "\"Mest eftersøgte nazist\" frifundet",
        "content": "I dag faldt dommen over 97-årige Sandor Kepiro, som den humanitære organisation The Simon Wiesenthal Center i Los Angeles har udnævnt \"den mest eftersøgte nazist.\" Ikke skyldig. Sandor Kepiro tjente som kaptajn i det ungarske politi, som samarbejde med hitlertyskland under krigen. Alliancen mundede i maj ud i anklager om medvirken til krigsforbrydelser for den 97-årige.  Anklageren hævdede, at Sandor Kepiro har mindst 36 serbere og jøder på samvittigheden. Drabene fandt sted i januar 1942 i det nordlige Serbien, og Kepiro har indrømmet, at han som højtrangerende politimand tog del i angreb på civile, som kostede omkring 1.200 personer livet. Han har under hele retssagen nægtet at have haft direkte ansvar for drabene. Før retssagen gik i gang den 5. maj i Budapest blev den tidligere nazist hjulpet ned i en stol og hev et skilt frem med teksten \"Mordere af en 97-årig gammel mand!\" Det skete efter, han havde erklæret sin uskyld til de fremmødte journalister. - Alt er baseret på løgne, sagde han. Sandor Kepiro mente, at han blev retsforfulgt, udelukkende fordi han er den eneste, som deltog i angrebene, der endnu er i live.  Og ifølge den frifundne også den eneste, som afstod fra at bruge skydevåben og på den måde ikke adlød ordrer oppefra under massakren. Tværimod reddede han dengang fem personers liv, lød det. Kepiro blev idømt 10 års fængsel for forbrydelserne allerede i 1944, men den facistiske regering i Ungarn løslod ham efter blot et par ugers afsoning. Efterfølgende flygtede han til Argentina. - Jeg er uskyldig, jeg har aldrig dræbt nogen, var hans sidste udtalelse i retten i dag. Selv om han nu er frifundet for drab, er det ikke sikkert, han kan leve videre som en fri mand. Domafsigelsen fortsætter i morgen.  ",
        "metadata": {
            "source": "https://www.berlingske.dk/internationalt/mest-eftersoegte-nazist-frifundet",
            "image_url": "https://berlingske.bmcdn.dk/media/cache/resolve/image_x_large/image/72/723273/4361558-hungary-war-crimesl.jpg",
            "publication_time": "Mandag d. 18. juli 2011, kl. 13.53",
            "author": "Mathias Ørsborg Johansen",
            "related_links": [],
            "attachments": []
        }
    }
}