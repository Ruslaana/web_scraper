{
    "version": "1.0",
    "document": {
        "id": 11335,
        "title": "Chiles præsident evakueret efter nye skælv",
        "content": "CHILE: Flere efterskælv ramte tidligt torsdag morgen dansk tid det nordlige Chile. Det oplyser USAs Geologiske Overvågningsinstitut. Der blev indledningsvist udstedt tsunamivarsel for Chile og Peru, men det er ifølge Pacific Tsunami Warning Center siden blevet afblæst. Torsdagens første jordskælv havde en styrke på 6,4 på Richterskalaen. Og tre kvarter efter fulgte et skælv i styrken 7,6. Jordskælvene menes at være efterskælv fra onsdagens kraftigere skælv, der ramte et døgn tidligere i samme område.  Chiles myndigheder oplyste efter skælvene torsdag morgen, at der var blevet givet ordre til en præventiv evakuering af kystområdet i den nordlige del af landet. Ifølge Reuters var den chilenske præsident, Michelle Bachelet, blandt de evakuerede. Hun befandt sig på et hotel i byen Arica og var i området for at besigtige skader efter onsdagens jordskælv, der målte 8,2 på Richterskalaen og kostede seks personer livet. Der var umiddelbart efter skælvene torsdag morgen ingen rapporter om skader på hverken personer eller infrastruktur.",
        "metadata": {
            "source": "https://www.berlingske.dk/internationalt/chiles-praesident-evakueret-efter-nye-skaelv",
            "image_url": "https://berlingske.bmcdn.dk/media/cache/resolve/image_x_large/image/13/137944/7278962-chile-earthquake.jpg",
            "publication_time": "Torsdag d. 03. april 2014, kl. 06.52",
            "author": null,
            "related_links": [],
            "attachments": []
        }
    }
}