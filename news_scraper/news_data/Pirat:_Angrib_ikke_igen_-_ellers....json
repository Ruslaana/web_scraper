{
    "version": "1.0",
    "document": {
        "id": 19004,
        "title": "Pirat: Angrib ikke igen - ellers...",
        "content": "En somalisk pirat sender i dag en foruroligende besked til kræfterne bag denmislykkede redningsaktioni går. Den selvudnævnte pirat Bile Hussein siger til Associated Press, at fremtiden ser sort ud for de syv danske gidsler, hvis der bliver foretaget flere redningsforsøg: - Vi ved, at de stadig er ved at planlægge endnu et angreb, men det vil det koste de danske turister livet, hvis det sker igen. Piraten er den samme, som tidligere har udtalt sig om gidselsituationen: Torsdag forsøgte et hold af soldater at angribe piraterne med henblik på at befri de danske turister, men gik i et baghold. Efter piraternes udsagn er fem soldater og en pirat dræbt. Tallene er bekræftet af en officiel talsmand fra regionen, som tilføjer, at to af soldaternes jeeps er blevet tilintetgjort. Det er endnu usikkert, hvem der har angrebet piraterne. Nogle kilder melder om soldater fra regionen Puntlands styrker, andre mener der er tale om private sikkerhedsstyrker.  Piraternes talsmand siger, at de danske gidsler er uskadte. Selvstændig sikkerhedskonsulent og tidligere piratgidsel siger til internationale medier, at netop disse pirater er unge og ikke ligeså erfarne som andre. Det kan gøre situationen for de danske gidsler farligere end normalt.  Udenrigsministeriets Borgerservice har ikke villet udtale sig om sagen. De ønsker generelt ikke at udtale sig om gidslerne eller forhandlinger med centrale aktører. I går forlød det fra Somalia, at den danske families børn var set lege nær stranden ved den landsby, de bliver holdt fanget i.",
        "metadata": {
            "source": "https://www.berlingske.dk/internationalt/pirat-angrib-ikke-igen-ellers",
            "image_url": "https://berlingske.bmcdn.dk/media/cache/resolve/image_x_large/image/74/741134/3900986-files-somalia-gulf-piracy-finance.jpg",
            "publication_time": "Fredag d. 11. marts 2011, kl. 15.40",
            "author": "Mathias Ørsborg Johansen",
            "related_links": [],
            "attachments": []
        }
    }
}