{
    "version": "1.0",
    "document": {
        "id": 13332,
        "title": "Naturfredningsforening: Stevns Klint skal klart fredes",
        "content": "- Jeg har meget svært ved at forstille mig, at Stevns Klint ikke bliver fredet i denne omgang. Det siger Birgitte Bang Ingrisch, der er erfaren fredningsleder i Danmarks Naturfredningsforening.  - Unescos udpegning sidste år af Stevns Klint til Verdensnaturarv understregede, at vi har med noget unikt at gøre, som det ikke er op til en enkelt kommune i et tilfældigt tidsrum i historien at skalte og valte med. - Det er et sted som alle og ikke bare Danmark har en interesse i beskyttes med en fredning for fremtiden, siger hun.  Spørgsmålet om fredning af Stevns Klint er lige nu til høring i Naturstyrelsen og skal til endelig afstemning i byrådet i Stevns den 6. januar. Ballade internt i Venstre om denne og andre sager har imidlertid på det seneste medført, at to af Venstres udvalgsformænd har forladt byrådet. Da balancen nu står helt lige i kommunalbestyrelsen, så bliver en nyudpeget Venstre-suppleant afgørende for afstemningen. Inge Milbrat vil ikke på nuværende tidspunkt afsløre, hvilken fløj hun hælder til.  Men uanset hvad kommunen beslutter sig for, så vil Danmarks Naturfredningsforening udnytte sin ret til selv at rejse en fredningssag. - Vi gør det da helst sammen med kommunen. Men om nødvendigt gør vi det alene. I de mange år, jeg har arbejdet med fredning, har jeg sjældent set en mere oplagt fredningssag end denne, siger Birgitte Bang Ingrisch. - Det er det eneste sted i verden, hvor man kan se det såkaldte fiskeler, som er det synlige bevis på dinosaurernes undergang på grund af et meteornedslag i Mexico for 65 millioner år siden. - Derfor er det jo vores alle sammens arv, det her handler om, siger hun.   /ritzau/",
        "metadata": {
            "source": "https://www.berlingske.dk/samfund/naturfredningsforening-stevns-klint-skal-klart-fredes",
            "image_url": "https://berlingske.bmcdn.dk/media/cache/resolve/image_x_large/image/19/199464/11683413-erer.jpg",
            "publication_time": "Mandag d. 14. december 2015, kl. 06.02",
            "author": null,
            "related_links": [],
            "attachments": []
        }
    }
}