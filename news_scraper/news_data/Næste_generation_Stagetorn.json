{
    "version": "1.0",
    "document": {
        "id": 9392,
        "title": "Næste generation Stagetorn",
        "content": "Da en ung Henrik Stagetorn i en sen aftentime skulle vælge uddannelsesretning, satte han kryds ved jura. Men det var mere ud fra en pludselig indskydelse end ud fra lange overvejelser eller hjemlig indoktrinering fra sine juristuddannede forældre. Han er opvokset på gården Lindholm ved Slangerup, hvor han i mange år, sideløbende med sin skolegang på Zahle og jurastudiet, stod for familiens landbrug. Henrik Stagetorn blev jurist i 1989 og har arbejdet som forsvarer siden 1996. Udadtil tegner han advokatfirmaet Stagetorn Wenzel Lund Poulsen, hvor alle ni advokater beskæftiger sig med straffesager. Advokatfirmaet huser iøvrigt to gange Stagetorn, idet fødselarens kendte mor, forsvarsadvokat Merethe Stagetorn, også arbejder i advokatfirmaet. At Henrik Stagetorn blev forsvarsadvokat som sin mor, var ifølge fødselaren i øvrigt lidt af en tilfældighed. Han har forlængst selv skabt sig et navn som forsvarsadvokat. Han har for eksempel været forsvarer i flere dopingsager og sager om matchfixing. Blandt andre profilerede forsvarssager er røveriet i Dansk Værdihåndtering og Tuneser-sagen. Henrik Stagetorn har desuden været bisidder i Skattesagskommissionen for Peter Arnfeldt og bisidder for Rikke Hvilshøj i Statsløsekommissionen. I forbindelse med Se og Hør-sagen blev Henrik Stagetorn hyret af Aller-koncernen til at udarbejde en advokatundersøgelse for at afdække, hvad der var hændt på Se og Hørs redaktion. I disse dage arbejder han intenst med bestikkelsessagen i Region Sjælland. Her er han forsvarer for Morten Felding, der er adm. direktør i IT-koncernen Atea, og fredag tog Henrik Stagetorn hul på en ny sag, da han begyndte som forsvarer i sagen om kvinden Hafida, der sidste sommer var meldt savnet, indtil hun blev fundet dræbt. Henrik Stagetorn er medlem af Procesbevillingsnævnet og Den Særlige Klageret. Frem til marts i år var han i otte år også formand for Landsforeningen af Forsvarsadvokater. Han er gift med Kathrine, der er salgsdirektør i PFA. Sammen har de to børn. Benedikte, der læser jura på Københavns Universitet på femte semester, og Christian, der blev student i sommer. Fritiden bruger Henrik Stagetorn sammen med familien til skisport om vinteren og rejser og søsport om sommeren. Fødselsdagen bliver fejret under private former.",
        "metadata": {
            "source": "https://www.berlingske.dk/navne/naeste-generation-stagetorn",
            "image_url": "https://berlingske.bmcdn.dk/media/cache/resolve/image_x_large/image/68/689401/10218180-16nav_stagetornjpg.jpeg",
            "publication_time": "Søndag d. 16. august 2015, kl. 09.00",
            "author": "Vibe Hyltoft",
            "related_links": [],
            "attachments": []
        }
    }
}