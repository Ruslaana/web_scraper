{
    "version": "1.0",
    "document": {
        "id": 10191,
        "title": "Valdemars Slot er foreløbigt lukket efter familiestrid – men den grundlæggende årsag er noget, mange herregårde kæmper med",
        "content": "Enfamiliestrid og mange års underskudhar nu gjort, at Valdemars Slot på Tåsinge har lukket sine døre foreløbigt. Striden mellem ejerne af Valdemars Slot, søstrene Caroline Fleming og Louise Iuel Albinus, er beskrevetandetsteds i Berlingske,men under striden ligger samme problem, som mange andre herregårde og godser kæmper med: Pengeproblemer. Når man på 12. generation, som Fleming og Iuel Albinus, skal drive det samme gods som ens forfædre, mens indtægterne for mange bliver mindre og vedligeholdelsesudgifterne for de fleste bliver større, kan denadelige forpligtelseblive et åg. Det var ellers meningen, at denne artikel skulle handle om kulturarven, som de gamle herregårde varetager, men Anna von Lowzow, journalist, formand for Dansk Adels Forening samt bestyrelsesformand for Gammel Estrup – Danmarks Herregårdsmuseum, bevæger sig meget hurtigt ind på de forhold, som udfordrer selve eksistensgrundlaget for nedarvede herregårde som Valdemars Slot. »Vi klynker ikke, det er meget vigtigt for mig at sige,« begynder Anna von Lowzow på en lettere skrattende telefonlinje. Den ringe lydkvalitet skyldes dels, at hun er på landet og dels, at hun sidder inde i en bil, som hendes mand, Klavs Krieger von Lowzow, advokat, kammerherre, hofjægermester og godsejer, er ved at vaske, undskylder Anna von Lowzow høfligt. Valdemars Slot har i en lang årrække været plaget af underskud. Den nuværende gæld lyder på over 90 millioner kroner ifølge de seneste regnskaber fra Valdemars Slot Gods A/S. Arkivfoto: Bax Lindhardt/Ritzau ScanpixFold sammenLæs mere Anna von Lowzow har travlt, så hun når hurtigt frem til den samfundsudvikling og de regler, der gør, at herregårdene ikke længere er de innovative foregangsmænd, hun mener, de var: »Herregårde har altid gået foran. Under enevælden var det herremanden, der havde ansvaret for egnen, og det kan bedst sammenlignes med nutidens kommunekontor. Det var herregården, der drev hospitalet, vuggestuerne, biblioteket, og det var også en slags socialkontor. Alle omkring herregården var afhængige af produktionen, som de jo selvfølgelig også selv bidrog til,« siger von Lowsow. Den forpligtelse gik i arv, hvorfor herremænd også var fritaget for generationskifteafgift, siger Anna von Lowzow og forklarer, at ændringer i de regler er årsag til, at de fleste herregårde har det svært. Siden grundloven i 1848-1849 har herremænd og godsejere fået frataget en række privilegier. Efter en lov i 1919 og en proces kaldet lensafløsningen blev særordningerne for grevskaber, baronier og stamhuse ophævet, således at Danmarks største godser ikke længere kunne gå i arv, uden at staten fik en bid af formuen eller jorden. Ifølge en artikel af Jesper Bo Jensen, der har en ph.d. i statskundskab, og som er direktør pådet private Center for Fremtidsforskning,er moderne menneskers levestandard bedre end selv de adeliges for blot 100-200 år siden. Men det er nok alligevel ikke uden grund, at udtrykket »at leve som konger og baroner« er en fast del af sproget. For herremændene havde det rart på herregårdene, erkender Anna von Lowzow. »Herregårdene havde en funktion, men de var selvfølgelig også smukke, og herremændene levede godt. Det er ikke anderledes end i dag, hvor ledere og forretningsmænd kører i store biler og bor i store huse. Problemet opstår ved, at mulighederne for at tjene penge på at eje en herregård er mindskede, men staten har fredet både bygninger og i et vist omfang også jorden omkring dem,« siger Anna von Lowzow. Fredningerne betyder ifølge Anna von Lowzow for eksempel, at godsejere ikke må stive bygninger af med jernsveller som alle andre, og at de er forpligtede til at vælge meget dyre glaserede, håndstrøgne tegl, når taget skal skiftes. »Og når man så ikke skifter taget, fordi man ikke har råd, ja, så går forfaldet endnu hurtigere,« siger hun. »For vores eget vedkommende på Estruplund – og sådan er det mange steder – er vi enormt afhængige af høsten. Når den ikke går godt, så må&nbsp; man trække gevaldigt på kassekreditten,« siger Anna von Lowzow. Arkivfoto: Henning Bagger/Ritzau Scanpix&nbsp;Fold sammenLæs mere Folk som Anna von Lowzow, som er født komtesse Lerche-Lerchenborg, og hendes mand, Klavs Krieger von Lowzow, er nu helt afhængige af dels høsten og dels deres respektive job for at kunne få økonomien til at løbe rundt. Forsøg på videreudvikling bliver tilmed også bremset af staten – selv hvis tiltaget endda levede op til regeringens klimamålsætninger, siger hun: »Men det måtte vi ikke, fordi det af staten pludselig er blevet bestemt, at området, vi havde tænkt os at sætte solceller op på, er fredet. Det er nemlig nu karakteriseret som et såkaldt herregårdsmiljø. Men Estruplund har aldrig været en herregård. Der lægges altså enormt mange restriktioner på herregårde og godser, og vi pålægges ekstraomkostninger i forbindelse med fredninger med videre, uden at der følger kompensation med,« siger Anna von Lowzow. Ien afgørelse fra Norddjurs kommuneer det nævnt, at det skal undersøges, hvorvidt et sådant solcelleanlæg vil forstyrre herregårdslandskabet, og TV 2 Østjyllandhar også beskrevet sagen. Her kommer problemet med generationsskifteskatten: »Pengene, staten vil tage, er jo imaginære. Alt, hvad der er af penge i godset, står i mursten, så hvis næste generation skal overtage det, vil man være nødt til at sælge noget fra for at kunne skaffe midler til at betale generationsskifteskatten. Det gælder jo også andre familievirksomheder eller en vvs'er, der arver en forretning. Men forskellen er, at herregården bliver vurderet efter det jordtilliggende, der er, og ikke den indkomst, der er mulig for arealet,« siger hun. Von Lowzow understreger, at rigtig mange herregårde gør, hvad de kan, for at følge med udviklingen, eller endda drive en udvikling. »Det handler jo om, at de gamle familier har et ansvar, om de hedder Lowzow, Lerche eller Iuel. Det er et sted, man har til låns i en generation, hvor man forpligter sig til at vedligeholde det til næste generation og at tage et ansvar i lokalsamfundet. Man bidrager til lokalområdet, og man er en del af lokalområdet. Man har selvfølgelig valget at sælge det, hvis det bliver for svært at opretholde, som tiden går. Det er der også mange, der gør, så en rig industrimand eller en dygtig landmand overtager herregården. Men selvom de er dygtige, vil de jo ende i samme mølle, som generationerne går,« siger Anna von Lowzow. Lensgreve og godsejer Bendt Wedell er en af de danske godsejere, som klarer sig godt. Bendt Wedells koncern Wefri er Danmarks største land- og skovbrug. Selskabet omfatter bl.a. aktiviteter på Bendt Wedells godser Frijsenborg og Wedellsborg, som i alt er på omkring 10.000 hektar – heraf omkring 4.000 hektar landbrug og 6.000 hektar skov. Arkivfoto: Kim Haugaard/Ritzau ScanpixFold sammenLæs mere Anna von Lowzow, som også med mellemrum er kongehuskommentator på DR, har nu talt sig varm, og vender nu tilbage til udgangspunktet for samtalen: »Så når for eksempel Valdemars Slot har forsøgt at tjene penge på at holde åbent for publikum, viser det sig, at det ikke kan betale sig, for lønudgifterne er sjovt nok de samme, selvom folk arbejder i en fredet bygning. Til gengæld er publikums slid på lokalerne meget dyrere, så provenuet forsvinder fuldstændigt, så det bliver en ren udgift at holde åbent,« siger Anna von Lowzow. »Alle, der bor på en herregård, har et valg – men der følger en pligt med at bo der. Når man er en del af en historie og en familie, gør man meget for at opfylde de krav, man stiller til sig selv, og de forventninger der også er fra omgivelserne, ens forfædre, og endda fra staten. Og hvis ikke godsejerne i længden kan påtage sig den pligt, så må staten og dermed skatteborgerne påtage sig at betale for vedligeholdet af de fredede bygninger, hvis man ønsker, at fredningerne skal opretholdes,« slutter hun. Valdemars Slotsfremtid er endnu usikker.Selvom slottet står tomt og er lukket for besøgende, kører resten af den almindelige drift videre med blandt andet landbrug og skovbrug, og høsten står for døren. Advokat Henning Moritzen er indsat af Erhvervsstyrelsen som likvidator, og han forventer at der kommer nyt om herregårdens fremtid i august.",
        "metadata": {
            "source": "https://www.berlingske.dk/kultur/valdemars-slot-er-foreloebigt-lukket-efter-familiestrid-men-den",
            "image_url": "https://berlingske.bmcdn.dk/media/cache/resolve/image_x_large/image/144/1446949/23811264-kd-anna-von-lowzow.jpg",
            "publication_time": "Fredag d. 23. juli 2021, kl. 11.37",
            "author": "Joachim Talbro Paulsen",
            "related_links": [],
            "attachments": []
        }
    }
}