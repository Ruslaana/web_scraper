{
    "version": "1.0",
    "document": {
        "id": 14774,
        "title": "Robotter redder danske job",
        "content": "Mens politikerne slås om vejen ud af krisen, lykkes det flere virksomheder at bevare produktionen eller dele af den i Danmark ved hjælp af nye robotter, som gør de høje danske lønninger mindre betydningsfulde. Sådan lyder meldingen fra både arbejdsgiverorganisationer, virksomheder og robotproducenter, som har oplevet stor vækst i robotsalget det seneste år til blandt andet fødevare-, metal- og plastindustrien. »Især mindre virksomheder har store følelser forbundet med at producere i Danmark, og samtidig koster det dyrt at flytte ud. Virksomhederne er generelt tilbageholdende med investeringer, men hos os er der ved at gå hul på bylden,« siger Kim Koertsen, ejer af Danrob, hvis omsætning er steget med mellem 30 og 40 procent det seneste halve år, mens konkurrenten Universal Robots har fordoblet den. DI og Danske Producenter, et netværk af 50 industrivirksomheder, fortæller, at robotterne er med til at stoppe den blødning af industriproduktion, som siden 2008 har kostet over 70.000 danskere deres arbejde. »Vi oplever en klar tendens til, at virksomhederne handler, mens politikerne taler,« siger Christian Eskelund-Hansen, chefkonsulent i Metal- og Maskinindustrien under DI, men understreger, at erhvervslivet fortsat har brug for en hjælpende hånd i form af blandt andet færre afgifter for at blive mere konkurrencedygtigt. Professor Jan Arlbjørn fra Syddansk Universitet er ved at lægge sidste hånd på en undersøgelse om udflytningen af arbejdspladser blandt mere end 1.000 virksomheder og vurderer ligefrem, at flere udflyttede job vil komme tilbage til Danmark. Det sker allerede i Tyskland, hvor udflytningen af arbejdspladser er den laveste siden 1990erne. Det kan sikre flere tusinde arbejdspladser, men ikke til de lavtuddannede. »Virksomhederne ansætter i højere grad folk til udviklingsopgaver, fordi robotterne kan overtage de lavtuddannedes arbejde,« siger han. Fagbevægelsen jubler alligevel over robotternes indtog. »Der er potentiale for at bevare rigtig mange arbejdspladser i Danmark, også selv om robotterne i første omgang betyder fyresedler. Men de øger produktiviteten, hvilket er det eneste alternativ til at flytte produktionen ud eller lukke,» siger formand for Dansk Metal, Claus Jensen.",
        "metadata": {
            "source": "https://www.berlingske.dk/content/item/166954",
            "image_url": "https://berlingske.bmcdn.dk/media/cache/resolve/image_x_large/image/26/260646/6052436-robeot.jpg",
            "publication_time": "Fredag d. 25. januar 2013, kl. 05.01",
            "author": "Rikke Brøndum",
            "related_links": [],
            "attachments": []
        }
    }
}