{
    "version": "1.0",
    "document": {
        "id": 9412,
        "title": "Juraekspert: Klimaaktivisters misbrug af kendte ansigter som støtter er »et klokkeklart regelbrud«",
        "content": "En række danske mediefolk, debattører og forskere står som støtter på klimakampagnen Nødbremsens hjemmeside. Bevægelsen har for nylig gjort sig bemærket ved, at flere aktivister udøvede hærværk mod et maleri på Statens Museum for Kunst. Kampagnens deltagere har flere gange ulovligt blokeret for kørsel på danske motorveje i demonstrationer mod politiske planer om udbygning af flere af den slags veje frem mod 2035. Flere af dem der står som støtter har dog fortalt Berlingske og B.T., at de ikke har givet samtykke til, at Nødbremsen bruger deres navn, da de ikke har nogen tilknytning til bevægelsen. Nu kalder advokat Heidi Højmark Helveg det for »et klokkeklart regelbrud«. Hun er specialiseret i markedsførings-, immaterial- og persondataret. Hun repræsenterer ikke nogen af kulturpersonlighederne, men udtaler sig på baggrund af sin viden om jura. »Det er et brud på de juridiske principper om retten til eget navn, som der blandt andet ligger afgørelser på helt op i Højesteret,« siger Heidi Højmark Helveg. Klimakampagnen Nødbremsen demonstrerer som regel under parolen»Drop de nye motorveje«. Organisationen er også kendt i offentligheden for at have afbrudt dette års finale i tv-programmet »X Factor«, hvor de gik op på scene med et banner. Her blev demonstranterne sigtet for husfredskrænkelse. Spørger man advokat Heidi Højmark Helveg, har Nødbremsen begået et »klokkeklart lovbrud«.Fold sammenLæs mereFoto: Niels Ahlmann Olesen/Berlingske. Fredag morgenspærrede deltagereaf klimakampagnen flere trafikale knudepunkter i København, hvorfor politiet måtte fjerne dem. Hvis man går ind påbevægelsens hjemmeside, er der en fane, der hedder »Hvem støtter?«, hvor flere kendte mennesker tilsyneladende har indgivet støtteerklæringer. Men flere af dem har altså fortalt, atdet ikke er tilfældet. Her drejer det sig om hjerneforsker Peter Lund Madsen, forfatter og debattør Emma Holten, tv-personlighed Anders Lund Madsen og forhenværende chefredaktør på Ekstra Bladet Poul Madsen. Det mener Heidi Højmark Helveg altså ikke er inde for skiven rent juridisk. »Databeskyttelsesretligt må de helt lavpraktisk ikke bruge folks navne uden at have en grund til det,« siger advokaten. Hun forklarer videre, at hvis sagerne bliver meldt til en myndighed, kan Nødbremsen risikere at betale en godtgørelse på et sted mellem 25.000 til 50.000 for hver person, der bliver misbrugt på hjemmesiden. I starten af december afdækkedeB.T., at Peter Lund Madsen under ingen omstændigheder støtter organisationen og ikke vil sættes i forbindelse med den. Til mediet udtalte Nødbremsen, at de i kølvandet på denne reaktion havde fjernet Peter Lund Madsens navn fra hjemmesiden. Videoen af ham var dog stadig at finde en uge senere. Emma Holten har til Berlingske oplyst, at hun flere gange har kontaktet Nødbremsen for at få den såkaldte støtteerklæring fjernet. Men uden held. Disse forhold skærper eventuelle konsekvenser for klimabevægelsen ifølge Heidi Højmark Helveg. Peter Lund Madsen, Emma Holten, Anders Lund Madsen og Poul Madsen var at finde under fanen »Hvem støtter?« på klimakampagnen Nødbremsens hjemmeside, selvom de ikke havde givet samtykke.Fold sammenLæs mereFoto: Linda Kastrup/Liv Latricia Habel/Rune Øe. »Det gør det langt værre. De fortsætter med det her, selvom de er blevet opmærksomme på, at nogle har opfattet det som en krænkelse. Det betyder også, at videoerne har figureret på hjemmesiden i en længere periode end nødvendigt,« siger eksperten og fortsætter: »Her kan de risikere, at godtgørelsen bliver endnu højere, men også at der kan komme en straf. Det kræver selvfølgelig, at der er en myndighed, der går ind i sagen,« siger Heidi Højmark Helveg, som ikke kan vurdere, hvordan en eventuel straf ville se ud. Berlingske har forsøgt at få et interview om sagen med en repræsentant fra Nødbremsen, men det har ikke været muligt. I et skriftligt svar forklarer bevægelsens pressetjeneste, at de ikke har hørt fra Peter Lund Madsen og Anders Lund Madsen, siden de optog videoerne med dem. Her gav begge personer ifølge organisationen mundtligt samtykke til, at videoerne måtte bruges og deles offentligt på Nødbremsens platforme. De har begge tidligere sagt til Berlingske, at de ikke har gjort det. »Vi har haft kontakt med Emma Holten, som ønskede at ændre sit samtykke til brug af videoen. Vi imødekom først hendes ønske om at ændre teksten til videoen og dernæst hendes efterfølgende ønske om at fjerne videoen helt.« Videoen af Emma Holten blev først fjernet, da Berlingske kontaktede Nødbremsen i denne uge, og altså ikke da forfatteren og debattøren henvendte sig til bevægelsen i første omgang. ",
        "metadata": {
            "source": "https://www.berlingske.dk/politik/juraekspert-klimaaktivisters-misbrug-af-kendte-ansigter-som-stoetter-er-et",
            "image_url": null,
            "publication_time": "Fredag d. 13. december 2024, kl. 20.03",
            "author": "William Alkærsig Springer",
            "related_links": [],
            "attachments": []
        }
    }
}