{
    "version": "1.0",
    "document": {
        "id": 5582,
        "title": "Egetæpper venter lavere vækst efter valutapåvirkning og skuffende salg",
        "content": "I tredje kvartal, som løb fra 1. november til 31. januar, omsatte tæppeproducenten for 285 mio. kr., svarende til en stigning på 16 mio. kr. eller 6 pct. i forhold til samme kvartal året før. Korrigeret for opkøbet af den tyske tæppevirksomhed Carpet Concept, der blev overtaget i november 2016, udgør den organiske vækst 1 pct. - Aktivitetsniveauet i tredje kvartal indfriede ikke fuldt ud vores forventninger, skriver Egetæpper i kvartalsregnskabet, der er offentliggjort torsdag eftermiddag. Driftsresultatet (EBIT) endte for tredje kvartal på 16,8 mio. kr., hvilket var et fald på 0,4 mio. kr. eller 2 pct. sammenlignet med samme periode året før. Set i forhold til sidste år har udviklingen i valutakurser påvirket driftsresultatet negativt med cirka 2 mio. kr. Da tæppekoncernens faste omkostninger i tredje kvartal udgjorde 146,9 mio. kr. og derved var steget med 8 pct. i forhold til samme kvartal året forinden, så endte Egetæpper på bundlinjen med at tjene 12,6 mio. kr. før skat mod 14,1 mio. kr. i den tilsvarende periode året før. I forbindelse med regnskabet for tredje kvartal præciserer Egetæpper sine forventninger til regnskabsåret 2017/18, hvor der nu ventes en omsætning på 1130-1170 mio. kr. og en EBIT-margin på 6,5-7 pct. Tidligere ventede selskabet en omsætning på 1150-1225 mio. kr. samt en EBIT-margin på 7-8 pct. Forventningerne til de frie pengestrømme er endvidere reduceret til 55-65 mio. kr. fra før 65-75 mio. kr.  ",
        "metadata": {
            "source": "https://www.berlingske.dk/virksomheder/egetaepper-venter-lavere-vaekst-efter-valutapaavirkning-og-skuffende",
            "image_url": "https://berlingske.bmcdn.dk/media/cache/resolve/image_x_large/image/52/521340/20348810-ege-tpper-herning.jpg",
            "publication_time": "Torsdag d. 15. marts 2018, kl. 14.28",
            "author": null,
            "related_links": [],
            "attachments": []
        }
    }
}