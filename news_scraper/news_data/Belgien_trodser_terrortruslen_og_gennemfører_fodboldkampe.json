{
    "version": "1.0",
    "document": {
        "id": 16570,
        "title": "Belgien trodser terrortruslen og gennemfører fodboldkampe",
        "content": "Selv om Belgien natten til lørdag forhøjede sikkerheden til niveau 4, som er den højst mulige, har man i weekenden valgt at gennemføre alle fodboldkampe i landets bedste og næstbedste række. Belgiens krisecenter har ellers henstillet til, at man bør aflyse alle kampe, ligesom man også aflyste tirsdagens landskamp mellem Belgien og Spanien. Men den belgiske turnering vil imidlertid ikke rette sig efter landets anbefaling og gennemfører derfor alle kampe i landets to bedste rækker i weekenden. »The Pro League betoner, at der gennemføres maksimale sikkerhedsforanstaltninger i klubberne, og at klubberne rådfører sig med det lokale politi. Hvis myndighederne kender til specifikke trusler, kan man lokalt beslutte at aflyse kampen,« lyder det, ifølge Aftonbladet, i en erklæring fra Pro League. I Belgiens bedste række skal der i weekenden gennemføres syv fodboldkampe. 31-årige Jesper Jørgensen fra SV Zulte Waregem skal i aktion lørdag klokken 18, mens 23-årige Alexander Scholz fra Standard Liège skal i kamp søndag klokken 14.30.",
        "metadata": {
            "source": "https://www.berlingske.dk/sport/belgien-trodser-terrortruslen-og-gennemfoerer-fodboldkampe",
            "image_url": "https://berlingske.bmcdn.dk/media/cache/resolve/image_x_large/image/38/381761/11429775-u21em2015.jpeg",
            "publication_time": "Lørdag d. 21. november 2015, kl. 12.50",
            "author": null,
            "related_links": [],
            "attachments": []
        }
    }
}