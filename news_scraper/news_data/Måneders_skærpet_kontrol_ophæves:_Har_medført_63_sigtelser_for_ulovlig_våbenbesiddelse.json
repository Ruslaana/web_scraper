{
    "version": "1.0",
    "document": {
        "id": 6022,
        "title": "Måneders skærpet kontrol ophæves: Har medført 63 sigtelser for ulovlig våbenbesiddelse",
        "content": "I store dele af København har du siden starten af august skullet lade dig visitere uden videre, hvis politiet bad om det. Det er slut nu. »På baggrund af en samlet, politifaglig vurdering har vi besluttet ikke at forlænge de to visitationszoner, der blev oprettet den 9. august 2024,« skriver Københavns Politi på det sociale medie,X. På lidt over tre måneder har politiet visiteret 1.855 personer, beslaglagt mere end 90 våben, herunder 53 knive eller stikvåben, fire pistoler, en række slagvåben og peberspray. Det har betydet, at 63 personer i perioden er blevet sigtet for ulovlig våbenbesiddelse, opsummerer politiet yderligere. Fra 9. august i år har de normale retsprincipper således været sat ud af spil, fordi politiet i de pågældende visitationszoner har haft tilladelse til at foretage kontroller af personer og køretøjer uden nødvendigvis at have mistanke om kriminalitet. De to visitationszoner, der har dækket dele af Nørrebro, Nordvest, Frederiksberg og dele af Amager, blev indført som konsekvens af voldelige konflikter mellem to grupperinger, der befandt sig omkring Indre Nørrebro og Holmbladsgade på Amager. »Vi hverken kan eller vil acceptere bandernes voldsudøvelse i København, og derfor gør vi alt, hvad vi kan, for at forhindre lignende episoder,« sagde chefpolitiinspektør Søren Tomassen dengang ipressemeddelelsen, der informerede om de indførte visitationszoner. »Her er visitationszoner et vigtigt redskab til at sikre, at bandemedlemmerne ikke bærer skydevåben eller andre våben,« tilføjede han. Ifølge et konfliktnotat fra National enhed for Særlig Kriminalitet var der på det tidspunkt en verserende konflikt mellem den forbudte danske bande Loyal to Familia og en unavngiven gruppe. Ifølge Ekstra Bladet var gruppen svensk-dansk, men politiet satte dengang ikke navne på de involverede grupper i bandekonflikten.",
        "metadata": {
            "source": "https://www.berlingske.dk/indland/maaneders-skaerpet-kontrol-ophaeves-har-medfoert-63-sigtelser-for-ulovlig",
            "image_url": "https://berlingske.bmcdn.dk/media/cache/resolve/image_x_large_vertical/image/186/1868577/24852566-der-har-siden-starten-af-august-gldt-srlige-regl.jpg",
            "publication_time": "Fredag d. 13. december 2024, kl. 18.36",
            "author": "Sarah Vinten Møbius",
            "related_links": [],
            "attachments": []
        }
    }
}