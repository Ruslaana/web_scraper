{
    "version": "1.0",
    "document": {
        "id": 22408,
        "title": "Google blokerer for kritik af omstridt navneskifte – Mexico truer med retssag",
        "content": "Normalt kan alle brugere af internetgiganten Googles korttjeneste, Maps, lægge kommentarer og billeder ind på kortet som en hjælp til andre brugere. Det kan man bare ikke, når det kommer til Den Mexicanske Golf. Google har lukket for muligheden, efter at giganten har fået stor kritik for at have været forføjelig over for Donald Trumps regering, der har beordret Den Mexicanske Golf omdøbt til Den Amerikanske Golf. »Opslag er i øjeblikket slået fra,« lyder det, hvis man klikker på navnet i Google Maps, rapporterer BBC. Googleskal samtidig have slettet indlæg fra brugere med kritik af selskabet. I hundredvis af brugeranmeldelser med en enkelt stjerne og beskyldninger mod Google om censur er blevet fjernet fra sociale medier. I stedet giver brugerne nu Google Maps-appen dårlige anmeldelser og en enkelt stjerne i Apples App Store, hvorfra man også kan hente Google Maps-appen til iPhones og iPads. Det er kun brugere i USA, der ser navnet Den Amerikanske Golf. Uden for USA hedder området, der omkranses af Nord-, Mellem- og Sydamerika, fortsat Den Mexicanske Golf, men med Den Amerikanske Golf angivet i parentes nedenunder. Google har forsvaret, at man har lukket ned for kommentarer, med, at selskabet »regelmæssigt indfører beskyttelse på steder i tider, hvor vi forventer en opgang i bidrag, som ikke holder sig til emnet eller ikke har relevans for nogens direkte oplevelse med stedet«. Donald Trumps krav om navneskiftet er et såkaldt præsidentielt dekret. OgsåApple har ændret navnet i sin korttjeneste (Apple Maps). Her vil Den Amerikanske Golf i den kommende tid blive vist for alle brugere i hele verden. Mexicos præsident, Claudia Sheinbaum, skrev sidst i januar et brev til teknologigiganterne, hvori hun bad dem om ikke at ændre navnet på havområdet. Hun gentog torsdag i denne uge opfordringen til Google om at beholde Den Mexicanske Golf som det officielle navn over for amerikanske brugere. Samtidig lod hun forstå, at Mexico om nødvendigt kan anlægge sag mod Google. Claudia Sheinbaum siger, at det eneste område af Den Mexicanske Golf, hvor Trumps krav gælder, er der, hvor USA har suverænitet over havet. Det er ud til 22 sømil fra kysten. »Om nødvendigt vil vi bringe sagen for retten. Vores juridiske afdeling er allerede ved at se på, hvad det kan betyde, men vi håber, at Google genovervejer beslutningen,« siger den mexicanske præsident ifølge nyhedsbureauet Reuters. ",
        "metadata": {
            "source": "https://www.berlingske.dk/virksomheder/google-blokerer-for-kritik-af-omstridt-navneskifte-mexico-truer-med",
            "image_url": "https://berlingske.bmcdn.dk/media/cache/resolve/image_x_large/image/188/1889890/24891041-i-danmark-viser-google-maps-fortsat-navnet-den-me.jpg",
            "publication_time": "Fredag d. 14. februar 2025, kl. 14.05",
            "author": "Thomas Breinstrup",
            "related_links": [],
            "attachments": []
        }
    }
}