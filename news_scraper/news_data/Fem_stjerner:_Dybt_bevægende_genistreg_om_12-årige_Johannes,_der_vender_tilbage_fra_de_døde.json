{
    "version": "1.0",
    "document": {
        "id": 20440,
        "title": "Fem stjerner: Dybt bevægende genistreg om 12-årige Johannes, der vender tilbage fra de døde",
        "content": "Du kan løbe, men hverken døden ellerJohann Sebastian Bachkan du flygte fra. Både manden med leen og lut-klavermesteren fra Leipzig er umulige at komme uden om, og iCarl Frode Tillers »Flugt« forenes de i en bachsk fuga i bogform om barnedød. Tillers roman er komponeret efter formkravene til Bachs geniale satsform fuga (»flugt« på italiensk, ikk’å): Et motiv, der skal gentages i ofte tre stemmer, som jagter hinanden og (i modsætningen til i en kanon) forandrer og udvikler begyndelsesmotivet undervejs. Carl Frode Tiller indordner sig dogmatisk efter fugaens reglement, men giver til gengæld ikke fem flade fis-dur-skalaer for det ellers nok så populære dogme, at livet slutter, når døden indtræffer. Denne koncert af en bog udspiller sig nemlig på en enkelt stemningsfuld julenat, hvor den 12-årige Johannes vender tilbage fra de døde for at være sammen med og på skift besætte sin mor og far. Fugaens motiv er fortællingen om Johannes’ død, og stemmerne, der forskyder historien i forskellige variationer, er hans egen og forældrenes. Nogle gange betragter det døde barns ånd de sørgende forældre udefra, andre gange træder han ind i en af dem og tager læseren med sig. Denne både al- og uvidende spøgelsesfortæller, der flimrer mellem tre separate bevidstheder, er en genistreg, som greb mig lige fra første side, hvor Johannes diskret besætter sin sørgmodige Bach-dyrkende pianistmor: »Far smilede og nikkede, så tog han en slurk af cognacen, og mor smilede tilbage, mens hun rejste sig fra klaverbænken, hun tog vinglasset og drak en lille slurk, og så begyndte hun at gå hen mod sofaen, og jeg fulgte efter hende, hun gik langsomt, den lange røde kjole strøg langs gulvet, og det så ud som om, hun gled gennem stuen, og jeg gled efter, jeg gled helt op i ryggen på hende, og så gik jeg ind i hende, og jeg satte mig ned i sofaen, så hen på Sakarias, mens jeg tog endnu en slurk vin.« Kun i begyndelsen markeres skiftene så tydeligt som her, senere bliver det mere subtilt, og læseren må lade sig flyde med og acceptere, at det »jeg«, der optræder i begyndelsen af en sætning, meget vel kan være et andet ved dens afslutning. I dette hjemsøgte fortælleflow oprulles forhistorien til det ubærlige dødsfald, i takt med at minderne vælder frem på den lange julenat med kirkegårdsbesøg og klaverspil. Forældrenes erindringer har en grum bismag af selvbebrejdelse, for Johannes var ikke noget lykkeligt barn, og det er mindst lige så hårdt at læse om Johannes’ liv som om hans død. »Flugt« overskrider grænsen mellem liv og død, såvel som mellem bog og musik. Resultatet er brusende musikalsk melankoli, som ingen skal flygte fra.Fold sammenLæs mereFoto: Gutkind. Far så igennem fingre med mors svaghed for alkohol – veltempereret eller ej – men accepterede til gengæld ikke Johannes’ følelse af at være en pige fanget i en drengekrop. »Flugt« er således ikke kun en bog om sorg, men også encautionary tale(en advarende fortælling,red.) for forældre. Blandt andet om kasser. Børn skal ikke presses til at passe ind i dem. Hvis din søn dør, er det pludselig rimelig skideligegyldigt, om han var »en rigtig dreng« eller gik med hårklemme i smug. Og hvad endvidere angår kasser: hvis din ensomme søn »drømmer« en hund frem (magisk realisme!) og med ubehjælpelige bogstaver skriver BEST FRIENDS FOREVER på dens papkasseseng, så lad ham for helvede beholde den. Forældrene håndterer sorgen over svigtet og tabet dybt forskelligt. Morens sorg er kropslig og hugger som veer. Faren dechifrerer med stædig rationalitet dødsattesten for at se rædslen direkte i øjnene. Jeg håndterede den hårde historie med masser af tårer – allerede fra side 20. Det er så hæslighårdt at forholde sig til, at børn kan dø (jeg gik ægte ned og købte de tre dyreste cykelhjelme til mine, den morgen jeg blev færdig med »Flugt«). Men selvom Tillers fuga så afgjort er i mol, er der også stor skønhed i forældrenes metafysiske genforening med sønnen. Det kompositoriske greb med tre stemmer i ét spøgelsesbarn og den stemningsfulde ramme – en tyst, sneklædt, norsk julenat med klavermusik – gør bogen til en meget smuk læseoplevelse. Der er noter af eventyr og både magisk såvel som social realisme af Dickens’ opbyggelighed og Lagerlöfs stemningsfuldhed – og så med Korsgaard-barsk barnelivsskildring i ascendanten. »Flugt« overskrider grænsen mellem liv og død, såvel som mellem bog og musik. Resultatet er brusende musikalsk melankoli, som ingen skal flygte fra. FlugtForfatter: Carl Frode Tiller.Oversat af: Sara KochSider: 224.Pris: 249,95 kroner.Forlag: Gutkind",
        "metadata": {
            "source": "https://www.berlingske.dk/litteratur/fem-stjerner-dybt-bevaegende-genistreg-om-12-aarige-johannes-der-vender",
            "image_url": null,
            "publication_time": "Onsdag d. 12. april 2023, kl. 19.51",
            "author": null,
            "related_links": [],
            "attachments": []
        }
    }
}