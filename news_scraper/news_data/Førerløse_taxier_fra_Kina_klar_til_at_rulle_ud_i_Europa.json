{
    "version": "1.0",
    "document": {
        "id": 8030,
        "title": "Førerløse taxier fra Kina klar til at rulle ud i Europa",
        "content": "Om ikke så længe kan de første kinesiske robottaxier – altså selvkørende biler uden chauffør – køre rundt i Europa. Det erKinas svar på Google, Baidu, der har søgt om tilladelse til at sende sineførerløse bilerud på vejene i Schweiz og Tyrkiet, skriver den britiske finansavis Financial Times. Apollo Go hedder Baidus selskab, der er Kinas største af sin slags, og som inden udgangen af 2025 håber at kunne afprøve robottaxierne i Schweiz, hvor man også vil etablere kontor. Ifølge avisens oplysninger vil den schweiziske afprøvning ske i samarbejde med landets postvæsen, Die Schweizerische Post. Baidus førerløse taxier triller allerede rundt i ti byer i Kina og har desuden en mindre forretning i Hongkong. I marts annoncerede Baidu, at man ville indsætte 100 selvkørende taxier i Dubai. Apollo Gos biler kørte i oktober-december 2024 i alt 1,1 million ture, hvilket var 36 procent flere end året før på samme tid. I Europa er flere andre kinesiske selskaber allerede i gang med eller tæt på at komme i gang med at afprøve selvkørende taxier og busser. WeRide, der har base i Guangzhou, kører lige nu med førerløse busser i Valence i Frankrig og ved Zürichs lufthavn i Schweiz, mens Pony.ai netop har fået tilladelse til at afprøve sine førerløse taxier i Luxembourg. Kørselstjenesten Uber har samtidig i 2025 indgået aftale med både WeRide, Pony.ai og Momenta om at lade deres biler uden nogen bag rattet indgå i udbuddet i Europa og Mellemøsten. I USA forbød Joe Bidens regering kinesisk software i biler af sikkerhedsgrunde, fordi den kunne anvendes til at udspionere bilernes brugere. Samtidig er Hesai, der er Kinas største producent afde såkaldte LiDAR-lasersensorer, som ofte anvendes i selvkørende taxier, blevet sat på USAs sorte liste for at have forbindelser til det kinesiske militær – en beskyldning, som Hesai afviser. Kina er langt fremme med udviklingen og afprøvningenaf førerløse taxier. Investeringsbanken Goldman Sachs vurderede tidligere i maj, at der vil køre en halv million af dem rundt i de større kinesiske byer i 2030. Ifølge det kinesiske Ministerium for Offentlig Sikkerhed er der lige nu givet tilladelse til brug af førerløse biler, herunder robottaxier, på 32.000 kilometer veje i omkring 20 kinesiske byer. ",
        "metadata": {
            "source": "https://www.berlingske.dk/virksomheder/foererloese-taxier-fra-kina-klar-til-at-rulle-ud-i-europa",
            "image_url": "https://berlingske.bmcdn.dk/media/cache/resolve/image_x_large/image/192/1921665/24951509-der-er-ingen-bag-rattet-nr-baidus-selvkrende-ta.jpg",
            "publication_time": "Torsdag d. 15. maj 2025, kl. 14.05",
            "author": "Thomas Breinstrup",
            "related_links": [],
            "attachments": []
        }
    }
}