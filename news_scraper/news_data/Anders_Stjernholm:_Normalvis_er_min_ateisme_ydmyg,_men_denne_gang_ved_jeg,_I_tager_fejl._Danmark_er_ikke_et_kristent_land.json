{
    "version": "1.0",
    "document": {
        "id": 7177,
        "title": "Anders Stjernholm: Normalvis er min ateisme ydmyg, men denne gang ved jeg, I tager fejl. Danmark er ikke et kristent land",
        "content": "Frasen »Danmark er et kristent land« er forkert. Kulturelt, idehistorisk – og hvis man kigger helt lavpraktisk pådanskernes brug af kirken.Tro på Gud, hvis du vil, men lad være med at omskrive historien eller virkeligheden. Jeg har fulgt debatten om denne frase i mange år og adskillige gange påpeget, at påstanden hviler på et usandt og romantiseret billede af historien. Kristendommen har først for nylig tilnærmelsesvis accepteret moderne værdier – og det kun på grund af pres udefra. Når religionens spidser endelig accepterer verdslig moral, sker der så gerne det, at cirklen af misinformation sluttes og religionen pludselig tillægges værdi som ophav til de progressive værdier. Forskning, data og statistik er sjældent præsters speciale - thi i så fald bliver man næppe præst. Men forskningen er klar nok: Religion gør ikke mennesker bedre – det eromvendt. Alligevel gentagerkirkeministeren,statsministerenog en voksende fløj af politikere, at Danmark hviler på kristne værdier. Om det skyldes uvidenhed, politisk kynisme eller en panisk trang til at distancere sig fra islam, ved jeg ikke. Men jeg ved, at I tager fejl. Jeg er ikke bare uenig her. Jeg ved, du tager fejl. Ja, denne gang er jeg den arrogante ateist. Normalvis er min ateisme ydmyg: Jeg tror ikke på guder – men jeg påstår ikke at vide, de ikke findes. Og det eneste, jeg ønsker politisk er lighed i stedet for den nuværende forskelsbehandling og diskrimination. Men når det gælder påstanden om Danmarks kristne ståsted, er jeg ligesom med evolutionsteorien stensikker: Danmark er ikke et kristent land. Jer, der påstår det, fastholder en usand fortælling imod bedre vidende. Eller endnu værre: I ved ikke bedre, fordi parolen om det kristne Danmark bliver gentaget, som var det en trosbekendelse i sig selv. Det er blevet cementeret igen og igen i debatter, hvor præster, politikere og kommentatorer forfalder til de samme bulletpoints og klicheer, frem for rent faktisk at se på historiske og sociologiske fakta. Historien bliver nu igen gennemgået elegant af Frederik Stjernfelt iWeekendavisen, hvor han demonstrerer, hvordan kristendommen historisk har modarbejdet de værdier, vi i dag tager for givet. Men det preller nok af igen. For nogle politikere tjener på en kristenromantiserende agenda, som har skolet dem og vælgerne i et narrativ, hvor kristendommen får æren for universelle menneskelige værdier, mens historiske og nutidige mørkesider ignoreres eller undskyldes væk som »rådne æbler«. Illusionen holdes også i live takket være tækkelige medier. Naturligvis Berlingske, som du sidder med lige nu og ikke mindst Kristeligt Dagblad. Og så ledes DRs trosdækning af en mand, der uden bluselhar kaldt ateismen for »en sekt«. Men på et tidspunkt opdager den danske ungdom det. De kan jo læse – og de kan tænke selv. Så bliv endelig ved med at tage fejl. Straffen for jeres uvidenhed, jeres arrogance eller jeres bevidste fordrejning vil komme. Anders Stjernholm er komiker, journalist, forfatter og forperson for Ateistisk Selskab ",
        "metadata": {
            "source": "https://www.berlingske.dk/kommentatorer/anders-stjernholm-normalvis-er-min-ateisme-ydmyg-men-denne-gang-ved",
            "image_url": "https://berlingske.bmcdn.dk/media/cache/resolve/image_x_large_vertical/image/192/1921825/24951796-kirkeminister-morten-dahlin-i-mindelunden.jpg",
            "publication_time": "Søndag d. 18. maj 2025, kl. 08.26",
            "author": "Anders Stjernholm",
            "related_links": [],
            "attachments": []
        }
    }
}