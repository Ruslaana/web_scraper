{
    "version": "1.0",
    "document": {
        "id": 13008,
        "title": "007-producer afslører førstevalget til James Bond-rolle",
        "content": "London. Gennem de seneste måneder har rygterne svirret om, hvilken skuespiller der mon fremover skal indtage rollen som den kvindebedårende filmfigur James Bond. Nu slår en af producerne bag 007-serien dog fast, at der er en helt bestemt stjerne, som fortsat er førstevalget til at spille rollen som den britiske superagent. Produceren Callum McDougall afslører nemlig til et BBC-radioprogram, at holdet bag de populære film vil elske, hvis Daniel Craig igen spillede rollen som James Bond.  - Vi ville elske, hvis Daniel vendte tilbage i rollen som Bond. Han er uden tvivl førstevalget, og jeg ved, at man håber på, at han kommer tilbage, siger Callum McDougall til BBC. Den 48-årige skuespiller Daniel Craig har dog tidligere givet udtryk for, at han langtfra er begejstret for tanken om igen at skulle indtage rollen som 007-agenten. Da det internationale magasin Time Out Magazine i 2015 spurgte Daniel Craig om, hvorvidt han kunne forestille sig at spille hovedrollen i en ny Bond-film, var svaret også klart og tydeligt. - Nu? Jeg vil hellere smadre det her glas og skære mig i håndleddene. Nej, ikke i øjeblikket. Overhovedet ikke. Det er fint. Jeg er ovre det, og vi er færdige. Jeg ønsker bare at komme videre, sagde Daniel Craig i interviewet til Time Out Magazine.  /ritzau/FOKUS",
        "metadata": {
            "source": "https://www.berlingske.dk/kultur/007-producer-afsloerer-foerstevalget-til-james-bond-rolle",
            "image_url": "https://berlingske.bmcdn.dk/media/cache/resolve/image_x_large/image/18/188281/14942172-daniel-craig-poses-fo.jpeg",
            "publication_time": "Lørdag d. 01. oktober 2016, kl. 12.09",
            "author": null,
            "related_links": [],
            "attachments": []
        }
    }
}