{
    "version": "1.0",
    "document": {
        "id": 15961,
        "title": "Verdens førende historiske hoteller",
        "content": "Hvis vægge kunne tale - hvilke historier kunne de så ikke fortælle! Læs også:Guide til 10 bizarrehoteller Det kan de nogle steder. I de gamle hoteller - bygget i kolonitiden eller indrettet i historiske paladser. Her har nogle hoteller virkelig evnet at føre deres historie med sig - og deres legender. En række af disse legendariske hoteller var nomineret ved årets World Travel Awards, og især de indiske paladshoteller med en fortid i guld og storhed dominerer listen. Af de i alt syv nominerede hoteller ligger fire i Indien - og halvdelen i Jaipur, den gamle kongeby i Rajastan, hvor også vinderen \"World's Leading Heritage Hotel\" - Raj Palace - ligger. Raj PalaceJaipur,IndienBlev bygget i 1727 og er byens ældste palads. Den tidligere kongelige residens er gennem de seneste 12 år blevet gennemrestaureret, og indretningen er ført tilbage til den rigdom og pragt, men også charme, som dengang Maharajahen boede der. Hotellet har 29 værelser samt suiter med i alt 38 værelser. Den nuværende største suite er i fire etager med privat indgang, lounge, spisestue, dagligstue og møbler dekoreret med guld og elfenben. Pris pr. nat 15.000 US-dollars. Men i efteråret bliver der endnu mere luksus. Da åbner endnu en president-suite. Hvordan den indrettes vides endnu ikke, men man kan drømme, for prisen bliver: 40.000 US-dollars.Historien:Prinsen af Wales boede formentlig i Raj Palace, da han i 1876 besøgte byen. Men sikkert er det i hvert fald, at Jaiphur, der dengang var hovedstad i Rajastan, fik sit særpræg ved den lejlighed. Hele byen blev nemlig malet lyserød som led i den storstilede velkomst af prinsen.På gæstelisten:Gennem tiden har bl.a. Lord Mountbatten, Fredrick Forsyth, og den franske forfatter Dominique La Pierre samt Elaine Page boet på det legendariske hotel.Info:rajpalace.com Her er de øvrige nominedere i kategorien: Raffles HotelSingaporeBag hotellet, som da det åbnede i 1887 var en træbygning i kolonistil med ti værelser, der lå lige ud til havet, stod de fire brødre Sarkies. De udbyggede derefter løbende hotellet med fløje, balsale, veranda, billardsalon og bar. Siden har landindvinding fjernet stranden, så det hvide hotel i dag ligger inde i byen, men stadig i gennemført kolonistil. På et tidspunkt mellem 1910 og 1915 opfandt bartender Ngiam Tong Boon hotellets signatur-drink: Singapore Sling, og først efter 1930 fik asiater adgang til hotellet som gæster.Historien:I hotellets legendariske Long Bar blev Singapores sidste tiger skudt, hedder det.. Men Raffles forsvarer sig med, at det slet ikke var en vild tiger, men en fra en nærliggende udstilling, der var sluppet ud. Og i øvrigt var det i billardsalonen, at den blev skudt.På gæstelisten:Rudyard Kipling. W. Sommerset Maugham, Noel Coward, Charles Chaplin, Elisabeth Taylor, George Bush senior og Michael Jackson.Info:raffles.com Rambagh PalaceJaipur,IndienFørste bygning på stedet var et havehus bygget i 1835 til prins Ram Singh d. 2. amme. I 1887 blev huset udvidet til en i royal sammenhæng simpel jagthytte, som dengang lå midt i en tæt skov. Det var først i begyndelsen af 1900-tallet at hytten blev udbygget til paladsstørrelse og efterfølgende endnu engang udvidet i 1931, da Maharajah Sawai Man Singh besluttede at gøre paladset til sin primære bolig. Da Indien blev selvstændigt, og Maharajahens titel blev uden betydning, blev paladset Government House. Men i 1950'erne måtte den royale familie give op. Udgifterne til at vedligeholde bygningerne og den 190.000 kvadratmeter store park var blevet for høje. I 1957 åbnede paladset som hotel, og i dag drives det af Taj-kæden, som lancerer paladset som \"Jaipurs juvel\".Historien:Hun voksede op i et palads med 500 tjenestefolk, og hun skød sin første panter, da hun var 12. Hun blev kaldt en af verdens smukkeste kvinder, og hun giftede sig med den international kendte polo-spiller Jai, som også var Maharaja af Jaipur. Gayatri Devi, som døde 90 år gammel i 2009, blev den sidste Maharani af Jaipur. Hendes biografi om livet i Rambagh Palace, \"A Princess Remembers: The Memoirs of the Maharani\", udkom i 1996 og kan naturligvis købes i hotellets souvenirforretning.På gæstelisten: Her finder man blandt andet Lord Louis Mountbatten, som har givet navn til en af suiterne, Prince Charles og Jacqueline Kennedy.Info:tajhotels.com Taj Lake PalaceUdiapur,IndienSom et andet krydstogtskib, der ligger for anker, stråler lysene fra hundredvis af vinduer i det hvide marmorpalads midt i Pichola søen. Det er både romantisk og dekadent. Storslået og overvældende. Paladset blev bygget i 1743-46 med skjulte indre gårde og haveanlæg - angivelig som et forældreoprør. Historien fortæller at den unge prins tog på måneskinsudflugter med unge damer til en palads i en nærliggende sø. Da hans far fik nys om udskejelserne, fik han lukket for adgang. Den rasende prins byggede derefter sit eget palads i en anden sø - Pichola. I 1961 blev paladset omdannet til hotel, og med mosaikker, farverige freskoer, udskårne møbler, silke og forgyldninger er stemningen og tidsånden fra de forskellige perioder bevaret i den nye indretning.Historien:Paladset blev verdenskendt, da det var rammen om en central scene i James Bond filmen Octopussy. I filmen fra 1983 kommer James Bond i en mini-ubåd udformet som en krokodille til paladset, hvor Octopussy spillet af Maud Adams har sit hovedkvarter.På gæstelisten: Dronning Elizabeth, daværende førstedame i USA Jackline Kennedy og skuespiller Vivien Leigh.Info:tajhotels.com The RitzLondon,StorbritannienDer har været hotelvirksomhed på adressen Piccadilly 150 længe før det legendariske Ritz hotel blev opført. En af tidens mest berømte kroer, The Old White Horse Cellar, lå her, og senere blev bygget Bath Hotel, som blev til Walsingham House Hotel. Men det blev revet ned, og The Ritz åbnede i 1905 opført i neoklassisistisk Louis d. 16. stil og tegnet af de samme arkitekter, som schweiziske Cesár Ritz havde samarbejdet med i Paris. Fransk chateau stil fra la Belle Époque perioden med datidens allernyeste opfindelser - et ventilationssystem og badeværelser til alle værelser. Elegancen fra dengang er bevaret til i dag.Historien:Et af hotellets de små private spisesale, Marie Antoinette Suite, har spillet en rolle i verdenshistorien. Under Anden Verdenskrig var lokalet rammen om adskillige møder mellem Winston Churchill, Charles de Gaulle og  Dwight D. Eisenhower.På gæstelisten: Hotellet har en strikt Privacy Policy omkring gæsterne, men besøgende i hotellets nok mest berømte rum: Palm Court, hvor der sernveres \"Tea at the Ritz\" er der mere åbenhed omkring. Her er gennem årene serveret te for bl.a. Charlie Chaplin, Noel Coward, Judy Garland, Evelyn Waugh pg selvfølgelig Dronning Elizabeth samt Dronningemoderen.Info:theritzlondon.com The RitzParis,FrankrigPalæet på Place Vendôme blev opført i 1700-tallet som privat bolig. I 1898 åbnede det som det mest luksuøse hotel nogensinde indrettet i en hel ny bygning opført bag facaden på det gamle palæ. Bag hotellet stod den schweiziske hotelmanden Cécar Ritz og kokken Auguste Escoffier. Der var over 150 værelser, og som noget helt nyt var der ikke alene et badeværelser, men der var også både elektricitet og telefon til hvert værelse. Hurtigt blev The Ritz alverdens mødested. Ernest Hemmingway har f.eks. givet navn til hotellets bar. I 1979 solgte Ritz-familien hotellet til den egyptiske forretningsmand Mohamed Al-Fayed, og det var i hotellets Imperial Suite, at prinsesse Diana og Al-Fayeds søn Dodi spiste, inden den fatale køretur i august 1997.Historien:Den lige så legendariske designer, Coco Chanel, kastede glans oveer hotellet. Hun flyttede ind, og hotellet blev hendes hjem. Hun boede i suiten i 30 år - og den har naturligvis nu opkalt efter hende.På gæstelisten:Uendelig mange kongelige og kendte har boet på hotellet. Nævnt i flæng: Ernest Hemingway, Scott Fitzgerald, Marcel Proust, Shaen af Iran, Rudolph Valentino, Greta Garbo, Marlene Dietrich, Woody Allen. Elton John og Ritt Bjerregaard.Info:ritzparis.com Umaid Bhawan PalaceJodhpur,IndienPaladset, som ligger højt over byen, blev bygget i periode 1927 til 1943 og er en af verdens største private ejendomme. Det ligger i en over 100.000 kvadratmeter stor have, og kaldes ofte Chittar Palace efter den lokale gyldne sandsted, Chittar, det er opført i. Med sine 347 værelser var det en statelig residens for den kongelige familie i Jodhpur frem til 2005, hvor Taj hotelkæden rykkede ind. Ny kan nydes 64 art deco indrettet værelser og suiter, og legendarisk luksus som marmor squash-bane og billard-værelse og historien kan man opleve i det lille museum eller måske i en tur i hotellets vintage bil, en Silver Ghost Rolls Royce.Historien:Paladset er faktisk et beskæftigelsesprojekt. Marwar-området var plaget af både tørke og hungersnød, da Maharaja Umais Sing ju besluttede at opføre paladset for at skabe arbejdspladser. Og at paladset blev opført, hvor der tidligere Mehrangarh Fort havde ligget, ville samtidig give Jodhpur et nyt vartegn.På gæstelisten:Hotellet har ingen gæsteliste, men formentlig har adskillige af gæsterne ved det celebre bryllup i 2007, mellem skuespiller og model Elizabeth Hurley og den indiske arving til et tekstilimperium Arun Nayar, også overnattet. Med til festen var bl.a. Elton John, som førte bruden op, og Donatella Versace samt arvingen til Ester Lauder imperiet, Evelyn Lauder.Info:tajhotels.com",
        "metadata": {
            "source": "https://www.berlingske.dk/rejser/verdens-foerende-historiske-hoteller",
            "image_url": "https://berlingske.bmcdn.dk/media/cache/resolve/image_x_large/image/33/334134/6873564-rejseliv-imported-photo.jpeg",
            "publication_time": "Onsdag d. 18. januar 2012, kl. 11.14",
            "author": "Judith Betak",
            "related_links": [],
            "attachments": []
        }
    }
}