{
    "version": "1.0",
    "document": {
        "id": 7469,
        "title": "Kristian Mouritzen: Grønt tysk lys for missiler til Ukraine er »et meget markant brud«",
        "content": "Lige siden Anden Verdenskrigs afslutning har Tyskland gået på liste- frem for larvefødder, når det handler om at blande sig i militære konflikter. Men denne historiske politik bryder Tyskland nu med i en sådan grad, at Berlingskes erfarne sikkerhedspolitiske korrespondent Kristian Mouritzen ikke tøver med at kalde det for »et meget markant brud« på landets udenrigs- og sikkerhedspolitik. Lørdag meddelte den næsten nybagte forbundskansler Olaf Scholz, at Tyskland vil sende 1.000 kampvognsgennembrydende panserværnsvåben og 500 Stingermissiler til ukrainsk militær her midt under den omfattende og blodige russiske invasion af landet. »I årtier har der været et stærkt stigende pres på tyskerne for at komme ind i kampen og komme ud over deres Anden Verdenskrigs-syndrom, der har handlet om at holde lav profil og aldrig nogensinde fornærme nogen i hele verden. For et par uger siden tilbød Tyskland ukrainerne stålhjelme i stedet for det, der har brug for, nemlig Stingermissiler, og så haglede kritikken ned over dem. Så det, de har gjort nu, er et meget meget markant brud på den udenrigs- og sikkerhedspolitik, som Tyskland har bedrevet siden Anden Verdenskrig,« lyder det fra korrespondenten. Kristian Mouritzen vurderer, at det næppe ville være sket under den tidligere kansler gennem 16 år,  Angela Merkel. »Merkel var på godt og ondt et produkt af Tysklands fortid. Hun var født og opvokset i DDR og en del af den tyske ikke-indblandingskultur, som eksisterede også før, hun blev politiker. Helmut Kohl (Tysklands kansler fra 1982 til 1998,red.) var Merkels store forbillede, og han var inkarnationen af den her politik. Så hvordan de end får de her Stingermissiler ind i Ukraine, er det et markant brud.« Berlingskes sikkerhedspolitiske korrespondent Kristian Mouritzen.Fold sammenLæs mereFoto: Niels Ahlmann Olesen. Hvordan vil den tyske befolkning modtage beslutningen? »Mange unge vil ånde lettede op over, at Tyskland endelig kommer ind i kampen og påtager sig en central rolle som EUs største nation. Men den ældre generation vil helt sikkert være kritiske og skeptiske over for det, fordi man helst vil gå i et med væggen.« Hvordan vil beslutningen blive modtaget i Moskva? »De må være i chok – i første omgang over at Scholz har sat en stopper for den russiske gasrørsledning Nord Stream 2, indtil der kommer en fornuftig afklaring på Ukraine. Allerede der har kansleren brudt med et princip, og nu kommer dette oveni.« Hvor meget betyder 500 Stingermissiler og 1.000 panserværnsvåben for ukrainerne? »Det er en markant sending, og ukrainerne har virkelig efterspurgt det. Spørgsmålet er imidlertid, hvordan man får en så omfattende våbentransport ind i Ukraine, uden at russerne opdager det. Du kan ikke flyve det ind, og hvis man kører det på lastvogne ind over grænsen, risikerer man, at russerne opdager det via satellit og plaffer sendingen ned.« Tyskland gav lørdag i tilgift sine NATO-partnere Holland og Estlandtilladelse tilat sende tyskfremstillede våbenpartier til Ukraine. For Hollands vedkommende drejer det sig om 400 tyskfabrikerede panserværnsvåben og for Estlands vedkommende om en række ældre tyske våben, der har ligget opmagasineret siden DDR-tiden. ",
        "metadata": {
            "source": "https://www.berlingske.dk/europa/kristian-mouritzen-groent-tysk-lys-for-missiler-til-ukraine-er-et-meget",
            "image_url": "https://berlingske.bmcdn.dk/media/cache/resolve/image_x_large_vertical/image/152/1521366/24021628-ukraine-russia-conflict-lithuania-assistance.jpg",
            "publication_time": "Lørdag d. 26. februar 2022, kl. 21.43",
            "author": "Lars Henrik Aagaard",
            "related_links": [],
            "attachments": []
        }
    }
}