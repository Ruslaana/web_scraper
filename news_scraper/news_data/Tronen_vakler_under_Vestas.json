{
    "version": "1.0",
    "document": {
        "id": 17168,
        "title": "Tronen vakler under Vestas",
        "content": "I 2004 efter den problemfyldte fusion med NEG Micon var Vestas verdens suverænt største producent af vindmøller. Med en global markedsandel på hele 34 procent lignede Vestas en urørlig nummer ét. Det skulle dog ændre sig markant på mindre end fem år. I dag har Vestas en global markedsandel på lidt over 12 procent, viser de seneste tal fra Ringkøbing-firmaet BTM Consult. Deres årlige rapport, World Market Update, der landede på gaden i går, regnes som vindmøllebranchens bibel. Vestas' førerposition kommer kun i land ved hjælp af målfoto, da amerikanske GE Wind kun er få vindmøller bagefter. Og derfor ser det ud til, at den danske dominans i branchen er en overstået historie. Nedtoner betydningen Ikke overraskende nedtoner Vestas-topchef Ditlev Engel betydningen af den dramatisk faldende markedsandel. Han kalder udviklingen forudsigelig og insisterer på, at det for Vestas handler om at være bedst - ikke størst. »Det ville også være mærkeligt, hvis vi i så hurtigt en voksende global industri kunne fastholde en suveræn førsteplads. Vi har forudset det her, og derfor har vi også investeret massivt i Kina og i USA,« siger Ditlev Engel. Han peger på, at med de massive investeringer i produktion i Kina og USA er Vestas - i modsætning til konkurrenterne - en ægte global aktør. Mens for eksempel amerikanske GE Wind sælger mest i USA og kinesiske Sinovel primært sælger i Kina. Ægte global spiller »Hvis du kigger på de ti største markeder i verden, så er vi i top-tre på ni af dem. Kun i Kina er vi ikke i top-tre, men der er vi til gengæld den største ikke-kinesiske producent. Vi er en ægte global spiller, og det er det vigtige for os,« siger Ditlev Engel. »Samtidig er erfaring meget vigtig. Vi har stadig installeret omkring 25 procent af alle vindmøller i hele verden. Det betyder altså, at Vestas' viden om det her er meget høj. Så er det rigtigt, at vi ser en række fremadstormende spillere, og vi har en benhård global konkurrence. Men det har vi i høj grad set komme, omend de kinesiske producenter nok er vokset hurtigere, end vi forudså,« erkender Ditlev Engel. Vækst på markedet I rapporten spår BTM Consult endvidere, at der i årene til og med 2014 vil der være en gennemsnitlig årlig markedsvækst på 13,5 pct. Selv om det er en pæn vækst, repræsenterer det dog en opbremsning i forhold til den gennemsnitlige årlige vækst på 36,1 pct. de seneste fem år. »Til trods for den økonomiske krise viser det sig, at der stadig ventes vækst på markedet. I den forbindelse noterer jeg mig, at der ventes markante vækstrater i USA og Kina, hvor vi har investeret massivt,« siger Ditlev Engel.",
        "metadata": {
            "source": "https://www.berlingske.dk/virksomheder/tronen-vakler-under-vestas",
            "image_url": "https://berlingske.bmcdn.dk/media/cache/resolve/image_x_large/image/44/442157/2398332-vestas.jpg",
            "publication_time": "Tirsdag d. 30. marts 2010, kl. 05.01",
            "author": "Simon Bendtsen",
            "related_links": [],
            "attachments": []
        }
    }
}