{
    "version": "1.0",
    "document": {
        "id": 16594,
        "title": "ROJ TV kæmper for livet",
        "content": "Senere i år vil terrordømte ROJ TV forsøge at blive renset ved landsretten, efter en klar byretsdom i januar stemplede den kurdiske tv-station som propaganda-arm for den forbudte kurdiske oprørsgruppe PKK. Men om ROJ TV lever så længe er efterhånden tvivlsomt, efter at både Danske Bank og flere satellit-udbydere har afbrudt samarbejdet med tv-stationen. Netop nu er der sort skærm på ROJ TV, efter at den græske satellit-udbyder Intelsat har trukket stikket. Efter den franske satellit-udbyder Eutelsat efter byretsdommen slukkede for ROJ TV's signal lavede tv-stationen ellers en ny aftale med den græske udbyder Intelsat, så ROJ TV's udsendelser kunne ses i Mellemøsten. Men det er slut nu. \"Vi har ikke fået nogen begrundelse, men Intelsat har netop stoppet signalet. Dermed kan man nu kun se ROJ TV på nettet,\" bekræfter Imdat Yilmaz, administrerende direktør for ROJ TV. I går kom det frem, at Danske Bank har indefrosset tv-stationens konti, og dermed står ROJ TV i dag både uden bankforbindelse og satellit. \"Vi prøver at finde en løsning på problemerne, men indtil videre ser det ud til, at ingen andre banker vil samarbejde med os,\" siger Imdat Yilmaz og peger på, at fremtidsudsigterne lige nu er dystre for ROJ TV: \"Jeg har været fortvivlet gennem et stykke tid. Jeg er altid optimistisk, men man skal også være realistisk, og det er en svær opgave at løse. Det ser ud som om, at amerikanske og tyrkiske kræfter forsøger at kvæle os,\" siger tv-direktøren.",
        "metadata": {
            "source": "https://www.berlingske.dk/samfund/roj-tv-kaemper-for-livet",
            "image_url": "https://berlingske.bmcdn.dk/media/cache/resolve/image_x_large/image/68/681232/4838727-roj-tv-jagter-nye-satellitter.jpg",
            "publication_time": "Torsdag d. 02. februar 2012, kl. 11.13",
            "author": "Simon Bendtsen",
            "related_links": [],
            "attachments": []
        }
    }
}