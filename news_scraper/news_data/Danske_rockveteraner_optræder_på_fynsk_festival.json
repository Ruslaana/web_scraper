{
    "version": "1.0",
    "document": {
        "id": 5968,
        "title": "Danske rockveteraner optræder på fynsk festival",
        "content": "Yderligere tre navne meldes klar til næste års Tinderbox, og de er alle danske. Den fynske festival får nemlig besøg af bandet Carpark North, musikeren Alex Vargas og rockveteranerne fra Dizzy Mizz Lizzy. Det annoncerer Tinderbox i en pressemeddelelse. Tinderbox 2018 finder sted i Tusindårsskoven i Odense fra den 28.-30. juni. Alex Vargas er programsat til torsdag den 28. juni, mens både Carpark North og Dizzy Mizz Lizzy spiller op for den feststemte fynske festival fredag den 29. juni. Med de 3 nye tilføjelser er der nu i alt 11 offentliggjorte navne på plakaten til Tinderbox 2018. Også sangerinden Alanis Morissette, duoen Nik & Jay, sangeren C.V. Jørgensen, rapperen French Montana, dj'en Tiësto, rockbandet Skunk Anansie, gruppen Prophets of Rage og det legendariske band Depeche Mode skal optræde til Tinderbox 2018. Dermed besøger Depeche Mode Danmark for tredje gang inden for en periode på lidt mere end et år efter koncerten i Parken i maj og den kommende optræden i Royal arena i januar.  /ritzau/",
        "metadata": {
            "source": "https://www.berlingske.dk/kultur/danske-rockveteraner-optraeder-pa-fynsk-festival",
            "image_url": "https://berlingske.bmcdn.dk/media/cache/resolve/image_x_large/image/3/37867/19158079-.jpg",
            "publication_time": "Fredag d. 17. november 2017, kl. 10.01",
            "author": null,
            "related_links": [],
            "attachments": []
        }
    }
}