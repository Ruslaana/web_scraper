{
    "version": "1.0",
    "document": {
        "id": 4013,
        "title": "Tidligere fodboldspiller Asbjørn Sennels er død",
        "content": "Den tidligere Viborg- og Brøndby-spiller Asbjørn Sennels er død i en alder af 44 år. Det oplyser hans hustru Marie Rode Sennels på Facebook. Sennels fik i foråret konstateret kræft. »Mit fine menneske. Min smukke mand. Børnenes elskede far. Min bedste ven. Er i dag gået i forvejen. Elsker dig for evigt,« skriver hans hustru på Facebook ledsaget af hjerter og stjerner.  Den tidligere venstreback slog igennem for Viborg FF fra 1999 til 2004, hvorefter han skiftede til Brøndby. Her var han frem til 2007, hvor han returnerede til Viborg. Sennels sluttede også sin karriere med landskampe på cv'et, da han under Morten Olsens ledelse fik to kampe for det danske A-landshold. I 2004 fik han både en halvleg i en testkamp mod Skotland, mens det blev til fuld spilletid i en testkamp mod USA samme år. Med Brøndby blev han dansk mester i 2005 under Michael Laudrup, og han spillede flere europæiske kampe med klubben. Han var blandt andet med til at møde FC Barcelona i UEFA Cuppen i 2004. Efter karriereafslutningen arbejdede han som gymnasielærer og forsøgte uden held at komme i byrådet i Viborg for Konservative i 2021. /ritzau/ ",
        "metadata": {
            "source": "https://www.berlingske.dk/sport/tidligere-fodboldspiller-asbjoern-sennels-er-doed",
            "image_url": "https://berlingske.bmcdn.dk/media/cache/resolve/image_x_large/image/169/1694749/24474714-fbl-eur-c3-palermo-brndby---2.jpeg",
            "publication_time": "Søndag d. 09. juli 2023, kl. 12.27",
            "author": null,
            "related_links": [],
            "attachments": []
        }
    }
}