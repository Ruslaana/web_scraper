{
    "version": "1.0",
    "document": {
        "id": 6651,
        "title": "Studenterforening efter SU-forlig: Vi er ikke sure. Vi er skuffede",
        "content": "Regeringen har landet en ny SU-aftale, som tager fra de studerende uden at give meget igen. I Frit Forum er vi hverken principielt for eller imod ændringer i SUen. Det handler alene om, hvad pengene bruges på i stedet, og om det er fremmende for den sociale mobilitet og kvaliteten i uddannelsen. Men med aftalen til en SU-reform er vi i Frit Forum ikke sure. Vi er skuffede. Aftalen virker ikke gennemtænkt, men snarere forhastet; at man først vil skære i SUen for senere at finde ud af, hvad pengene skal gå til. Man har skudt bjørnen uden at vide, hvad man vil gøre med skindet. Hele grundlaget for at frigive penge fra SUen bør for alles vedkommende, også regeringens, være at sikre uddannelseskvalitet; at pengene er bedre brugt et andet sted i uddannelsessystemet end på SU. Det var Frit Forums klare forventning, at der med aftalen også skulle komme konkrete forslag til, hvordan pengene fra det direkte provenu skal geninvesteres. Men med den aftale, der ligger på bordet, står studerende med håret i postkassen. Aftalen giver nemlig kun minimale forbedringer. Bevarelse af det sjette SU-år for studerende med særlige behov og en ekstra mulighed for slutlån er blandt de detaljer, som regeringen har haft øje for, da de skar de studerendes SU. Og det er da også gode detaljer. De er bare ikke gode nok. Aftalen skærer i mulighederne for store dele af de studerende uden at lave brede, mærkbare ændringer, der sikrer mere social mobilitet og bedre kvalitet i uddannelserne. Særligt universitetsuddannelserne lider under, at studiemassen har en social diversitet, der nærmer sig et europæisk kongehus. Men flere steder står det ikke helt galt til medoptaget, men derimodfrafaldet. Derfor skal vi understøtte de studerende mere både før, under og efter deres studieliv. Vi skal have brede, tidlige indsatser, fordi vi ved, at social mobilitet sikres allerede tidligt i livet. Vi skal styrke studievejledningen og forbedre adgangen til universitetspsykologer. Og vi skal genoverveje vores lånesystem blandt andet med mulighed for afdragsfrihed i lavindkomstperioder. Men alt det har regeringen enten ikke turdet eller ikke ville tage fat på. I løbet af 2024 vil regeringen invitere til politiske drøftelser, der blandt andet skal afgøre, hvordan det direkte provenu skal bruges. I Frit Forum vil vi derfor være på vagt i det nye år og sørge for, at regeringen lever op til sit ansvar for at sikre uddannelseskvalitet og bedre social mobilitet som betingelse for at skære i SUen. SU-reformen kunne være blevet god. Hvis man havde taget sig tid, hvis man havde lavet analysearbejdet grundigt, og hvis man havde den optimistiske vilje til at tro på, at vi kan gøre uddannelse bedre i morgen end den er i dag. I stedet blev det en enøjet affære, hvor SU-besparelser blev målet frem for midlet. Birk Grave er landsformand, og Emilla Møller-Petersen er næstforkvinde i studenterorganisationen Frit Forum ",
        "metadata": {
            "source": "https://www.berlingske.dk/kommentarer/studenterforening-efter-su-forlig-vi-er-ikke-sure-vi-er-skuffede",
            "image_url": "https://berlingske.bmcdn.dk/media/cache/resolve/image_x_large/image/174/1747434/24598777-flere-steder-str-det-ikke-helt-galt-til-med-optag.jpg",
            "publication_time": "Onsdag d. 20. december 2023, kl. 18.51",
            "author": null,
            "related_links": [],
            "attachments": []
        }
    }
}