{
    "version": "1.0",
    "document": {
        "id": 5011,
        "title": "Topofficeren Kjeld Hillingsø skal snart se sin tredje regent: Frømandskorpset vil glæde sig særligt",
        "content": "Han har allerede beskyttet to regenter, den ene som løjtnant i Livgarden, og den anden som topofficer og til sidst hærchef. Han er modtager af en af rigets højeste ordener. Og han kommer hjemmevant på de bonede gulve, ikke mindst i kraft af sin kones nære venskab med dronning Margrethe, som har varet siden deres ungdom. Derfor er Kjeld Hillingsø også den rigtige til at vurdere, hvad kronprins Frederik, som har gennemført flere militære uddannelser, kommer til at betyde for det kongetro forsvar. Og hans svar kan måske være lidt overraskende. »Jeg har været under både Frederik 9. og dronning Margrethe som monarker. Og svaret er, at der reelt ikke kommer til at ske nogen forskel,« siger Kjeld Hillingsø efter at have tænkt sig om. Det baserer han på oplevelsen fra det seneste tronskifte, da kongen døde i 1972. »Når jeg ser tilbage på, hvordan folk i Forsvaret optrådte, da Frederik 9. var konge og under dronning Margrethe, var der i det ydre og i det væsentlige ingenting til forskel,« siger han. Der var selvfølgelig en masse formelt. Regimentsfaner og garderregimenternes uniformering skulle for eksempel skiftes ud. »Jeg tænkte dengang, at når kongen var sømand, måtte han favorisere Søværnet. Men det gjorde han ikke – overhovedet ikke,« siger Kjeld Hillingsø. Det samme har været gældende for Dronningen. Og ligesådan bliver det, når kronprins Frederik bliver udråbt søndag, vurderer den pensionerede hærchef. Kronprins Frederik, da han begyndte sin uddannelse ved Frømandskorpset. Han blev fuldgyldig frømand i 1995.Fold sammenLæs mereFoto: Keld Navntoft/Ritzau Scanpix. »Bortset fra, at Frømandskorpset måske vil glæde sig særligt og nok også får lidt hyppigere besøg end fra andre monarker før eller siden. Og Søværnet vil måske synes, at tingene endelig er, som de burde være,« siger han. Men ellers vil Forsvaret ikke mærke, at Danmark har fået en garvet militærmand som konge. »Man aflægger fuld honnør for monarken, og det kan ikke være anderledes, uanset hvem som har den titel, og om man kan lide det eller ej, og om man er mod kvinder eller for,« siger Kjeld Hillingsø. Forsvaret er et af de steder herhjemme, hvor der stadig hænger royale billeder rundt omkring på kontorer og kaserner. »Det havde enhver stationsforstander jo også i gamle dage. De portrætter var overalt. Det er kun, fordi man efterhånden har skåret ned på tjenestemænd, og hvad der var statsligt, og har fjernet de oldenborgske farver fra postvæsenet og så videre, at de er forsvundet mange steder,« lyder det. Men der er også en anden grund til, at de bliver hængende hos militæret. Kronprins Frederik var blandt gæsterne, da Danmark officielt modtog de første fire F-35-kampfly.Fold sammenLæs mereFoto: Bo Amstrup/Ritzau Scanpix. For godt nok har kronprins Frederik en omfattende uddannelse fra Forsvaret. Han har en specialuddannelse hos elitesoldaterne i Frømandskorpset og er udnævnt generalmajor i Hæren og Flyvevåbnet og kontreadmiral i Søværnet. Men der følger en endnu højere rang med, når han bliver konge. »Det er jo den øverste krigsherre. Sådan har det været fra tidernes morgen. Margrethe 1. blev jo direkte omtalt som »herre og husbond« – det gjorde ingen forskel, at hun var en kvinde,« siger han. Derfor er Kjeld Hillingsø også sikker på, at alle tre værn i Forsvaret vil tage godt imod den nye konge. »Og når de efter et par år har set, at majestæten ikke gør forskel, vil alle være helt beroliget,« siger han. Kronprinsen i Nordgrønland i 2000, da han deltog i en fire måneder lang Sirius-ekspedition.Fold sammenLæs mereFoto: Keld Navntoft/Ritzau Scanpix. Han vurderer, at Forsvaret også fremover vil være royalt indstillet, også selv om nye folk kommer til, og der ikke er mange andre steder i samfundet, hvor de royale portrætter stadig har ærespladsen på samme måde. »Forsvaret vil fortsat være af den gamle skole, det er jeg sikker på,« siger han. Du og din kone kender kongefamilien – hvad har I af forventninger til den nye konge? »Vi har de forhåbninger – og det regner vi også med grundet vores kendskab til hans karakter og så videre – at han vil være sig sit ansvar og sin rolle som eksempel for befolkningen bevidst. Det håber vi, og tror vi,« siger Kjeld Hillingsø. Imens Danmarks konge eller dronning ifølge Grundloven formelt kan hævdes at være Hærens øverstbefalende, er det regeringen, som reelt har ansvaret, og denne kan ikke sende danske styrker i krig uden Folketingets samtykke.",
        "metadata": {
            "source": "https://www.berlingske.dk/politik/topofficeren-kjeld-hillingsoe-skal-snart-se-sin-tredje-regent",
            "image_url": "https://berlingske.bmcdn.dk/media/cache/resolve/image_x_large_vertical/image/175/1752093/24609914-kjeld-hillings-fotograferet-i-2022.jpg",
            "publication_time": "Søndag d. 14. januar 2024, kl. 09.58",
            "author": "Andreas Lindqvist",
            "related_links": [],
            "attachments": []
        }
    }
}