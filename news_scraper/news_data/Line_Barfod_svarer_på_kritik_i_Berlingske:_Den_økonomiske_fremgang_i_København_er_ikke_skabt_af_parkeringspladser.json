{
    "version": "1.0",
    "document": {
        "id": 5391,
        "title": "Line Barfod svarer på kritik i Berlingske: Den økonomiske fremgang i København er ikke skabt af parkeringspladser",
        "content": "Berlingske argumenterer pålederpladsfor, at København har forsømt at være en attraktiv by at drive virksomhed i, og at vi ville opleve mere velstand, hvis byen havde udviklet sig i en anden retning, for eksempel hvis biler var prioriteret højere i byrummene. Det er jeg stærkt uenig i. At København har udviklet sig til en fantastisk by med fremgang, skyldes i høj grad, at københavnerne har prioriteret grønne områder, fortovsservering, legepladser, cykler og plads til en gåtur højere end plads til biler. Det er en af de vigtigste grunde til, at København i dag er en attraktiv by både at bo og drive virksomhed i. En by, der er attraktiv at bo i for mange forskellige mennesker, er en vigtig forudsætning for en lang række virksomheder, for eksempel cafeer, restauranter, butikker og virksomheder med kulturtilbud. Samtidig er en levende by med Københavns særpræg mere interessant for de mange turister, der hvert år besøger vores by. Og det er mere attraktivt for mange virksomheder at ligge tæt på en by, hvor potentielle medarbejdere har lyst til at bo og lade deres børn vokse op. Det hele hænger sammen. Det er næppe parkeringsforholdene, men nærmere Københavns ry som en by med høj livskvalitet, der er med til at tiltrække international arbejdskraft. Andre storbyer går i samme retning som København. For eksempel Paris, hvor man nulukker bykernen af for gennemkørende bilerfor at skabe bedre plads til mennesker. Der er ingen tvivl om, at fremtidens storby skal byde på en høj grad af livskvalitet. Det skal selvfølgelig være nemt at komme rundt i København. Her er en af byens store succeser udbygning af den kollektive transport og en cykelinfrastruktur, som i sig selv har sat København på verdenskortet og bidraget til, at mange har lyst til at flytte til byen. Det er den udvikling, vi skal fortsætte. Men mener jeg så ikke, at der er områder, hvor København kan blive en bedre by at drive virksomhed i? Jo, helt bestemt. Et af problemerne for mange virksomheder er de høje huslejer, som gør ondt på især små erhvervsdrivende som for eksempel små butikker. Derfor er der brug for, at Christiansborg ændrer erhvervslejelovgivningen. Men indtil det sker, går vi i dialog med ejerne af erhvervslejemålene med henblik på, at de frivilligt sætter huslejerne ned, så de små erhvervsdrivende har råd til at huslejen. Trængsel er også et stort problem for erhvervslivet i København. For eksempel gør trængslen det svært for håndværkere og vareleveringer at komme hurtigt gennem byen. Men det retter vi ikke op på ved at gøre det endnu mere attraktivt at transportere sig ind til København eller rundt i København i bil. Tværtimod skal vi gøre det endnu mere attraktivt at tage cyklen, metroen, S-toget eller bussen. Så bliver der bedre plads på vejene til, at håndværkeren, der skal ud at montere en vaskemaskine, kan komme hurtigt ud til opgaven. Derfor foreslog jeg sidste år sammen med Dansk Industri, at vi indfører road pricing i København. Det vil føre til mindre biltrafik, og til at vi kan bruge den sparsomme plads i byen bedre – til glæde for blandt andet erhvervslivet. Der er ikke nogen modsætning mellem satsningen på høj livskvalitet for københavnerne og en by, der er god at drive virksomhed i. Tværtimod. Den grønne by med plads til mennesker i stedet for biler er vores bedste mulighed for at skabe en by, der også er attraktiv for virksomheder. Line Barfod er teknik- og miljøborgmester, Københavns Kommune (EL) ",
        "metadata": {
            "source": "https://www.berlingske.dk/kommentatorer/line-barfod-svarer-paa-kritik-i-berlingske-den-oekonomiske-fremgang",
            "image_url": "https://berlingske.bmcdn.dk/media/cache/resolve/image_x_large/image/185/1855553/24828745-line-barfod-teknik--og-miljborgmester-i-kbenhav.jpg",
            "publication_time": "Fredag d. 08. november 2024, kl. 14.21",
            "author": null,
            "related_links": [],
            "attachments": []
        }
    }
}