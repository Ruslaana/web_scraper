{
    "version": "1.0",
    "document": {
        "id": 19764,
        "title": "To er dræbt og 40 såret i russiske missilangreb mod Ukraine",
        "content": "To unge mænd er dræbt, og 40 andre blev natten til mandag såret i russiske missilangreb rettet mod byen Pavlohrad i den østlige del af Ukraine. Det meddeler Ukraines præsident, Volodymyr Zelenskyj, mandag aften. »Terroristernes missiler krævede to menneskers liv, meget unge mænd,« siger præsidenten i den videomeddelelse, han udsender hver aften. »40 andre kvinder, børn og mænd blev behandlet for sår og skader.« Tidligere mandag oplyste regionale myndigheder, at der er fem børn blandt de sårede. Ukraine blev omkring klokken 02.30 ramt af missilangreb flere steder i landet. Dog nåede luftforsvaret at skyde 15 ud af 18 russiske missiler ned, inden de nåede at ramme deres mål, oplyser det ukrainske luftvåben. Ved angrebet i regionen Dnipropetrovsk blev mange bygninger beskadiget. I byen Pavlohrad, der ligger i Dnipropetrovsk-regionen, skete der skader på 19 villaer, 25 boligblokke og seks bygninger, der rummer skoler og børnehaver. Foruden Dnipropetrovsk var Ukraines hovedstad, Kyiv, mål for russiske missilangreb. Alle missiler blev her skudt ned af Ukraines luftforsvar, oplyser de ukrainske myndigheder ifølge Reuters. Zelenskyj siger videre, at en 14-årig dreng blev dræbt tæt på sin skole, da den blev ramt af en bombe. Det skete i Tjernihiv-regionen, der ligger tæt på grænsen til Rusland. Også Kherson-regionen i det sydlige Ukraine er blevet angrebet. Her er tale om flere typer af angreb, som har fundet sted i løbet af både søndag og natten til mandag. En person er dræbt, og tre er såret. Det fortæller Oleksandr Prokudin, der repræsenterer regionens militæradministration. »I løbet af det seneste døgn udførte fjenden 39 beskydninger og affyrede 163 granater,« siger Prokudin blandt andet ifølge AFP. »Som en konsekvens af den russiske aggression døde en person, og tre andre, herunder et barn, blev såret,« siger han. Rusland kontrollerer dele af Kherson. Rusland erklærede efter en folkeafstemning sidste år i september, at regionen havde løsrevet sig fra Ukraine og tilsluttet sig Rusland. Det samme skete med Donetsk, Luhansk og Zaporizjzja. Folkeafstemningerne om, hvorvidt de fire regioner skulle høre til Rusland, blev dog kritiseret for at være utroværdige og manipulerede. Få dage inden mandagens angreb – natten til fredag – var Ukraine mål for en stribe russiske missilangreb, som kostede mindst 25 livet. Langt de fleste blev dræbt i byen Uman syd for hovedstaden Kyiv. /ritzau/ ",
        "metadata": {
            "source": "https://www.berlingske.dk/internationalt/to-er-draebt-og-40-saaret-i-russiske-missilangreb-mod-ukraine",
            "image_url": "https://berlingske.bmcdn.dk/media/cache/resolve/image_x_large_vertical/image/167/1671985/24416086-ukraine-crisisattack-pavlohrad.jpg",
            "publication_time": "Mandag d. 01. maj 2023, kl. 10.07",
            "author": null,
            "related_links": [],
            "attachments": []
        }
    }
}