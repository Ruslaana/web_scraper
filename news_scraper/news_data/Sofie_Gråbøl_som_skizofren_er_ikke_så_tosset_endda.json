{
    "version": "1.0",
    "document": {
        "id": 12176,
        "title": "Sofie Gråbøl som skizofren er ikke så tosset endda",
        "content": "Det er forkert at sige andet, end atSofie Gråbølspiller hovedrollen som den psykisk syge Inger i Niels Arden Oplevs film »Rose« glimrende. Den krummede ryg og det hængende leverpostejhår, som havde hun i mange år forsøgt at forskanse sig fra verden. Stemmen, der er lagt flere toner ned, de korte, klare, huggende svar. Det vigende blik, der ind imellem erstattes af en gennemborende klarsynethed, i takt med at den skrøbelige Inger enten ignorerer verden eller konfronterer den, alt efter om hun befinder sig et eller andet sted i sikker forvaring i sit eget hoved eller retter bevidstheden mod det, der foregår omkring hende. Det er en fin og indlevet præstation, men man sidder også tilbage med fornemmelsen af – og det er ikke Sofie Gråbøls ansvar – at der er noget demonstrativt over spillet. Vi ser en dygtig skuespiller spille en skizofren kvinde. En fornemmelse, der har ligeså meget med hele den opbyggelige skildring af denne kvinde med psykisk sygdom at gøre: Sindslidende, men ikke så gal, at det gør noget. Eller hårdere formuleret: Gak i låget, men på den søde måde. Helt i tråd med den morale, vi også skal trække ud af denne historie – delvist baseret på instruktørens egen familie – om den rare søster og sympatiske svoger, der i slutningen af 1990erne beslutter sig for at tage hendes midaldrende, medicinerede søster med på bustur til Paris, så hun kan gense sin ungdoms by. Den er båret af en sympatisk idé om, at alle har noget at byde på. At alt det, der er synligt for øjet, måske dækker over andet og mere. At alle har en historie, der kan overraske. At den gale bærer kimen til en dybere forståelse af tilværelsen i sig. Inger mødes med en afvisende skepsis af de øvrige passagerer i herligt pinlige og akavede scener, hvor hun uden filter gør resten af buspassagererne urolige, tvunget til at være sammen på meget lidt plads uden mulighed for at slippe væk – et velafprøvet dramaturgisk kneb. Opblødning på vej. Anders W. Berthelsen og Lene Maria Christensen flankerer Sofie Gråbøl.Fold sammenLæs mereFoto: Roger Do Minh/Nordisk Film. Men efterhånden forstår skeptikerne, at Inger ikke er så farlig, og den gradvise tilnærmelsesproces kan begynde. Ikke mindst viser det sig, at hun med sine franske sprogevner både er i stand til at byde på god vin og redde hele turen, når den er truet af kaos. Det er ikke for ingenting, at det er barnet – den dreng, der møder Inger med nysgerrighed – der i første omgang er i stand til at tage hende ved hånden og se hende uden fordomme: »Hvordan blev du så tosset?« Vi afslører næppe for meget ved at sige, at det blandt andet handler om et kuldsejlet romantisk og erotisk forhold, som den unge Inger havde, forud for at hun vendte hjem med tegn på psykisk sygdom i bagagen. Hun går på jagt efter fortiden, og dette forsøg på at se den i øjnene bliver i sidste ende frisættende for Inger. Når »Rose« er en god og varm film – og ikke en stor og rystende – handler det om Niels Arden Oplevs insisteren på, at hans film skal være den typiske, danske feelgood-komedie med mening, den er. Ingers reaktioner har ofte et komisk-kært skær,Peter Gantzlerer med som jovial buschauffør,Søren Mallingsbigotte skolelærer er hentet lige ud af den danske folkekomediemuld,Karen-Lise Mynsterer trukket hårdt op som omklamrende mor, der har sat sig tungt på sine døtre. I det hele taget er der noget »Italiensk for begyndere« over hele setuppet: En gruppe danskere tager til en romantisk by for at blive forvandlet for altid. Vi har det skidt, men vi får det bedre. Men på de præmisser er det også en lejlighedsvist rørende film, som har en god historie, og som fortælles med hjertet. Præstationerne er glimrende, ikke mindst er det svært ikke at begejstres forLene Maria ChristensenogAnders W. Berthelsen, der som de godhjertede familiemedlemmer har den relativt utaknemmelige opgave hele tiden at skulle reagere på omgivelserne – hvad enten det handler om at holde Inger fornøjet eller forsvare hende mod omgivelserne. Det gør de både følsomt og nuanceret. Hun er et under af hårdt prøvet kærlighed til sin søster, han er ualmindeligt fin som en god mand, der bakker sin kone op. Det er ikke mindst i deres spil, filmen får sin nerve. Niels Arden Oplev er en instruktør, der sørger for, at alle har det godt. Intet er så skidt, at det ikke er godt for noget. Et stort publikum vil elske »Rose« som en film, der på mange måder opsummerer alt det, dansk film har været gode til. Hverdagens små mennesker, der har det svært, men klarer den, den lette og lyse behandling af noget, der gør ondt neden under. Hvis man accepterer den præmis, er »Rose« slet ikke så tosset. »Rose«. Drama. Instruktion. Niels Arden Oplev. Med: Sofie Gråbøl, Lene Maria Christensen, Anders W. Berthelsen m.fl. Premiere 24. februar i biografer landet over.",
        "metadata": {
            "source": "https://www.berlingske.dk/skaerm/sofie-graaboel-som-skizofren-er-ikke-saa-tosset-endda",
            "image_url": null,
            "publication_time": "Torsdag d. 24. februar 2022, kl. 16.44",
            "author": "Jakob Steen Olsen",
            "related_links": [],
            "attachments": []
        }
    }
}