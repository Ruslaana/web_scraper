{
    "version": "1.0",
    "document": {
        "id": 16114,
        "title": "Sydbank har fortsat appetit på opkøb",
        "content": "Det ændrer det nylige køb af Diba Bank, som kom ind under Sydbanks vinger kort før nytår, ikke på. - Det gør bestemt ikke, at vi er færdige med konsolidering, det ønsker vi stadig at tage del i, siger Sydbank-direktør Karen Frøsig oven på bankens skuffende 2013-resultater. Bestyrelsen har netop vedtaget en ny kapitalstruktur for banken, hvor kernekapitalprocenten skal holde sig over 12 pct. og solvensen over 15 pct. I dag er de tal på henholdsvis 13,4 og 15,7 pct., så banken har omkring 4 mia. kr. i solvensoverdækning. De nye mål er dog fleksible, hvis der dukker en god mulighed op, understreger Karen Frøsig. - Under en konsolidering kan man kort komme under målsætningen, men så er det bare om at komme tilbage på sporet, siger bankdirektøren. Diba-købet udvidede Sydbanks tilstedeværelse på Sjælland, men regionen er stadig et interessant område for banken, understreger direktøren. - Nu sætter vi blus på væksten dér efter købet af Diba, men Sjælland er et godt område for os, der kunne også være andre muligheder, siger Karen Frøsig, som også tror, sektoren som helhed vil fortsætte med at kigge på bankfusioner. - Vi har i Danmark stadig en overnormal andel af banker, man kunne med fordel konsolidere markedet, mener Sydbank-chefen. /ritzau/FINANS   ",
        "metadata": {
            "source": "https://www.berlingske.dk/virksomheder/sydbank-har-fortsat-appetit-paa-opkoeb",
            "image_url": "https://berlingske.bmcdn.dk/media/cache/resolve/image_x_large/image/44/449963/7180033-sydbanks-topchef-karen-frsig.jpg",
            "publication_time": "Onsdag d. 19. februar 2014, kl. 11.07",
            "author": null,
            "related_links": [],
            "attachments": []
        }
    }
}