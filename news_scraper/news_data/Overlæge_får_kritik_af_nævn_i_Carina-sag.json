{
    "version": "1.0",
    "document": {
        "id": 14212,
        "title": "Overlæge får kritik af nævn i Carina-sag",
        "content": "Den aarhusianske overlæge, der behandlede den hjerneskadede Carina Melchior, får nu officiel kritik. Det er Sundhedsvæsenets Disciplinærnævn, der tirsdag har udtalt kritik af overlægen for hendes behandling af den 19-årige Carina Melchior, der i 2011 blev indlagt på Aarhus Universitetshospital med svære kvæstelser i hovedet efter en trafikulykke. Den såkaldte Carina-sag, som blev skildret i dokumentarudsendelsen »Pigen der ikke ville dø«, har skabt stor debat, fordi lægerne vurderede, at kvindens tilstand var så dårlig, at hendes respirator burde slukkes.  Lægerne begyndte endda at diskutere organdonation med familien, men stik mod lægernes formodning overlevede Carina Melchior hjerneskaden, og i april 2013 var hun kommet sig så meget, at hun gennemførte et motionsløb. Foruden kritikken indskærper Sundhedsvæsenets Disciplinærnævn over for overlægen, at hun skal udvise større omhu i sit fremtidige virke. »Vi lavede et fejlskøn af den unge kvindes skader, og selv om hun fik kompetent og livreddende behandling, da hun blev indlagt akut, så er der også rigtigt meget, vi kan lære af forløbet,« siger lægefaglig direktør på Aarhus Universitetshospital Claus Thomsen i en pressemeddelelse og fortsætter:  »Jeg synes, at Sundhedsvæsenets Disciplinærnævn har været meget grundig i denne sag, og jeg tager afgørelsen til efterretning. Alle parter har brug for, at nævnet sætter punktum for denne sag, så vi kan se fremad og komme videre,« siger han. Berlingske Nyhedsbureau har ikke haft mulighed for at se nævnets afgørelse, ligesom det ikke har været muligt at få en kommentar fra Sundhedsvæsenets Disciplinærnævn. Tidligere har Patienterstatningen tilkendt Carina Melchior en erstatning på 552.000 kroner. ",
        "metadata": {
            "source": "https://www.berlingske.dk/samfund/overlaege-faar-kritik-af-naevn-i-carina-sag",
            "image_url": "https://berlingske.bmcdn.dk/media/cache/resolve/image_x_large/image/15/158982/6896341-carina-melchior.jpg",
            "publication_time": "Tirsdag d. 16. december 2014, kl. 13.31",
            "author": null,
            "related_links": [],
            "attachments": []
        }
    }
}