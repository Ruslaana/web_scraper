{
    "version": "1.0",
    "document": {
        "id": 19125,
        "title": "23 år for mord på tyrkisk systemkritiker",
        "content": "En tyrkisk domstol idømmer en 21-årig mand næsten 23 års fængsel for mordet på den tyrkisk-armenske journalist Hrant Dink i 2007. Dommen lød i første omgang på livstid til Ogun Samast. Men retten valgte at nedsætte straffen til 21 år et halvt år med henvisning til, at han var mindreårig, da forbrydelsen blev begået. Han fik en tillægsstraf på 16 måneder for at være i besiddelse af et ulovligt skydevåben. Hrant Dink blev myrdet foran sit kontor i Istanbul den 19. januar 2007, da han var på vej hjem fra sit job som redaktør på det tosprogede dagblad Agos. Han var en kendt oppositionsstemme, der blandt andet kritiserede Tyrkiet for ikke at ville anerkende sit ansvar for massedrabet på hundredtusinder af armenere under Første Verdenskrig. Dink blev gentagne gange truet på livet af tyrkiske nationalister. Trusler, som ikke afholdt Dink fra at fortsætte sin kritik af den tyrkiske stats undertrykkelse af minoriteter. Amnesty International har tidligere vurderet, at det var Dinks kamp for menneskerettigheder og ytringsfrihed, der kostede ham livet. Kort tid før drabet modtog Hrant Dink mordtrusler, som har informerede politiet om. Politiet reagerede dog ikke på truslerne. Den dræbtes familie og venner mener ikke, at mordet var en enkelt mands værk, men at tyrkiske nationalister stod bag. Politichefen i Istanbul erklærede efter anholdelsen af den dengang 17-årige Ogun Samast, at den unge mand var alene om drabet samt at motivationen ikke var politisk. Der har efterfølgende været rygter om, at mindst to andre personer var med i planlægningen af mordet. Desuden skulle adskillige personer inden for politiet have fået et tip om mordplanerne men uden at gribe ind. Mere end 100.000 personer deltog i begravelsen af Hrant Dink i 2007. /ritzau/AFP",
        "metadata": {
            "source": "https://www.berlingske.dk/internationalt/23-aar-for-mord-paa-tyrkisk-systemkritiker",
            "image_url": "https://berlingske.bmcdn.dk/media/cache/resolve/image_x_large/image/72/723943/4370300-turkey-armenia-media-murder-court-files.jpg",
            "publication_time": "Mandag d. 25. juli 2011, kl. 18.19",
            "author": null,
            "related_links": [],
            "attachments": []
        }
    }
}