{
    "version": "1.0",
    "document": {
        "id": 12042,
        "title": "Bikini fitness-atlet: »Jeg synes, at det er sejt at rende rundt med en sixpack«",
        "content": "Det er snart sommer, og nogen har sikkert travlt med at gøre kroppen klar til at springe i en bikini. De seneste år har det ligefrem udviklet sig til en sportsdisciplin i vækst - nemlig bikini fitness. Nye tal fra Dansk Bodybuilding & Fitness Forbund viser, at der er en stigende interesse for at posere og fremvise en trænet og markeret krop. I 2013 var der 60 deltagere i Debutantstævnet, som er for nybegyndere, mens der i 2014 var 130 tilmeldte.  For Danske Mesterskaber gælder det, at der var 20 kvinder, der konkurrerede om titlen som Danmarks bedste bikini fitness-atlet i 2013. Året efter var der 56. Selv om de første bikini fitness-konkurrencer kom til Danmark i 2012, er deltagerantallet hastigt stigende, melder Dansk Bodybuilding & Fitness Forbund, der holder de største konkurrencer i Danmark.  »Det er en sport, der appellerer til rigtig mange piger, fordi de ser meget feminine ud og opnår samtidig et fitness-look uden at se alt for store eller voldsomme ud. I Danmark har vi et par bikini fitness-piger, der er blevet rigtig populære, og det er selvfølgelig også med til at udbrede sporten. Mange af dem har blogs og er gode til at skrive opskrifter på blog eller Facebook,« siger presseansvarlig Anatasia Cathrine O’Bassey. »Man kan se på vores konkurrencestatistik, at bikini fitness er den klasse, der oplever den største vækst i antallet af deltagere, som gerne vil stille op til konkurrencer,« tilføjer hun. Forbundet forventer flere deltagere til Debutantstævnet i 2015, end der var i 2014. Men det kræver en vis psyke at nå dertil.  »Når du er en atlet og skal leve efter en specifik kostplan, kræver det, at du fuldstændig kan fokusere på den her kostplan og glemme alt andet. Diæten bliver mere restriktiv, jo tættere du kommer på din konkurrence, fordi du skal opnå den vægt, din træner har sat som mål. Det er typisk de sidste tre måneder, som er rigtig hårde. De fleste har det forholdsvis nemt ved at følge træningen, men kosten er hårdere, fordi vi bliver hele tiden påvirket af reklamer om slik. Man skal virkelig være psykisk stærk for at sige nej tak hver gang,« fortæller Anatasia Cathrine O’Bassey. Mie Nylander, der dyrker bikini fitness.Fold sammenLæs mere Det kan bikini fitness-atleten Mia Nylander godt genkende fra sin hverdag: »Man skal have en særlig psyke for at gå ind til det her, for det er rigtig hårdt. Man kan ikke bare tage i byen med sine venner en fredag aften eller i McDonalds og spise en burger, når man har lyst,« siger hun.  Mia Nylander startede med at træne bikinifitness i juni 2014 og ser nu frem til at deltage i sin første konkurrence, Debutantstævne 2015, til september. »Jeg har altid været meget lille og tynd og har derfor prøvet at tage på, men uden held. Pludselig opdagede jeg, at styrketræning gav mig nogle flere kilo, og det kunne jeg godt lide. Jeg synes også, at det er sejt at rende rundt med en sixpack, når mange af drengene ikke har det. Jeg fik hurtig blod på tanden og tænkte, at jeg skal gå hele vejen og stille op i en bikini fitness-konkurrence, selv om jeg er mor til to,« fortæller den unge kvinde. I dag træner hun mindst fem gange om ugen med en professionel coach og er godt på vej til at få den krop, hun ønsker. Men det har ikke altid været nemt, forklarer hun.  »I starten var der mange fra min vennekreds og familie, der ikke kunne forstå det, men jo længere tid jeg har brugt på det, desto mere er de begyndt at acceptere det. Nu er der rigtig god støtte og opbakning, men det var der ikke i starten, og det har været rigtig svært.« Mia Nylander skal til maj starte på uddannelsen som fitnessinstruktør og personlig træner. Derudover har hun sat sig som mål om at stille op i DM i bikini fitness, hvis hun opnår den kvalificering, det kræver ved Debutantstævnet. ",
        "metadata": {
            "source": "https://www.berlingske.dk/aok/bikini-fitness-atlet-jeg-synes-at-det-er-sejt-at-rende-rundt-med-en-sixpack",
            "image_url": "https://berlingske.bmcdn.dk/media/cache/resolve/image_x_large/image/20/200912/8655415-bikini-fitness-vinder-frem---6.jpg",
            "publication_time": "Onsdag d. 22. april 2015, kl. 11.41",
            "author": null,
            "related_links": [],
            "attachments": []
        }
    }
}