{
    "version": "1.0",
    "document": {
        "id": 11288,
        "title": "Fynsk festival kaprer popstjernen Lana del Rey",
        "content": "Den fynske festival Tinderbox ruller torsdag første bølge af navne ud, der skal sælge billetter til sommerens festival i Odense. De i alt otte navne føres an af popstjernen Lana del Rey, som dermed kommer til Danmark for første gang i seks år. Det offentliggør festivalen i en pressemeddelelse. Ud over Lana del Rey indeholder torsdagens pulje en række navne til hiphop-publikummet. Det største navn er måske A$AP Rocky, der er i Danmark for første gang siden 2014. Derudover vil Seattle-hiphopperen Macklemore være at finde på Tinderbox til sommer. De to udenlandske navne bliver suppleret af tre danske hiphop-navne. Der er både de to velkendte navne i form af Suspekt og L.O.C. og Benal, som er blandt de nye medlemmer af dansk hiphops øverste luftlag. Foruden de fem hiphoppere og Lana del Rey kommer Tinderbox-plakaten til at indeholde Boston-bandet Dropkick Murphy, hvis musik måske bedst beskrives som en blanding af folkemusik og punk. Swedish House Mafia, hvis deltagelse blev offentliggjort onsdag, repræsenterer den elektroniske musik på festivalen, og det samme gør danske Lydmor. Festivalen afholdes 27. til 29. juni i Tusindårsskoven i Odense. Ud over den fynske festival er Northside-festivalen i Aarhus og Roskilde Festival begyndt at præsentere navne. I Aarhus er det Bon Iver, Major Lazer og The Streets, som skal sælge billetterne. Roskilde Festival har indtil videre præsenteret svenske Robyn og The Cure som sine største navne. /ritzau/",
        "metadata": {
            "source": "https://www.berlingske.dk/kultur/fynsk-festival-kaprer-popstjernen-lana-del-rey",
            "image_url": "https://berlingske.bmcdn.dk/media/cache/resolve/image_x_large_vertical/image/108/1089824/22478930-lanadelrey.jpg",
            "publication_time": "Torsdag d. 29. november 2018, kl. 10.02",
            "author": null,
            "related_links": [],
            "attachments": []
        }
    }
}