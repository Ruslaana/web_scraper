{
    "version": "1.0",
    "document": {
        "id": 9926,
        "title": "Broen-skuespiller får stor Netflix-rolle",
        "content": "Thure Lindhardt brændte sig for alvor ind på danskernes nethinder, da han spillede rollen som Bent Faurschou-Hviid, bedre kendt under kaldenavnet Flammen, i den succesfulde film \"Flammen og Citronen\" i 2008. Det er dog langt fra kun den danske tv- og filmindustri, som har opdaget den danske skuespillers mange evner. Thure Lindhardt har allerede haft flere roller i udlandet, og anden sæson af den populære Netflix-serie \"The Last Kingdom\" ruller over tv-skærmen til næste år, er det med den populære dansker på rollelisten. \"Broen\"-skuespilleren spiller rollen som Guthred i anden sæson, der indspilles i Ungarns hovedstad, Budapest. Første sæson af \"The Last Kingdom\" blev hurtigt en stor seersucces, da den fik premiere i 2015, og serien blev også nomineret til at være årets bedste dramaserie ved den britiske prisuddeling Royal Television Society Awards. Thure Lindhardt kan se frem til at spille side om side med skuespillere som Alexander Dreymon fra \"American Horror Story\" og Emily Cox fra \"Homeland\"-serien. Det er dog langt fra første gang, at Thure Lindhardt skal medvirke i en stor, international produktion. Tidligere har man nemlig kunne se den danske skuespiller i biografsuccesen \"Engle og Dæmoner\", og på nuværende tidspunkt er han aktuel i actionfilmen \"Kill Command\". /ritzau/FOKUS",
        "metadata": {
            "source": "https://www.berlingske.dk/kultur/broen-skuespiller-faar-stor-netflix-rolle",
            "image_url": "https://berlingske.bmcdn.dk/media/cache/resolve/image_x_large/image/10/105183/13617970-thure.jpg",
            "publication_time": "Fredag d. 10. juni 2016, kl. 10.21",
            "author": null,
            "related_links": [],
            "attachments": []
        }
    }
}