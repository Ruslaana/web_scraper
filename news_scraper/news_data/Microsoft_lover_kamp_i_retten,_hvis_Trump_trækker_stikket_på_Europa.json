{
    "version": "1.0",
    "document": {
        "id": 898,
        "title": "Microsoft lover kamp i retten, hvis Trump trækker stikket på Europa",
        "content": "Det bliver en kamp med næb og kløer i retssalene, hvis den amerikanske regering skulle pålægge softwaregiganten Microsoft at lukke for europæeres adgang til deres data. Det fastslår Microsofts bestyrelsesformand, Brad Smith, som også er juridisk direktør. Microsoft er om nødvendigt klar til at gå i retten for at forhindre, at præsident Donald Trump lukker af for kritisk infrastruktur og teknologi, skriver Financial Times. Microsoft er dermed den første af teknologigiganterne, der direkte forsikrer sine millioner af europæiske brugere om, at man ikke blot agter at lægge sig fladt,hvis der kommer en ordre fra Trump. Europa udgør mere end en fjerdedel af Microsofts samlede forretning. Som Berlingske tidligere har beskrevet,sidder fem amerikanske giganter på afgørende vigtige og ekstremt markante deleaf den danske og europæiske digitale infrastruktur, selv om der findes europæiske alternativer. Amazon Web Services, Microsoft, Google, IBM og Oracle sad ifølge analysehuset IDC i 2019 på 81 procent af al infrastruktur til »cloud computering« – altså servere, lagerplads og netværksressourcer, som virksomheder, myndigheder og enkeltpersoner lejede sig ind på. I første halvår af 2024 var andelen vokset til 87 procent. For hele Europa voksede de fems markedsandel fra 74 procent i 2019 til 80 procent i første halvår af 2024. Den østrigske jurist og privatlivsforkæmper Max Schrems, som to gange har fået EU-Domstolen til at underkende EUs aftaler med USA om, at europæiske data kan lagres på servere i USA, har også over for Berlingske slået fast, atUSA kan trække stikket på Europa, hvis Trump dekreterer det. »Så bliver Microsoft og Google nødt til at lukke for alle kunder, hvilket vil betyde, at et helt land går ned, hvis dets data ligger i skyen. Det er egentlig ret absurd at tale om disse ting, men det er man nødt til,« sagde han for en måned siden til Berlingske. Han opfordrede europæiske myndigheder og virksomheder til at vågne op ogsøge europæiske it-alternativer. Brad Smith fra Microsoft lover, at hans selskab i retten vil udfordre enhver myndighedsordre om at lukke for de såkaldte cloudtjenester – som kører via store datacentre over internetforbindelsen – over for europæiske brugere. Det vil direkte blive skrevet ind i Microsofts kontrakter, at selskabet forpligter sig til juridisk at udfordre enhver ordre fra en regering uden for Europa, som ville afbryde forbindelserne. Han mener dog, at en sådan ordre er usandsynlig. »Der er stærk konsensus i Washington om, at man ønsker at se amerikansk digital teknologi flyde til Europa,« fastslår han. Brad Smith lover også, at Microsoft vil sikre, at gigantens forretning i Europa vil blive kontrolleret af en europæisk bestyrelse og arbejde under europæisk lov, samt at Microsoft vil skyde flere ressourcer i sineeuropæiske datacentreog -tjenester og udvide datacenterkapaciteten i Europa med 40 procent over de næste to år. Det sker blandt andet gennem tre nye datacentre i Danmark, som skal åbne sidst i 2025 i Køge, Roskilde og Høje Taastrup.  ",
        "metadata": {
            "source": "https://www.berlingske.dk/virksomheder/microsoft-lover-kamp-i-retten-hvis-trump-traekker-stikket-paa-europa",
            "image_url": "https://berlingske.bmcdn.dk/media/cache/resolve/image_x_large_vertical/image/191/1917040/24942176-microsoft-vice-chair-and-president-brad-smith-deli.jpg",
            "publication_time": "Torsdag d. 01. maj 2025, kl. 10.44",
            "author": "Thomas Breinstrup",
            "related_links": [],
            "attachments": []
        }
    }
}