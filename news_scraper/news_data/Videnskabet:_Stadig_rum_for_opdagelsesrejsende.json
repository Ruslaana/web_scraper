{
    "version": "1.0",
    "document": {
        "id": 14077,
        "title": "Videnskabet: Stadig rum for opdagelsesrejsende",
        "content": "Det burde næsten ikke kunne lade sig gøre. Men nærmest som på trods er det stadig muligt på en planet, der summer af flyvemaskiner og over syv mia. mennesker, af omkringfarende satellitter og af ubåde, radarer og kameraer her, der og alle vegne at gøre endog rigtig store geografiske opdagelser. Amerikanske og britiske forskere har nemlig offentliggjort, at de har opdaget en mindst 750 km lang samt op til ti km bred og 800 meter dyb kløft, der er intet mindre end verdens største af slagsen – og dermed endnu mere imponerende end USAs ellers så respektindgydende geologiske stolthed, Grand Canyon. Det er formentlig sidste gang, at vi får lejlighed til at opdage noget så markant på overfladen af vores gennemudforskede planet, så det er en opdagelse, der skriver sig ind som de afsluttende sætninger i den store historie om vores udforskning af Jorden. Når kæmpekløften har kunnet skjule sig for vores øjne, skyldes det, at den gemmer sig under kilometertyk is oppe i Grønland. I forbindelse med is-penetrerende radarmålinger fra fly har forskere tidligere opdaget bemærkelsesværdige konturer i grundfjeldet under den op til mere end 3.000 meter dybe indlandsis. Men det er først nu, at man har kunnet sammenstykke et detaljeret 3D-billede af den kolossale kløft. Kløften udspringer på indlandsisen Den har tilsyneladende sit udspring under det højeste punkt midt på Indlandsisen, Summit, og slynger sig derfra mod nord-nordvest med udmunding under den store Petermann-gletsjer i den nordvestlige del af kæmpeøen. For 1,8 mio. år siden, da Grønland senest var isfri, må en vildt fossende flod have skåret sig gennem bjergrige landskaber deroppe. Men spørgsmålet er, om den store og dybe grønlandsflod stadig løber. Det er nemlig en gåde af de større for isforskere, hvorfor Grønland efter alt at dømme ikke rummer store såkaldte subglaciale søer under isen. På grund af isens vældige pres er grundfjeldet midt på Grønland sunket med adskillige hundrede meter, siden isen begyndte at lægge sig permanent. Af samme årsag ligner Grønland en kæmpemæssig skål, hvilket burde få de voksende mængder smeltevand til via revner og sprækker i isen at lægge sig til rette i rummelige søer dybt under isen i det centrale Grønland. Men når det ikke synes at være tilfældet, kan forklaringen meget vel være den, at en stor del af smeltevandet finder vej ned til kæmpekløftens bund og derfra langsomt flyder mod nord til den kraftigt kælvende Petermann-gletsjer. Det siger næsten sig selv, at de eneste større geografiske opdagelser, vi endnu må have til gode på vores klode, er at gøre i de polare egne samt på bunden af verdenshavene. Indtil opdagelsen af Grønlands svar på Grand Canyon var den største nylige opdagelse nok identifikationen i begyndelsen af 1990erne af verdens volumenmæssigt syvende største sø, Lake Vostok dybt under Antarktis. Siden har man ved hjælp af målinger opdaget, at Antarktis i modsætning til Grønland rummer adskillige rummelige ferskvandssøer dybt under den vældige iskappe, og enestående russiske boringer har tilmed vist, at Vostoksøen efter alt at dømme rummer mikrobielt liv, der har overlevet millioner af års isolation i det mørke og iskolde dyb. Dybhavet stadig uudforsket Og så er der som sagt dybhavet, der langtfra et færdigudforsket al den stund, at 71 procent af Jorden er dækket af havvand og det i en gennemsnitsdybde på over 3,5 km. F.eks. var det først i midten af 1920erne, at man ved hjælp af sonarmålinger kortlagde størsteparten af Den Midtatlantiske Højderyg, der løber mange tusind kilometer hele vejen ned gennem Atlanterhavet og kun løfter sig op på land ganske få steder, herunder i Island. Og først i 1951 kortlagde man på lignende vis Marianergraven i den vestlige del af Stillehavet, og ikke førend i 1960 lykkedes det for en bemandet ubåd, »Trieste«, at dykke helt ned i Marianergravens og klodens dybeste hul, Challengerdybet, næsten 11 km under havets overflade. Men hvad, der i øvrigt er dernede på havbunden, er i vidt omfang ukendt. F.eks. mener vulkanforskere, at Jorden meget vel kan rumme over én million vulkaner, men at langt størsteparten af disse er aldeles ukendte for os, fordi de udspyr deres gasser og lava på bunden af verdenshavene langt fra nysgerrige menneskeøjne. Det var således først i 1977, at havforskere opdagede det første såkaldte hydrotermiske væld – brændvarme kilder på havbunden, der skaber grobund for klodens største koncentrationer af liv. I øvrigt er en af de mest bemærkelsesværdige geografiske opdagelser i nyere tid gjort på Mars. I 1971 overfløj den amerikanske Mariner 9-rumsonde Den Røde Planet og bestemte i den forbindelse, at en kæmpemæssig vulkan deroppe langt oversteg højden af Jordens højeste bjerge. Siden har man opmålt højden af Olympus Mons til hele 26 km – solsystemets højeste bjerg på en planet væsentlig mindre end Jorden. Det bliver ufatteligt fascinerende, den dag en astronaut står ved foden af denne kolos så stor som hele Polen og transmitterer billeder af dens overvældende dimensioner ned til os her på broderplaneten.",
        "metadata": {
            "source": "https://www.berlingske.dk/videnskab/videnskabet-stadig-rum-for-opdagelsesrejsende",
            "image_url": "https://berlingske.bmcdn.dk/media/cache/resolve/image_x_large/image/22/228470/6766889-klft.jpeg",
            "publication_time": "Fredag d. 30. august 2013, kl. 17.00",
            "author": null,
            "related_links": [],
            "attachments": []
        }
    }
}