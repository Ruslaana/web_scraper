{
    "version": "1.0",
    "document": {
        "id": 12817,
        "title": "Bavarian er et skridt nærmere lungekræftstudie",
        "content": "Bavarian Nordic finansierer studiet, der vil omfatte omkring 160 patienter, og vil undersøge eventuelle fordele ved at kombinere CV301 med Opdivo, der i forvejen er godkendt som andenbehandling af lungekræftpatienter samt også til behandling af andre kræftformer. »Vi er meget tilfredse med at indgå denne aftale med BMS. Vi har gennem længere tid haft vores øjne på potentialet for at kombinere vores kræftvacciner med checkpoint-inhibitorer, og nu er det ved at være en realitet, idet vi atter har været i stand til at indgå en aftale med det førende immunonkologi-selskab i verden, denne gang med henblik på at evaluere den potentielle synergi mellem vores programmer til fordel for patienter med lungekræft. Vi ser frem til at påbegynde forsøget senere i år,« siger Paul Chaplin, administrerende direktør i Bavarian Nordic, ifølge en meddelelse. Bavarian Nordic har alle kommercielle rettigheder til CV301, og der er ingen forpligtelser forbundet med aftalen for BMS ud over levering af lægemidlet. Bavarian har en til gengæld partneraftale med BMS vedrørende lægemiddelkandidaten Prostvac mod prostatakræft. ",
        "metadata": {
            "source": "https://www.berlingske.dk/virksomheder/bavarian-er-et-skridt-naermere-lungekraeftstudie",
            "image_url": "https://berlingske.bmcdn.dk/media/cache/resolve/image_x_large/image/18/181915/14382155-billede.jpg",
            "publication_time": "Mandag d. 15. august 2016, kl. 14.31",
            "author": null,
            "related_links": [],
            "attachments": []
        }
    }
}