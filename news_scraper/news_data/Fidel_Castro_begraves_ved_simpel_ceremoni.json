{
    "version": "1.0",
    "document": {
        "id": 4857,
        "title": "Fidel Castro begraves ved simpel ceremoni",
        "content": "Santiago. De jordiske rester af Cubas mangeårige revolutionsleder Fidel Castro er søndag ved en simpel ceremoni begravet i Santiago de Cuba i den østlige del af landet. Hans urne blev lagt ned ved siden af et mausoleum for den cubanske 1800-tals frihedshelt Jose Marti. Det er kulminationen på en uge med folkemøder til ære for den tidligere cubanske præsident. Fidel Castro døde 26. november. Han blev 90 år. Hans urne er blevet kørt på tværs af landet de sidste fire dage for at ende i Santiago de Cuba. Det var her han i 1953 iværksatte det oprør, der i januar 1959 endte med diktatoren Fulgencio Batistas fald. Sidste stop var klokken syv søndag morgen (13.00 dansk tid) på kirkegården Santa Ifigenia, hvor en stor folkemængde mødte Castros urne med råbet \"Leve Fidel\". Lørdag aften stod præsident Raul Castro i spidsen for en meget stor demonstration på Revolutionspladsen i Santiago til ære for hans afdøde bror. - Foran Fidels jordiske rester sværger vi, at vi vil forsvare fædrelandet og socialismen. - Han viste, at ja vi kunne, ja vi kan, ja vi vil overvinde enhver forhindring, trussel, uro i vores beslutsomme opbygning af socialismen i Cuba, sagde Raul Castro. /ritzau/AFP",
        "metadata": {
            "source": "https://www.berlingske.dk/internationalt/fidel-castro-begraves-ved-simpel-ceremoni",
            "image_url": "https://berlingske.bmcdn.dk/media/cache/resolve/image_x_large/image/2/25487/15664485-r.jpg",
            "publication_time": "Søndag d. 04. december 2016, kl. 13.45",
            "author": null,
            "related_links": [],
            "attachments": []
        }
    }
}