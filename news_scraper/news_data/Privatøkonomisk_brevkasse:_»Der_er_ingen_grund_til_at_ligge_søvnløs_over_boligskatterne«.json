{
    "version": "1.0",
    "document": {
        "id": 4043,
        "title": "Privatøkonomisk brevkasse: »Der er ingen grund til at ligge søvnløs over boligskatterne«",
        "content": "Berlingskes privatøkonomiske brevkasse giver svar på alle dine spørgsmål om renter, pension, bolig, formue og meget mere. Send dine spørgsmål tildinepenge@berlingske.dk  SPØRGSMÅL Ægteparret Kære brevkasse Vi er et pensionistægtepar, som med bange anelser – og de ser desværre ikke ud til at være uden grund – har afventet den endelige 2020-vurdering af vores ejerlejlighed. Den gamle 2020-vurdering på vores ejerlejlighed var på cirka tre millioner kroner og grundværdien cirka 500.000 kroner, medens den tilbageregnede 2020-vurderinger på cirka 4,5 millioner og grundværdien cirka 1,6 millioner kroner. Ifølge den nye endelige 2020-vurdering er værdien af vores ejerlejlighed nu steget til cirka seks millioner og grundværdien til cirka 2,3 millioner kroner, altså en stigning på 100 procent fra den gamle 2020-vurdering og en stigning på 360 procent i grundværdien. Grundværdien er oplyst til at svare til fordelingstallet for vores ejerlejlighed. I skatteåret 2024 har vi betalt ejendomsværdiskat af en foreløbig 2024-vurdering på cirka 4,5 millioner (med fradrag på 20 procent) og af en grundværdi på cirka 1,9 millioner (også med fradrag på 20 procent). Det samme gælder for 2025. Med alle disse vurderinger i spil er vi noget usikre på, hvor meget – og på hvilket grundlag – vi egentlig skal betale i ejendomsskatter fremover. Vi har i Vurderingsstyrelsens udsendte, uoverskuelige mængder af henvisninger til lovgivning, vejledninger, beregninger, oversigter og skemaer nu forsøgt at finde/beregne et beskatningsgrundlag, så vi måske kunne regne os frem til, hvad vi i de kommende år skal betale i ejendomsværdiskat og i grundskyld, men nu har vi altså givet op! Det er simpelthen umuligt for os – som almindelige skatteborgere – at foretage en sådan beregning. Det er bare så frustrerende! Vurderingsstyrelsens materiale er i hvert fald til ingen nytte. Vi beklager den lange sagsfremstilling, men håber, at brevkassen ud fra ovenstående oplysninger kan hjælpe os med at opstille en anvendelig beregning – og et årsforløb – over fremtidige ejendomsskatter, en beregning, som vi kan gennemskue og anvende, så vi kan få nedtonet vores frustration og få lidt ro på. Med venlig hilsenÆgteparret  SVAR Lise Nytoft Bergmann, chefanalytiker og boligøkonom hos Nordea Kredit Lise Nytoft Bergmann, chefanalytiker og boligøkonom i Nordea Kredit.Fold sammenLæs mereFoto: Rune Øe/Ritzau Scanpix. Kære ægtepar Den korte konklusion på jeres spørgsmål er, at I ikke behøver at bekymre jer om udviklingen i jeres boligskatter. En kombination af det tidligere gældende skattestop og skatteloft samt den nye skatterabat, de faldende skattesatser og de eksisterende indefrysningsmuligheder betyder nemlig, at boligejerne er beskyttet mod større hop i boligskatterne. Da jeres mail ikke indeholder alle de nødvendige oplysninger, kan jeg desværre ikke tage udgangspunkt i jeres konkrete situation. I stedet vil jeg bruge mit eget hus i Gentofte som eksempel. 1. januar 2024 havde det en offentlig ejendomsvurdering på cirka 7,6 millioner kroner og en grundvurdering på 5,3 millioner kroner, mens jeg blev beskattet af en ejendomsværdi på 1,7 millioner kroner og en grundværdi på 1,9 millioner kroner i året forinden. Eksemplet viser, at det er muligt at opleve ret markante stigninger i både ejendoms- og grundvurderinger, uden at boligskatterne løber løbsk. Ejendomme er selvfølgelig forskellige, men principperne er de samme. I mit tilfælde lå de samlede boligskatter på 45.300 kroner i 2021 – kun en smule højere end årene før. I 2022 og 2023 steg skatterne til henholdsvis 46.100 kroner og 46.900 kroner svarende til en årlig stigning på 800 kroner. Den begrænsede stigning skyldes, at ejendomsværdiskatten var fastfrosset (siden 2003) som følge af skattestoppet, mens grundskylden kun måtte stige med 2,8 procent årligt i 2022 og 2023.  I 2024 trådte boligskattereformen i kraft. Det medførte en markant stigning i min ejendomsværdiskat, da skattestoppet ophørte, og vurderingen samtidig blev opdateret. Hidtil var jeg blevet beskattet af en ejendomsværdi på cirka 1,7 millioner kroner, men den nye vurdering lå på 8,1 millioner kroner før og 6,5 millioner kroner efter forsigtighedsprincippet (20 procent-reduktionen). Ejendomsværdiskatten steg dermed til 33.000 kroner i 2024 – en stigning på cirka 17.100 kroner i forhold til de 15.900 kroner, jeg tidligere betalte. Stigningen havde endda været endnu større, hvis den ikke var blevet opvejet af en lavere skattesats, som blev reduceret fra 0,92 procent til 0,51 procent. Jeg gik dog ikke fallit af den grund, for samtidig med at ejendomsværdiskatten steg, så faldt min grundskyld fra 31.000 kroner i 2023 til 22.600 kroner i 2024 – et fald på cirka 8.400 kroner. Dette på trods af at den skattepligtige grundværdi steg fra 1,9 millioner kroner til 5,3 millioner kroner før forsigtighedsprincip og 4,4 millioner kroner efter. Faldet skyldes, at grundskyldssatsen i Gentofte blev sat ned fra 1,6 procent til 0,51 procent. Samlet set steg mine boligskatter således fra 46.900 kroner til 55.600 kroner – altså en stigning på 8.700 kroner, hvilket jeg personligt synes er mange penge. Men her kom skatterabatten mig dog til undsætning. Allerede i 2017 blev politikerne enige om, at der skulle sættes grænser for, hvor meget boligskatterne måtte stige ved overgangen til det nye system. Derfor fik jeg i 2024 tildelt en skatterabat på cirka 7.700 kroner, så den reelle opkrævning landede på 47.900 kroner Det er kun cirka 1.000 kroner eller knap to procent mere end året før. På trods af betydelige stigninger i både ejendoms- og grundværdi har jeg altså kun oplevet en forholdsvis moderat stigning i mine samlede boligskatter. Her i 2025 kan jeg endda glæde mig over, at boligskatten falder til det laveste niveau i fem år. Det skyldes, at man i 2025 beskattes på baggrund af ejendomsvurderingen fra 2024 – og da boligpriserne faldt markant i 2022 og starten af 2023, er 2024-vurderingen lavere end 2022-vurderingen. Inden jeg slutter, vil jeg også fremhæve, at boligejere har mulighed for at indefryse alle stigninger i boligskatterne siden 2017 (eller et senere købsår). Der er tale om et lån, som først skal tilbagebetales ved salg af boligen. Hvis jeg ønskede det, kunne jeg derfor stadig nøjes med at betale samme beløb i boligskat som i 2017. Det er helt naturligt at blive bekymret, når man modtager nye, betydeligt højere ejendomsvurderinger i sin e-Boks. Men takket være skattestop, skatteloft, lavere skattesatser, skatterabat og mulighed for indefrysning, er der ingen grund til at ligge søvnløs over boligskatterne. Det gælder også, selvom man ejer en dyrere ejerlejlighed i København. Mange lejlighedsejere vil ganske vist opleve stigninger i både ejendomsværdiskat og grundskyld, men skatterabatten holder regningen næsten i ro. Og hvis den moderat stigende regning til boligskatterne alligevel ender med at være en belastning, er indefrysningsordningen en god løsning – ikke mindst fordi renten på lånet er ganske rimelig (2,66 procent efter rentenedslag i 2025). De bedste hilsnerLise Nytoft Bergmannchefanalytiker og boligøkonom, Nordea Kredit Send dine spørgsmål tildinepenge@berlingske.dkeller udfyld nedenstående formular:  ",
        "metadata": {
            "source": "https://www.berlingske.dk/dine-penge/privatoekonomisk-brevkasse-der-er-ingen-grund-til-at-ligge-soevnloes",
            "image_url": "https://berlingske.bmcdn.dk/media/cache/resolve/image_x_large_vertical/image/191/1918317/24944651-boligkvarter-p-sterbro-nybyggeri-bolig-lejlig.jpg",
            "publication_time": "Lørdag d. 10. maj 2025, kl. 17.00",
            "author": "Nicoline Manzano",
            "related_links": [],
            "attachments": []
        }
    }
}