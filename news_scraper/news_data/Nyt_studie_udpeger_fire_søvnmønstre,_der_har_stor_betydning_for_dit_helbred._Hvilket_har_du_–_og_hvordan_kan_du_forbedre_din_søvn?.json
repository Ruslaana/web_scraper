{
    "version": "1.0",
    "document": {
        "id": 21880,
        "title": "Nyt studie udpeger fire søvnmønstre, der har stor betydning for dit helbred. Hvilket har du – og hvordan kan du forbedre din søvn?",
        "content": "Vi taler mere om søvnend nogensinde før. Men søvn er ikkebaresøvn, det handler også om,hvordandu sover. En gruppe amerikanske forskere har identificeret fire forskellige søvnmønstre og undersøgt, hvad de betyder for vores helbred. Studiet er netop blevet offentliggjort i det videnskabelige tidsskriftPsychosomatic Medicine. »Søvn er fundamentet for, hvordan vi har det til daglig, og det giver mening at fokusere på det,« siger søvnforsker Soomi Lee, der står bag projektet på Pennsylvania State University. »Man skal ikke undervurdere den effekt, det giver, hvis vi forbedrer kvaliteten af vores søvn,« siger han til videnskabsmedietMedical News Today. Forskere har længe vidst, at uregelmæssig søvn er en risikofaktor for en lang række sygdomme. Men det kom bag på dem, hvor få der rent faktisk ændrer søvnmønstre over tid. Berlingske har talt med Ali Amidi, der er lektor på Aarhus Universitet, og som blandt andet forsker i forholdet mellem sygdom og søvn. Han har læst studiets konklusioner, og kaldet dem »interessante«. Nederst i artiklen kan du se hans råd til, hvordan du selv kan optimere din søvn og måske endda ændre dit mønster – men det bliver ikke let. De amerikanske forskere har haft adgang til data fra 3.683 personer, der ad to omgange har svaret på spørgsmål om deres søvn i forbindelse med et andet studie. Deltagerne skulle forholde sig til en række spørgsmål om deres søvn, sundhed og hvordan de havde det i løbet af dagen. Svarene blev indsamlet i tidsrummene 2004 til 2006 og igen i 2013 til 2017, hvilket har givet forskerne en mulighed for at se en potentiel udvikling. Fire søvnmønstre gik igen, da svarene blev analyseret. Kort fortalt lyder de sådan her: Over halvdelen af de personer, der blev undersøgt, havde de to nederste søvnmønstre, der bliver beskrevet som »mindre optimale« i forhold til langsigtet sundhed. Mens vi de senere år har fået mere viden om søvnens betydning for vores sundhed, er der samtidig sket en eksplosiv vækst i markedet for søvntrackere. Smartwatches og specielle ringe brandes på at kunne måle, hvor godt vi sover. Modelfoto: Ida Marie Odgaard/Ritzau ScanpixFold sammenLæs mere De fire søvnmønstre påvirker vores helbred på forskellig vis, påpeger forskerne bag studiet. Det tyder på, at dem, der sover dårligst, altså de »søvnløse«, er i langt større risici for adskillige dårligdomme. Forskerne når frem til, at netop den gruppe oftere har kroniske smerter, hjerte-kar-sygdomme, diabetes og depressioner. Nøjagtig som tidligere forskning har vist. De næstmest udsatte i forhold til helbredet er dem, der supplerer deres nattesøvn ved at»tage lure«i løbet af dagen, og også ser ud til at være i større risiko, hvad angår diabetes og depression. Og bag netop de to søvnmønstre tegner der sig et mønster, påpeger forskerne. De»søvnløse«her er ofte folk, der har kortere eller ingen uddannelser eller folk, som er ufrivilligt arbejdsløse, mens dem, der»tager lure«,ofte er ældre og pensionerede eller på anden måde afkoblet fra arbejdsmarkedet. Bemærkelsesværdigt er det, at forskerne ikke ser nogen signifikant forskel i de to resterende grupper, altså dem, der»sover godt«og dem, der»følger op på fridage«,når det kommer til sundhed. Langt størstedelen af dem, der er blevet spurgt, har dog én ting til fælles. I løbet af de ti år, der er gået mellem svarene, er 77 procent af dem blevet i det samme søvnmønster. Det siger ifølge Soomi Lee én ting: »Resultaterne kan tyde på, at det er meget svært at ændre vores søvnvaner, fordi en sund søvn hænger sammen med livsstil,« siger han tilvidenskabsmediet Science Alert. »Det kan også hænge sammen med, at folk stadig ikke ved, hvor vigtig deres søvn er,« tilføjer han. At søvn er vigtig, er ikke nyt. Det er heller ikke nyt, at søvn påvirker helbredet på både kort og lang sigt. Men tidsperspektivet i det nye studie er – ifølge lektoren fra Aarhus Universitet, Ali Amidi – interessant. »Vi har længe vidst, at søvn påvirker helbredet, men det er ikke så ofte, at så stor en gruppe følges over så lang tid. Det er en klar styrke,« siger han. »Det bekræfter antagelsen om, at langt de fleste bliver i det søvnmønster, de er i. Det er muligt at ændre, men det kan være rigtig svært,« tilføjer lektoren. Søvnmønstrene, som de amerikanske forskere præsenterer, kender han. Men særligt ét fund overrasker lektoren. »At dem, der samler op til fridage, ikke udviser nogen helbredsmæssige konsekvenser – det er nyt for mig,« siger han og tilføjer: »Det er interessant, at vi ikke ser nogen helbredsmæssige konsekvenser i den gruppe. Måske er det, fordi man skal følge dem over længere tid.« Tidligere forskning peger nemlig ifølge lektoren på, at regelmæssigt søvnmønster er vigtigt. »Det er sundest at gå i seng og stå op på samme tidspunkt hver dag. Også i weekenderne,« siger Ali Amidi. Vi taler mere om søvn end nogensinde før, bruger massevis af penge på dyre madrasser og teknologier, der kan måle vores søvn, og bestræber os på at sove mindst otte timer hver nat.Fold sammenLæs mereFoto: Ida Marie Odgaard/Ritzau Scanpix. Ali Amidi erkender, at det kan være en kompliceret proces, hvis man vil ændre sit søvnmønster. Men hvis man har vedvarende problemer med at sove – altså flere gange om ugen og i længere tid end tre måneder – skal man ifølge Ali Amidi gøre noget og måske endda opsøge sin læge. »Ellers kan man komme ind i en negativ spiral, hvor det i sidste ende kan blive kronisk,« siger han. Dårlig søvn avler nemlig mere dårlig søvn. »Man bliver stresset i kroppen, når man ligger søvnløs i sengen, og det er noget, som kroppen husker. Til sidst starter stressen allerede, når man går ind i soveværelset,« siger Ali Amidi. Til sidst forbinder kroppen selve rummet med det modsatte af ro og hvile, nemlig vågenhed, frustration og stress. Har man svært ved at falde i søvn anbefaler Ali Amidi derfor, at man simpelthen ikke er vågen i soveværelset. »Hvis du ikke kan sove, skal du rejse dig op og gå ud lige meget, hvornår det så er,« siger han. Hvis man i stedet griber ud efter sin telefon, læser en bog eller ser fjernsyn, forbinder kroppen rummet med endnu flere andre ting. »Så er det bedre at gøre de ting i et andet rum, til man føler sig mere træt, og så gå i seng. Hvis man stadig ikke kan sove, skal man gentage det,« siger han. Men får man så ikke for lidt søvn? »Det risikerer man at få i en periode. Det er hårdt arbejde at vende en dårlig søvn, men på den lange bane er det det værd,« siger han. Men hvis man ikke lider af søvnløse nætter, kan man ifølge Ali Amidi stadig give sin søvn de bedste betingelser. Han har tre råd til, hvordan du gør: For det første er det vigtigt, at man står op og går i seng på samme tid hver eneste dag. »Det betyder virkelig meget for roen i kroppen, at der er en forudsigelighed,« siger han. For det andet opfordrer han til, at man først går i seng, når man er søvnig og – ligesom rådet ovenfor – forlader soveværelset, hvis man ikke kan sove. Også selvom man ikke lider af konstante søvnproblemer. »Når man er søvnig igen, kan man gå tilbage. Det gør ikke noget godt for hverken krop eller hjerne at ligge og stresse,« siger Ali Amidi. For det tredje anbefaler han, at man sørger for at udsætte sig selv for et stærkt lyssignal om morgenen. Det kan være sollys eller en lyslampe. »Det er med til at synkronisere døgnrytmen,« siger han. ",
        "metadata": {
            "source": "https://www.berlingske.dk/indland/nyt-studie-udpeger-fire-soevnmoenstre-der-har-stor-betydning-for-dit",
            "image_url": "https://berlingske.bmcdn.dk/media/cache/resolve/image_x_large/image/178/1782447/24676639-modelfoto-kvinde-i-seng-fredag-den-14-april-202.jpg",
            "publication_time": "Lørdag d. 13. april 2024, kl. 10.11",
            "author": "Anne Meisner Synnestvedt",
            "related_links": [],
            "attachments": []
        }
    }
}