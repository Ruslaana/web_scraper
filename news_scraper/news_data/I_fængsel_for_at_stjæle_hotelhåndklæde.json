{
    "version": "1.0",
    "document": {
        "id": 16127,
        "title": "I fængsel for at stjæle hotelhåndklæde",
        "content": "Når man rejser til Nigeria, skal man primært være opmærksom på tre ting: - husk ikke at bruge ordet \"korruption\" i forbindelse med forretningsmøder, og hvis emnet alligevel dukker op, så træk på skulderen og sig \"det er det samme alle vegne\". - husk, at myldretid i Lagos varer fra klokken 15 til 21, og det tager godt en time, uanset hvor langt man skal omkring i Lagos. - og husk, at det ikke er direkte fornærmende, når folk i biler råber \"oyibo\" efter dig, når de passerer. Direkte oversat betyder det, \"han som ser ud, som om han er blevet stukket af en bi\". Se også:Det her er ok at stjæle fra hotellet Men nu er vi nødt til at føje et fjerde råd til listen: - husk ikke at stjæle hotellets håndklæde. Du risikerer fængsel. Ikke turistland Rådet er delvist overflødigt, for Nigeria er ikke udpræget et turistland og desuden består befolkningen af en meget stor, meget fattig befolkningsdel, der aldrig kommer på hotel og en meget lille, styrtende rig andel, for hvem det er irrelevant at stjæle et håndklæde. En kvinde gjorde det alligevel for nylig og fik tre måneders fængsel. Alternativet var at betale en bøde på 20 dollars, men lønningerne i Nigeria er så lave, at det kan betale sig at sidde bøden af i fængsel i forhold til at miste tre månedslønninger. Desuden anses tre måneders fængsel i Nigeria for en meget mild straf. Hvilket dog kun er en ringe trøst, hvis man også tager standarden af nigerianske fængsler i betragtning.",
        "metadata": {
            "source": "https://www.berlingske.dk/rejser/i-faengsel-for-at-stjaele-hotelhaandklaede",
            "image_url": "https://berlingske.bmcdn.dk/media/cache/resolve/image_x_large/image/34/347130/6870040-rejseliv-imported-photo.jpeg",
            "publication_time": "Mandag d. 27. september 2010, kl. 12.31",
            "author": "Jan Hedegaard",
            "related_links": [],
            "attachments": []
        }
    }
}