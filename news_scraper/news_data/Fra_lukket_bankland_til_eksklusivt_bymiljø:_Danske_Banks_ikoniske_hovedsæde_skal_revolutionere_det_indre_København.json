{
    "version": "1.0",
    "document": {
        "id": 15588,
        "title": "Fra lukket bankland til eksklusivt bymiljø: Danske Banks ikoniske hovedsæde skal revolutionere det indre København",
        "content": "Udadvendt, unikt og med et utroligt udviklingspotentiale. Der er onsdag slået store armbevægelser i forbindelse med offentliggørelsen af salget af Danske Banks hovedkontor på Holmen Kanal. Siden 2016 har Danske Bank boet til leje i hovedkvarteret, efter at banken solgte det til Standard Life, der nu sælger bygningen videre til en pris på op mod to milliarder kroner. Salget bliver startsignalet til en omfattende ændring af det store område bag Kongens Nytorv. Der er massevis af ambitioner for det ejendomskompleks, som i knap 149 år har været Danske Banks hovedkontor, og som nu har fået nye ejere. Køberne af det historiske hovedkvarter på Holmens Kanal er den tyske pensionskasse for læger Ärzteversorgung Westfalen-Lippe (ÄVWL) og den danske ejendomsinvestor Thylander Gruppen. De overtager dog først bygningerne i 2023, hvor Danske Bank rykker til et nybygget domicil på Postgrunden lige ved siden Københavns Hovedbanegård. Den foreløbige plan for den nyerhvervede ejendom er ifølge Thylander Gruppen, at området skal gennemgå en »markant transformation«. Det store areal, som spreder sig på cirka 50.000 kvadratmeter fordelt på 15 bygninger, skal gå fra at være »lukket bank land« til en udadvendt og integreret del af det københavnske byliv. Det siger Kristian Krogh, adm. direktør i Thylander Gruppen, som er den danske gren i handlen. Han er særligt optaget af, hvilket kæmpemæssigt potentiale de store bygninger rummer. »Det er et helt område med et fantastisk miljø. Med de små brolagte gader kan man næsten forestille sig, hvordan det vil se ud, hvis man får åbnet nogle af facaderne op til et fortov. Vi har en unik chance for at skabe et nyt og komplet område. Der er ingenting nu, og det betyder, at vi har et blankt stykke papir at arbejde på,« siger han til Berlingske. Selv om visionerne har taget fart mod nye højder, er der ikke nogle konkrete planer på tegnebrættet for, hvordan det ambitiøse projekt præcist vil materialisere sig.  Målet for de nye ejere er, at området skal forvandles til »et attraktivt mix af kontorer, butikker, hotel og restauranter«. Således kan man fristes til at tro, at projektet kommer til at fungere som en forlængelse af Strøget.Det, mener Kristian Krogh dog ikke, bliver tilfældet. Han understreger, at projektet skal have sin egen identitet, som skal matche de omkringliggende bygninger og rumme den historie og arkitektur, som området bryster sig af. »Det skal være et højt niveau. Der skal ikke være tarvelige turistbutikker, som sælger Den Lille Havfrue på en sten,« siger han resolut: »Så vil vi risikerer at skabe nogle forhindringer på vejen, hvor vi lægger os på et niveau, som nogen ikke finder attraktivt,« forklarer han. Da Danske Bank først står til at skifte domicil i 2023, er der ikke iværksat en decideret plan for, hvordan projektet skal udforme sig, og hvilke aktører, der skal byde ind med enten butikker, restauranter eller andet. Derfor bruger man de næste år på nøje at planlægge, hvordan man sikrer det høje niveau og optimerer potentialet. »Der er ikke noget på tegnebrættet forstået på den måde, at vi er meget påpasselige med kategorisk at sige, hvad der skal være. Det kommer vi heller ikke til at berette om. Det er ikke, fordi der er en hemmelig plan, vi ikke vil fortælle om, det er bare sådan, det er. Det er ikke planlagt,« lyder det fra Kristian Krogh. Byggeprojektet påbegyndes først, når Danske Bank har forladt lokalerne. Inden da vil man hos Thylander Gruppen søge at forberede detaljerne så vidt muligt, således at projektet for alvor kan sættes i søen, når tid er. Kristian Krogh oplyser, at man for nuværende satser på at åbne dørene for området omkring 2025. FAKTAFAKTA: Sådan kan det se udForud for salget af Danske Banks hovedkvarter på Holmens Kanal har sælger i samarbejde med Københavns Kommune offentliggjort etlokalplanforslagsamt forslag til kommuneplantillæg.Kristian Krogh fra Thylander Gruppen oplyser til Berlingske, at man ikke er afvisende over for at lade sig inspirere af forslagene, men at man afventer situationen og planlægger løbende.Følgende fremgår af lokalplanforslaget:Kvarteret omdannes til et blandet bykvarter med serviceerhverv, detailhandel og boliger.Et eksisterende parkeringshus bliver erstattet af et nyt byggeri med butikker i stueetagen og almene boliger på de øvre etager.En eksisterende erhvervsbygning på Bremerholmen kan få ny facade og publikumsorienteret stueetage samt almene boliger og erhverv på de øvre etager.De bevaringsværdige bygninger bevares under ombygningen. Stueetagerne tillades ombygget i et vist omfang med større vinduer og flere indgange for at fremme handel og oplevelser i gadeplan.Dele af Laksegade og Vingårdsstræde bliver lukket for gennemkørende biltrafik og omlagt til fodgænger- og opholdsvenlige forhold.Kilde: Københavns Kommune.FOLD UD Forud for salget af Danske Banks hovedkvarter på Holmens Kanal har sælger i samarbejde med Københavns Kommune offentliggjort etlokalplanforslagsamt forslag til kommuneplantillæg. Kristian Krogh fra Thylander Gruppen oplyser til Berlingske, at man ikke er afvisende over for at lade sig inspirere af forslagene, men at man afventer situationen og planlægger løbende. Følgende fremgår af lokalplanforslaget: Kilde: Københavns Kommune. ",
        "metadata": {
            "source": "https://www.berlingske.dk/virksomheder/fra-lukket-bankland-til-eksklusivt-bymiljoe-danske-banks-ikoniske",
            "image_url": "https://berlingske.bmcdn.dk/media/cache/resolve/image_x_large/image/127/1279130/23387942-.jpg",
            "publication_time": "Onsdag d. 01. april 2020, kl. 18.05",
            "author": "Henriette Hejlskov",
            "related_links": [],
            "attachments": []
        }
    }
}