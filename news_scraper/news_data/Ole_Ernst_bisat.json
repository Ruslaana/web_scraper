{
    "version": "1.0",
    "document": {
        "id": 13141,
        "title": "Ole Ernst bisat",
        "content": "Ole Ernsts søster Birgit, datteren Ditte og ekskonen Vibeke Quist var blandt de første i kapellet på Vestre Kirkegård i København, hvor skuespiller Ole Ernst blev bisat kl. 13.00. - Vi har forberedt og gjort det, som Ole ville have det - helt i hans ånd, sagde søsteren Birgit med henvisning til blandt andet til musikken, som Ole selv havde valgt. Efter bisættelsen samlede Oles nærmeste til gravøl på Cafe Fremtiden, som var et af Ole Ernsts stamsteder. - Han var jo glad for at få en over tørsten, så det giver god mening, fortalte søsteren Birgit. Sofie Gråbøl, Flemming Østergaard, Lars Mikkelsen, Thorkild Thyrring, Sonja Richter, Henning Jensen, Bodil Jørgensen, Ghita Nørby, Claus Pagh og Birthe Neumann var bare nogle af de store skuespillere og kollegaer, der havde fundet vej til kapellet. - Han var en kæmpe inspiration for vores generation, sagde Lars Mikkelsen. - Han var et enormt generøst menneske, og simpelthen et sødt menneske, sagde Sofie Gråbøl, der ankom med Sonja Richter. -  Han har spillet vores far enormt mange gange, nævnte de to med et smil. - Han var en total pragtfuld skuespiller fuld af liv og glade dage. Han var en stor karakter og et meget kærligt menneske, sagde Ghita Nørby. TV: Ole Ernst om at blive gammel, om sex, poesi og døden",
        "metadata": {
            "source": "https://www.berlingske.dk/kultur/ole-ernst-bisat",
            "image_url": "https://berlingske.bmcdn.dk/media/cache/resolve/image_x_large/image/53/539624/6788269-strax--.jpg",
            "publication_time": "Søndag d. 08. september 2013, kl. 12.49",
            "author": "Morten Bjerregaard",
            "related_links": [],
            "attachments": []
        }
    }
}