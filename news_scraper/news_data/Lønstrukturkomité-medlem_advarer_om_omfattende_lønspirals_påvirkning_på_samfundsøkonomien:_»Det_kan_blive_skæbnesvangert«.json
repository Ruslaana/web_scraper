{
    "version": "1.0",
    "document": {
        "id": 13148,
        "title": "Lønstrukturkomité-medlem advarer om omfattende lønspirals påvirkning på samfundsøkonomien: »Det kan blive skæbnesvangert«",
        "content": "Den første bølge af opmærksomhed omkring rapporten fra Lønstrukturkomitéen samlede sig ikke overraskende om det pirrende spørgsmål, som alle nyfigne måtte stille sig: »Hvem får for meget i løn, hvem får for lidt, og er sygeplejerskerne blevet snydt?« Svaret var det meget lidt sensationelle, at det kan Lønstrukturkomitéen slet ikke sige noget om. Lønningerne for alle grupper i den offentlige sektor er nemlig et resultat af utallige overenskomstforhandlinger, hvor arbejdsgivere og lønmodtagere har prioriteret, foretaget valg, har hugget en hæl og klippet en tå. Resultatet er et sammensurium af lønaftaler og satser, som fuldstændig er parternes valg og ansvar. Hvis man derfor oplever, at man som offentligt ansat får en »forkert« løn, så peger pilen alene mod det offentlige arbejdsmarkeds forhandlere. Nedsættelsen af Lønstrukturkomitéen var en del af det politiske indgreb, som afsluttede sygeplejerskekonflikten i 2021. Komiteen skulle analysere lønforholdene på det offentlige arbejdsmarked og gerne komme med forslag til, hvordan man bedre kan opnå fornuftige resultater af forhandlingerne på det offentlige område. Medlemmerne var repræsentanter for både lønmodtagere og arbejdsgivere samt sagkyndige eksperter. Lønstrukturkomiteens rapport er en guide til en bedømmelse af karakteren eller kvaliteten af de overenskomstprocesser og -resultater, der leveres på det offentlige område, og de lønninger, som aftales. Og det er ikke helt opløftende. Bedømmelsen må ske i forhold til den overordnede model for løndannelsen på det danske arbejdsmarked. Her har god latin siden 1980erne været følgende: Af hensyn til stabiliteten i samfundsøkonomien skal lønudviklingen samlet set sikre, at Danmark kan opretholde sin konkurrenceevne og dermed velstand og beskæftigelsen i både den private og den offentlige sektor. Derfor har modellen været, at der ud fra lønudviklingen i eksporterhvervene og derefter i hele den private sektor bliver opgjort en lønsats, som skal være bestemmende for den gennemsnitlige lønudvikling blandt de offentligt ansatte. »Lønstrukturkomitéen har lige præcist fastslået, hvor afgørende det er at holde fast i den danske lønmodel,« skriver Henrik Bach Mortensen.Fold sammenLæs mereFoto: Martin Sylvest. På denne måde sikres det, at alle lønmodtagerne i gennemsnit får del i den samme velstandsudvikling uanset, om man er ansat i det private erhvervsliv eller i den offentlige sektor. Rent principielt beregner man på denne måde en samlet overordnet lønramme, der skal fordeles mellem de offentligt ansatte ved deres overenskomstforhandlinger. I store træk er der opnået mange fine resultater ved de offentlige overenskomster. Men rapporten fra Lønstrukturkomitéen viser med ubehagelig tydelighed, at de offentlige forhandlere – arbejdsgivere og lønmodtagere – ikke formår at levere på nogle helt elementære krav til løndannelsen. De offentlige lønninger bør for det første bidrage til, at de offentlige samfundsopgaver bliver løst bedst muligt og for det andet, at lønningerne bliver fastsat således, at den offentlige sektors behov for arbejdskraft bliver tilgodeset bedst muligt. Og helt afgørende, så skal der samtidig leveres et samlet overenskomstresultat inden for den økonomiske ramme, som er til rådighed. Lønstrukturkomitéen slår fast, at de offentlige forhandlere i helt overvejende grad ikke formår at differentiere lønudviklingen i forhold til den offentlige sektors behov. Lidt populært sagt bærer de fastlagte lønstigninger præg af, at man i store træk blot uddeler den samme lønstigning til alle personalegrupper – formentlig fordi, det giver for meget besvær og modstand, hvis lønningerne vokser med meget forskellige satser. Det betyder desværre, at man ikke benytter mulighederne for at tiltrække for eksempel flere anæstesisygeplejersker med højere løn, hvis der er særligt brug for dem og omvendt, at man ikke bruger lavere lønninger til at signalere, at man har mindre brug for andre medarbejdergrupper. På det private arbejdsmarked er det helt normalt, at lønningerne udvikler sig meget forskelligt for forskellige grupper. Det betyder, at den private sektor nærmest automatisk kan »flytte rundt« på arbejdskraften, men også, at lønspredningen er meget større blandt privat ansatte. Tilsvarende tilfalder både de laveste og de højeste lønninger privat ansatte, mens offentligt ansatte »klumper« sig sammen i et smallere løninterval. Efter forliste offentlige overenskomstforhandlinger, regeringsindgreb m.m. har vi set, at der har udviklet sig en massiv utilfredshed med lønforholdene blandt flere offentlige personalegrupper. Og samtidig står politikere i Folketinget tilsyneladende klar med milliardtilskud til grupper af offentligt ansatte, som man mener, får for lav en løn. Men hvis det politiske system blander sig i lønforhandlingerne ved at smøre tre eller flere supplerende milliarder kroner oven på de offentlige overenskomstaftaler, så bryder den ellers så succesfulde danske lønmodel sammen. Så brydes den sammenhæng mellem lønudvikling i privat og offentlig sektor, der har sikret stabilitet i den danske økonomi og på det danske arbejdsmarked. »Snydes der på vægten« i forhold til den danske lønmodel, kan det give anledning til en omfattende lønspiral, hvor grupper, der ikke blev tilgodeset af politikerne i første omgang, lancerer deres egne »rimelige« krav: Hvorfor skulle pædagoger eller fængselsbetjente ikke have et ekstraordinært løntilskud, hvis sygeplejerskerne skal? Og hvorfor skulle privat ansatte passivt se til? Der er risiko for, at der startes en proces, som fører til voldsomme løn- og prisstigninger, stigende skatter, faldende beskæftigelse i erhvervslivet og lavere velstand. I værste fald kan et brud på den danske lønmodel afslutte den positive samfundsøkonomiske periode, vi har nydt godt af i omkring 40 år. Faktisk hænger fastkurspolitikken, som blev indført i 1982, meget nøje sammen med den danske lønmodel, som kan dateres til »fælleserklæringen« mellem regeringen og arbejdsmarkedets parter fra 1987. Fastkurspolitikken indebærer, at kronekursen ligger fast. Danmark vil aldrig devaluere. FAKTAOm LønstrukturkomitéenLønstrukturkomitéen blev nedsat i forlængelse af et lovindgreb fra Folketinget, der i 2021 afsluttede arbejdsmarkedskonflikten på sygeplejerskeområdet. Indgrebet lagde op til, at der skulle nedsættes en komité til at analysere lønstrukturerne på det offentlige område.Lønstrukturkomitéen blev nedsat samme år under ledelse af Torben M. Andersen, professor i økonomi ved Aarhus  Universitet. Komitéen afsluttede sit arbejde i juni 2023.FOLD UD Lønstrukturkomitéen blev nedsat i forlængelse af et lovindgreb fra Folketinget, der i 2021 afsluttede arbejdsmarkedskonflikten på sygeplejerskeområdet. Indgrebet lagde op til, at der skulle nedsættes en komité til at analysere lønstrukturerne på det offentlige område. Lønstrukturkomitéen blev nedsat samme år under ledelse af Torben M. Andersen, professor i økonomi ved Aarhus  Universitet. Komitéen afsluttede sit arbejde i juni 2023. Hvis man først bryder princippet om fast kurs én gang, svækkes tilliden til valutakurspolitikken og dermed til udviklingen i samfundsøkonomien. Tilsvarende, hvis den danske lønmodel først én gang bliver kompromitteret, vil der skabes forventninger om, at det kun drejer sig om tid, før det sker igen. I begge tilfælde kan brud med principperne være dynamit under samfundsøkonomien. Lønstrukturkomitéen har lige præcist fastslået, hvor afgørende det er at holde fast i den danske lønmodel. Derfor skal vi ikke løse udfordringer på det offentlige arbejdsmarked ved at vælge den lette løsning og kaste milliarder efter utilfredsstillende overenskomstresultater. Det kan blive skæbnesvangert på længere sigt. Tværtimod er der behov for at stille klare krav til de ansvarlige for det offentlige arbejdsmarked om at løse de opgaver, som de har ansvaret for. For politikerne i folketing, regioner og kommuner gælder det om, at de skal være meget klare i deres politiske prioriteringer i forhold til udviklingen i den offentlige sektor. Hvis man ønsker flere pædagoger eller folkeskolelærere, skal deres arbejdsgiverrepræsentanter forstå at omsætte disse prioriteringer ved overenskomstforhandlingerne. Og lønmodtagerrepræsentanterne skal vedkende sig ansvaret for en lønudvikling, der matcher behovet for udvikling på det offentlige arbejdsmarked, og som kan bryde med mantraet om samme lønudvikling til alle. Henrik Bach Mortensen er cand.polit., selvstændig konsulent og medlem af Lønstrukturkomitéen ",
        "metadata": {
            "source": "https://www.berlingske.dk/kronikker/loenstrukturkomite-medlem-advarer-om-omfattende-loenspirals-paavirkning",
            "image_url": "https://berlingske.bmcdn.dk/media/cache/resolve/image_x_large/image/168/1688106/24458694-sygeplejersker-i-strejke-2021.jpg",
            "publication_time": "Tirsdag d. 20. juni 2023, kl. 20.00",
            "author": null,
            "related_links": [],
            "attachments": []
        }
    }
}