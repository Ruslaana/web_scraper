{
    "version": "1.0",
    "document": {
        "id": 16902,
        "title": "Løkkes nye folk kører med »støttehjul«",
        "content": "Det nye trekløver, som er sat til at køre dansk udenrigs- og sikkerhedspolitik, er tilsyneladende ikke selvkørende på samme niveau som statsminister Lars Løkke Rasmussen (V) selv. Statsministeren begrundede for nyligsit farvel til sin egen spindoktor, Søs Marie Serup, med, at han var politisk \"selvkørende\" og derfor ikke havde brug for en personlig rådgiver. Men både udenrigsminister Lene Espersen (K), udviklingsminister Søren Pind (V) og forsvarsminister Gitte Lillelund Bech (V) føler sig tilsyneladende ikke tilstrækkeligt selvkørende til at køre den politiske butik uden anden hjælp end det traditionelle embedsværk. Lillelund Bech har netop slået en stilling op som såkaldt særlig rådgiver i Forsvarsministeriet, der er spindoktorjobbets officielle titel. Stillingsopslaget bemærker, at det forventes, at ansøgere har \"indgående kendskab til den politiske proces, politisk tæft og overblik\", hvilket næppe kommer bag på nogen efter den ophedede debat om lækagesagen. Det var i Forsvarsministeriet, at den nunavnkundige spindoktor Jacob Wintherhuserede indtilSøren Gades afgang i februar. I forbindelse med sin tiltræden til sit nye job valgte Lene Espersen ikke overraskende at tage sin spindoktor Morten Langager med til Udenrigsministeriet. Langager har fulgt Espersen siden hendes første dage i Justitsministeriet tilbage i 2001. Søren Pind valgte efter få dage at hente Martin Ruby fra Venstres sekretariat over som spindoktor.",
        "metadata": {
            "source": "https://www.berlingske.dk/politik/loekkes-nye-folk-koerer-med-stoettehjul",
            "image_url": "https://berlingske.bmcdn.dk/media/cache/resolve/image_x_large/image/97/977610/2325163-ministre.jpg",
            "publication_time": "Torsdag d. 11. marts 2010, kl. 12.06",
            "author": "Kristian Klarskov",
            "related_links": [],
            "attachments": []
        }
    }
}