{
    "version": "1.0",
    "document": {
        "id": 19060,
        "title": "Måne af diamanter opdaget",
        "content": "Astronomer har fundet en eksotisk planet, der tilsyneladende er lavet af en diamant, der svæver rundt om en lille stjerne i baggården af vor galakse. Den nye planet er ifølge nyhedsbureauet Reuters meget mere kompakt end nogen anden kendt planet og består mest af kul. Netop derfor antager videnskabsfolk, at kullet må være krystallinsk - hvorved en stor del af den nye opdagelse faktisk er en diamant. Fundet, som er gjort af astronomer under ledelse af professor Matthew Bailes fra Swinburne University of Technology i Melbourne i Australien, ligger omkring 4.000 lysår væk i stjernekonstellationen Slangen. Det svarer til en ottendedel af afstanden fra Jorden til midten af Mælkevejen. Planeten er sandsynligvis en rest af en tidligere massiv stjerne, som har mistet de ydre lag. Den er 55.000 km stor omkring mavebæltet - eller omkring fem gange Jordens diameter. Planetens kredsløb om sin stjerne varer to timer og ti minutter. Stjernen er en såkaldt pulsar eller neutronstjerne på omkring 20 kilometer i diameter. Navnet på den er J1719-1438, og den er blevet observeret fra teleskoper i Australien, Storbritannien og på Hawaii. Afstanden mellem de to objekter er beregnet til 600.000 km, en smule mindre end Solens radius. Forskerne mener, at den nye planet sandsynligvis har ilt ved sin overflade. Derimod synes der ikke at være brint og helium, som det kendes fra gasplaneter som Jupiter.",
        "metadata": {
            "source": "https://www.berlingske.dk/videnskab/maane-af-diamanter-opdaget",
            "image_url": "https://berlingske.bmcdn.dk/media/cache/resolve/image_x_large/image/71/718855/4458796-usa.jpg",
            "publication_time": "Torsdag d. 25. august 2011, kl. 21.12",
            "author": "Thomas Breinstrup",
            "related_links": [],
            "attachments": []
        }
    }
}