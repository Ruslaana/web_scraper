{
    "version": "1.0",
    "document": {
        "id": 13980,
        "title": "Bestikkelsessag: Rigsadvokaten laver intern undersøgelse",
        "content": "København. Tirsdag gennemførte Bagmandspolitiet i samarbejde med politikredse over hele landet en stor aktion, hvor 27 nuværende og tidligere ansatte blev anholdt og sigtet for bestikkelse. Blandt de anholdte var en IT-medarbejder hos landet øverste anklagemyndighed, Rigsadvokaten. - Det er naturligvis meget alvorligt, at en ansat her hos Rigsadvokaten er under mistanke og nu er blevet sigtet i en sag om bestikkelse, siger rigsadvokat Ole Hasselgaard i en pressemeddelelse. - Samtidig er det naturligvis vigtigt at understrege, at det forhold, at man er sigtet, ikke betyder, at man dermed er skyldig, tilføjer han. Ifølge rigsadvokaten vil der allerede på nuværende tidspunkt blive lavet en intern undersøgelse hos Rigsadvokaten, hvor blandt andet indkøbsprocedurer og arbejdsgange vil blive vurderet. Desuden skal det undersøges, om den sigtede medarbejder kan fortsætte i sit job. - Den konkrete personalesag kan jeg ikke oplyse mere om på nuværende tidspunkt. Der er netop tale om en personalesag, og den skal behandles efter de regler, der gælder for det, siger rigsadvokat Ole Hasselgaard. /ritzau/",
        "metadata": {
            "source": "https://www.berlingske.dk/samfund/bestikkelsessag-rigsadvokaten-laver-intern-undersoegelse",
            "image_url": "https://berlingske.bmcdn.dk/media/cache/resolve/image_x_large/image/60/603050/13755810-anklagemyndighedenthomas-tols.jpeg",
            "publication_time": "Tirsdag d. 21. juni 2016, kl. 18.41",
            "author": null,
            "related_links": [],
            "attachments": []
        }
    }
}