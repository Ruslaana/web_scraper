{
    "version": "1.0",
    "document": {
        "id": 7564,
        "title": "Krisen er lige blevet endnu større for Boeing – opdager flere løse bolte",
        "content": "Omfanget af problemer med Boeings 737 Max 9-fly er større end hidtil antaget. Det amerikanske flyselskab United Airlines, som har den største flåde i verden af de omstridte fly, har fundet løse bolte i nogle af de sikkerhedsdøre, som 5. januar var årsag til,at en sådan dør netop faldt af i 4,9 kilometers højde, kort efter at et Alaska Airlines-fly var lettet i USA. 171 skrækslagne passagerer og seks besætningsmedlemmer gennemlevede et mareridt, mens det lykkedes for piloterne at nødlande flyet sikkert. Straks efter ulykken gav de amerikanske luftfartsmyndigheder, FAA, 737 Max 9-flyene flyveforbud. 171 fly af typen er derfor nu ved at blive undersøgt, og det er under disse undersøgelser, at United Airlines har fundet bolte, der behøver »yderligere stramning«. »Siden vi begyndte de indledende undersøgelser lørdag, har vi fundet tilfælde, der synes at relatere til installationsproblemer i døren – for eksempel bolte, der krævede yderligere stramning,« oplyser United Airlines. Der er tale om en dør i flyets skrog med et vindue, som kan bruges som nødudgang. Det vardenne dør, der pludselig rev sig løs og forsvandt, da Alaska Airlines-flyet var lettet fra Portland i delstaten Oregon i fredags. United Airlines har et inspektionshold på fem personer, der gennemgår hvert eneste af de ulykkesramte fly. Det tager »adskillige timer« pr. fly, oplyser selskabet. Størstedelen af 737 Max 9-flyene anvendes på flyruter i Nord- og Sydamerika, men også det tyrkiske luftfartsselskab Turkish Airlines har fem fly af denne type, mens Icelandair har fire fly, som dog ikke er påvirket, fordi de er indrettet anderledes. Den europæiske flysikkerhedsmyndighed, EASA, har tilsvarende udstedt flyveforbud mod 737 Max 9-flyene. Alene Alaska Airlines havde søndag aflyst 170 afgange og mandag 60 afgange »med forventning om flere«, mens United Airlines mandag havde aflyst 200 flyvninger, svarende til lige under otte procent af alle flyvninger den dag. Boeing er verdens næststørste flyproducent efter europæiske Airbus.Ulykken har også ramt selskabet hårdt økonomisk. Mandag faldt aktiekursen på Boeing med otte procent på børsen i Frankfurt, hvor selskabet er noteret, mens Spirit AeroSystems, som er Boeings største leverandør, dykkede med hele 11 procent. Boeing har de seneste fem årværet ramt af en række alvorlige ulykker. I 2018 og 2019 omkom tilsammen 346 mennesker ved ulykker i Etiopien og Indonesien. I begge tilfælde var det Boeings Max 8-fly, der var involveret, og flytypen havde flyveforbud i 20 måneder, mens undersøgelser stod på, og Boeing fandt en løsning på det system, som var årsag til ulykkerne. Inden da havdelangdistanceflyet Boeing 787Dreamliner haft flyveforbud på grund af brand i batterier og det elektriske system, og herefter ramte nye problemer Dreamlinerens motorer, skriver Svenska Dagbladet. Gennem en stor del af 2022 havde FAA desuden stoppet leverancerne af Dreamlineren på grund af problemer med kvaliteten fra Boeings side. Max-flyene har også haft andre problemer. Blandt andet havde fabrikken boret forkerte huller i flyet, og der manglede dele i roret.",
        "metadata": {
            "source": "https://www.berlingske.dk/virksomheder/krisen-er-lige-blevet-endnu-stoerre-for-boeing-opdager-flere-loese",
            "image_url": "https://berlingske.bmcdn.dk/media/cache/resolve/image_x_large/image/175/1752064/24609860-denne-fastboltede-ndudgangsdr-blev-pludselig-sku.jpg",
            "publication_time": "Tirsdag d. 09. januar 2024, kl. 08.38",
            "author": "Thomas Breinstrup",
            "related_links": [],
            "attachments": []
        }
    }
}