{
    "version": "1.0",
    "document": {
        "id": 14579,
        "title": "De onde ler, de gode græder",
        "content": "Historien om forfatteren Donald Ray Pollock er usædvanlig. Han voksede op i provinsbyen Knockemstiff i Ohio, droppede ud af high school og arbejdede som truckfører på den lokale papirfabrik i 32 år, inden han søgte ind på engelsk på Ohio State University. I 2008 debuterede han med novellesamlingen, der bærer det nådesløse navn på hans hjemby: »Knockemstiff«. Knock them stiff! Slå dem, til de dør!  I interviews har den i dag 60-årige Pollock forklaret, at det først var, da han begyndte at skrive om de mennesker, han kender fra sit liv i det amerikanske bibelbælte, at hans skrift for alvor tog form, og det er da også i den grad de depraverede, perverterede og mistrøstige karakterer, der giver hans første roman, »Djævlen uafbrudt«, dens helt egen uhyggelige og kuldslåede stemme. Efter Anden Verdenskrigs afslutning vender Willard Russell hjem til Ohio fra sin udstationering i Japan. Med sig har han krigens rædsler mejslet i sjælen og en rygsæk fuld af whisky og hjemmebrændt spiritus til at dulme minderne med. På et cafeteria møder han den filmstjernesmukke Charlotte, som han gifter sig med, og sammen flytter de ind i en beskeden hytte i skoven og får sønnen Arvin.  Men hos Donald Ray Pollock varer lykken sjældent ved. Charlotte bliver uhelbredeligt syg, og den kantede og introverte Willard slår sig på religiøs fanatisme og endnu mere sprut i sit desperate forsøg på at redde sin elskede. Lille Arvin bliver også tvunget til at bede fra morgen til aften, og far og søn ofrer det ene dyr efter det andet i en makaber blodrus. Da Charlotte til sidst bukker under for kræften, begår Willard selvmord og efterlader sin ti-årige søn alene. På dette tidspunkt, 87 sider inde i romanen, har Arvin allerede oplevet mere, end man som læser kan bære. Men det bliver værre endnu. Sideløbende med Arvins historie følger bogen parret Carl og Sandy, som myrder og torturerer tilfældige blaffere, Sandys bror, som er byens frygtede og korrupte sherif, og de obskure prædikanter Roy og Theodore, som også efterlader uhyggelige spor i et samfund, hvor vold og korruption hærger, og hvor alle synes at være blodsbeslægtede. Det virker nærmest tilfældigt, at det lige er disse sørgelige skæbner, Pollock har valgt at kaste sit blik på. Onskaben og destruktiviteten er potentielt tilstede i os alle, synes moralen – eller manglen på samme – at være.  Pollock skriver en nøgternt registrerende prosa uden den sproglige skønhedssøgen, man finder hos eksempelvis Cormac McCarthy, som Pollock tematisk er forbundet med. Men han har et sikkert greb om sine usle karakterer og trøstesløse miljøer, hvor alt håb synes ude, og hvor alle kæmper udafbrudt med Djævlen. Især første dels fremstilling af Arvins horrible oplevelser med sin fanatiske far er isnende uhyggeligt beskrevet. I »Djævlen Uafbrudt« lader alt håb til at være ude, og efter 328 nihilistiske sider med misrøgt, voldtægt, armod og mord er det som at vågne efter et ondt mareridt. Men selv de værste drømme rummer som bekendt deres egne sandheder.  Titel:Djævlen uafbrudtForfatter:Donald Ray PollockOversat af:Søren K. BarsøeSider:328Pris:299 kr.Forlag:Klim  Powered byRiidr Bøger|Mere om 'Djævlen uafbrudt' som e-bog",
        "metadata": {
            "source": "https://www.berlingske.dk/boganmeldelser/de-onde-ler-de-gode-graeder",
            "image_url": "https://berlingske.bmcdn.dk/media/cache/resolve/image_x_large/image/31/316516/7327865-pollock.jpg",
            "publication_time": "Fredag d. 25. april 2014, kl. 22.30",
            "author": "Kristoffer Zøllner",
            "related_links": [],
            "attachments": []
        }
    }
}