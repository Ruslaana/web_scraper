{
    "version": "1.0",
    "document": {
        "id": 8275,
        "title": "Danskerne går amok i byggematerialer og grønne planter – slår alle rekorder",
        "content": "Danskerne køber byggematerialer og planter som aldrig før. For butikkerne er det ligefrem en udfordring at skaffe varer nok, lyder meldingerne. Hos Danmarks største havecenterkæde Plantorama har samtlige 11 butikker oplevet vækst under coronakrisen. Kæden solgte for 463 mio. kroner i 2019 og forventer at nå over 530 mio. kroner i 2020. »Det bliver resultatmæssigt det bedste år nogensinde. Hele kæden ligger på en vækst på omkring 16 procent i år. Folk har simpelthen købt markant mere, end de plejer,« siger adm. direktør Peter Vang Christensen. FAKTATop 10: Det køber vi mest af i havecentretHer er de ti varer, som Plantorama har solgt mest af i 2020:1.Miniplanter2.Krukkejord3.Pottemuld4.Akvarieplanter5.Store grønne planter6.Flittig Hans7.Pelargonie8.Hortensia9.Citrus10.LavendelFOLD UD Her er de ti varer, som Plantorama har solgt mest af i 2020: 1.Miniplanter2.Krukkejord3.Pottemuld4.Akvarieplanter5.Store grønne planter6.Flittig Hans7.Pelargonie8.Hortensia9.Citrus10.Lavendel Hele den danske havebranche har det »ualmindeligt godt«, fortæller Per Boisen Andersen. Han er direktør hos brancheorganisationen Danske Havecentre, som repræsenterer knap 100 havecentre. »Vi har et år, som vi aldrig nogensinde har set før. I 2020 har vi oplevet en omsætningsstigning på næsten 40 procent. Det har vi aldrig prøvet før,« siger han. Den store efterspørgsel på planter skaber mangel på flere produkter som eksempelvis roser og frugttræer. »Rækkerne er støvsuget hos de danske producenter. Hvis det nu var sodavand, man manglede, kunne man hurtigt producere noget mere. Men her er der tale om levende produkter, som man ikke bare kan gå ud og skaffe. Det tager for eksempel fire år, før et frugttræ er klar til at blive solgt,« siger Per Boisen Andersen. Danskerne har ikke kun travlt med at gå i haven. De istandsætter også boligen eller bygger helt nyt, og det mærker man hos byggemarkedskæden Jem & Fix. FAKTATop 10: Det køber vi mest af i byggemarkedetHer er de ti varer, som Jem & Fix har solgt mest af i 2020:1.Jord og sand2.Belægningssten3.Flyttekasser4.Imprægneret træ5.Mørtel/Cement6.Konstruktionstræ7.Brændsel8.Beslag9.Granitskærver10.ToiletterFOLD UD Her er de ti varer, som Jem & Fix har solgt mest af i 2020: 1.Jord og sand2.Belægningssten3.Flyttekasser4.Imprægneret træ5.Mørtel/Cement6.Konstruktionstræ7.Brændsel8.Beslag9.Granitskærver10.Toiletter »Det går rigtigt godt, men det er også et krævende år. Vi arbejder benhårdt for hele tiden at have varer på hylderne, men der har været perioder, hvor nogle varegrupper har været ramt,« siger Claus Petersen, adm. direktør i Jem & Fix. Forventer du, at I sætter omsætningsrekord i 2020? »Ja, helt sikkert. Det kan jeg allerede sige nu, at vi kommer til.« I landets største bank følger man løbende udviklingen i forbruget baseret på kort- og MobilePay-betalinger for omkring en million bankkunder. Her viser tallene, at danskerne fra nytår og frem til 9. november i år har brugt 26 procent flere penge i byggemarkeder og »gør-det selv«-forretninger i forhold til samme periode året før. Og det er der flere forklaringer på, oplyser privatøkonom Louise Aggerstrøm Hansen fra Danske Bank. »Under nedlukningen af samfundet var byggemarkeder og »gør-det selv«-forretninger nogle af de steder, der holdt åbent,og det betød, at rigtigt mange danskere valgte at tage derhen,« siger hun.  Siden store dele af Danmark lukkede ned i marts, har en dansker i gennemsnit brugt 3.070 kroner i »gør-det-selv«-forretninger, hvilket er godt 700 kroner mere i forhold til samme periode året før, viser data fra Danske Bank. Privatøkonomen peger på, at mange danskere har haft bedre tid til »gør-det-selv«-projekter under coronakrisen. For eksempel har mange danskere været hjemsendt uden at være i stand til at udføre jobbet hjemmefra, herunder piloter, vuggestuepædagoger og ansatte generelt i de hårdest ramte brancher. Derudover er rejser og sociale arrangementer blevet aflyst på stribe. Endelig har størstedelen af befolkningen fåetudbetalt tre uger af deres indefrosne feriepenge, hvilket har løftet forbruget i »gør-det-selv«-forretningerne yderligere siden starten af oktober. »De fleste danskere har været meget mere hjemme, end de plejer, og derfor vil de også gerne være sikre på, at de hjemlige rammer passer til deres behov,« siger Louise Aggerstrøm Hansen. Udsigterne så ellers dystre ud for byggemarkederne,da statsminister Mette Frederiksen (S) lukkede Danmark ned, husker Jem & Fix’ adm. direktør, Claus Petersen. »Vi gik rundt i nogle døgn, hvor vi ikke vidste, om vi kunne få lov at holde åbent. Det var ret dramatisk, og jeg er helt på det rene med, at det ville have haft store konsekvenser, hvis vi var blevet tvunget til at lukke ned,« siger han og uddyber: »Vi arbejdede både på en plan A og plan B, og hvis vi skulle holde lukket, kunne vi kigge ind i, hvor lang tid vi ville kunne holde til det, inden vi ville gå i nul på bundlinjen. Men vi fik heldigvis at vide, at vi måtte holde åbent, og det er faktisk gået rigtigt fint. Vi var henne i august, før vi havde det første eksempel på en medarbejder, der var smittet med covid-19, ud af godt 1.800 ansatte. Det er gået over al forventning i forhold til de bange anelser, man havde i starten.« I Plantorama husker adm. direktør Peter Vang Christensen tydeligt,hvor frustrerende marts var. Her oplevede havecenterkæden et dyk i omsætningen på 25 procent. »Jeg tænkte, at vi blev nødt til at lave nogle nye tiltag. Vi havde allerede lanceret vores Klik & Hent-koncept, og i løbet af 14 dage havde vi købt 11 varebiler og lejet yderligere 11, så vi også kunne levere planter ud til folk over hele landet,« siger Peter Vang Christensen. Han forventer, at coronakrisen vil vare ind i 2021, og at danskerne også til næste år vil bruge en masse tid og energi på haven. Derfor fortsætter Plantorama sine planlagte investeringer for i alt 250 mio. kroner. Blandt andet åbner to nye centre i Tilst og Hørsholm i 2021.",
        "metadata": {
            "source": "https://www.berlingske.dk/virksomheder/danskerne-gaar-amok-i-byggematerialer-og-groenne-planter-slaar-alle",
            "image_url": "https://berlingske.bmcdn.dk/media/cache/resolve/image_x_large/image/135/1357724/23583277-.jpg",
            "publication_time": "Onsdag d. 18. november 2020, kl. 12.43",
            "author": "Søren Martin Olsen",
            "related_links": [],
            "attachments": []
        }
    }
}