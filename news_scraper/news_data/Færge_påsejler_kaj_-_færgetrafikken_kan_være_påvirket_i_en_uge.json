{
    "version": "1.0",
    "document": {
        "id": 7727,
        "title": "Færge påsejler kaj - færgetrafikken kan være påvirket i en uge",
        "content": "En færge fra Molslinjen er fredag stødt ind i kajen i Odden Havn på Sjælland på grund af kraftigt vind. Det har skabt forsinkelser i færgetrafikken. Det oplyser Jesper Maack, pr- og kommunikationschef hos Molslinjen. »Express 1 (Molslinjens hurtigfærge, red.) er på vej ind i havnen på Odden blevet ramt af noget vind, der har tvunget færgen så meget sidelæns, at den forreste del af skibet ramler ind i stensætningen på vej ind i havnen.« »Når sådan en stor båd som den ramler ind i en stensætning, der ikke flytter sig, så giver det selvfølgelig et drøn,« siger han. Uheldet skete sidst på formiddagen. Der er ikke nogen meldinger om passagerer, der skal være kommet noget til. Alle passagerer har forladt færgen i god ro og orden. Hurtigfærgen skal nu repareres, og det kan godt tage en uges tid. Færgetrafikken kommer derfor til at være påvirket indtil, at skibet er klart igen. »Nu har vi to færger i stedet for tre. Når vi har Express 1 ude på værkstedet i en uge fra nu af, så er det klart, at vi kommer til at rykke lidt sammen, og vi kommer til at ændre lidt i trafikprogrammet, så vi kan få det tilpasset to færger i stedet for tre,« siger Jesper Maack.  /ritzau/",
        "metadata": {
            "source": "https://www.berlingske.dk/samfund/faerge-paasejler-kaj-faergetrafikken-kan-vaere-paavirket-i-en-uge",
            "image_url": "https://berlingske.bmcdn.dk/media/cache/resolve/image_x_large/image/12/123312/18868008-tvangsindlsning-af-mols-linien-rykker-nrmere-mols-linien.jpg",
            "publication_time": "Fredag d. 20. oktober 2017, kl. 13.42",
            "author": null,
            "related_links": [],
            "attachments": []
        }
    }
}