{
    "version": "1.0",
    "document": {
        "id": 8849,
        "title": "Lufthansa går efter madbudgettet: Skærer 7 pct. af stillingerne",
        "content": "Det tyske luftfartsselskab Lufthansas cateringforretning, LSG Sky Chefs, har indført et ansættelsesstop og har planer om at nedlægge op mod 2400 job i Europa over de næste fem år, skriver Reuters. Lufthansa er under et stort prispres grundet svag efterspørgsel i Sydamerika og Asien og forsøger at reducere omkostningerne for bedre at kunne konkurrere mod lavprisselskaberne: »I det nuværende markedsmiljø er vi ikke konkurrencedygtige med vores struktur, som historisk er vokset«, siger en LSG-talsmand ifølge Reuters.  LSG Sky Chefs har flere end 33.000 ansatte på verdensplan. Dermed vil omkring 7 pct. af stillingerne blive nedlagt. Tidligere onsdag skrev Frankfurter Allgemeine Zeitung, at ledelsen ville skære 1700 ud af 5500 stillinger i Tyskland. Udgifterne til løn steg i 2015 med 16 pct. til 1,1 mia. euro. Cateringforretningens omsætning landede på 3 mia. euro i perioden. Lufthansa-aktien falder onsdag eftermiddag med 1,4 pct. i Frankfurt. ",
        "metadata": {
            "source": "https://www.berlingske.dk/virksomheder/lufthansa-gaar-efter-madbudgettet-skaerer-7-pct.-af-stillingerne",
            "image_url": "https://berlingske.bmcdn.dk/media/cache/resolve/image_x_large/image/18/187551/13598451-germany-soccer-uefa-euro-2016.jpg",
            "publication_time": "Onsdag d. 08. juni 2016, kl. 17.44",
            "author": null,
            "related_links": [],
            "attachments": []
        }
    }
}