{
    "version": "1.0",
    "document": {
        "id": 14397,
        "title": "Biografformand frygter ringere film",
        "content": "»Film skal ses i biografen,« forlød det i DRs hedengangne filmprogram »Bogart« – en holdning der ikke overraskende deles af den nuværende formand for Danske Biografer, Kim Pedersen. Men samtidig mener han, at det vil underminere dansk films internationalt anerkendte kvalitetsniveau, hvis en plan om at forkorte den periode, hvor biograferne har eneret på at vise danske film, bliver virkelighed. »Den stolte danske filmtradition vil blive reduceret til billige TV-film og gameshows,« siger Kim Pedersen. Der har siden årets begyndelse været konkrete samtaler i filmbranchen, herunder i det såkaldte Filmpolitiske Forum, om hvordan filmproducenterne kan finde nye digitale indtjeningsmuligheder, der kan erstatte det hastigt faldende DVD-salg. I den forbindelse har Det Danske Filminstitut i samarbejde med TDC og øvrige teleoperatører diskuteret, om det var muligt at forkorte det såkaldte »biografvindue« på fire måneder, hvor biograferne har eksklusivret til at vise nye danske film. Det var hensigten, at teleudbyderne med TDC i spidsen skulle bidrage med 25 millioner kroner for visningsrettighederne til de danske film, forudsat at de kunne få lov til at vise filmene på et tidligere tidspunkt i forhold til biografpremieren.  Der har været stor skepsis over for aftalen blandt filmproducenter og biograferne, der frygter, at et forkortet biografvindue vil reducere de enkelte films indtjening i en grad, der ikke opvejes af den nye indtægt fra teleoperatørerne. Hvis publikum ved, at en film snart kan ses på skærm eller tablet derhjemme, vil de være mindre tilbøjelige til at købe en biografbillet til den, lyder argumentet. Den fremmeste kritiker af en kommende reduktion af biografvinduet er Kim Pedersen, der over for Berlingske har bragt et nyt argument ind i debatten. »Såfremt vinduet forkortes væsentligt, vil filmproducenterne holde op med at producere film til biografer og i stedet producere film, der æstetisk og indholdsmæssigt egner sig bedre til TV. Store scener vil forsvinde, og film vil reduceres til nærbilleder af mennesker, samtidig med at den høje detaljegrad vil forsvinde,« siger Kim Pedersen.  Samtidig vil filmselskabernes faldende indtjening, som han mener vil blive resultatet af en forkortelse af biografernes enerets­periode, i værste fald føre til mindre filmbudgetter, der vil tvinge producenterne til at skære endnu mere i filmens kvalitet. I et andet argument mod en forkortelse af filmenes biografperiode, siger Kim Pedersen, at planen vil medføre en vandring af publikum fra biografer til hjemmesening. hvilket vil underminere filmlovens intention om, at danske film skal være identitetsskabende og tilbyde fælles kulturelle oplevelser for familien. »Forkortelsen vil skabe en nation af individer, der ser film på tablet hver for sig,« siger han. Spådommen møder ikke forståelse hos Det Danske Filminstitut, hvor områdedirektør Claus Ladegaard påpeger, at biograferne har eksisteret i 100 år og ser ud til at have klaret sig fint trods »angreb« fra videobånd og tabletsening. »Hvis Kim Pedersen tror, at en forkortelse af biografernes eneretsperiode vil betyde, at filmene kommer til at bestå af nærbilleder, så tror jeg ikke, Kim Pedersen har set TV i lang tid. Der er en klar tendens til, at TV-film i dag får en større og større filmisk kvalitet, ikke mindst fordi skærmene er blevet større. Det er at skræmme unødigt at påstå, at dette vil ændre indholdet af dansk film. Faktisk tror jeg, at der vil ske en anden tendens i biograferne, hvor biograffilmene udvikler sig i en retning, der gør biografturen til en mere eksklusiv oplevelse med 3D og så videre. Og der kan dansk film sagtens være med,« siger Claus Ladegaard.  Hos TDC siger mediedirektør Ulf Lund, at der endnu er lang vej til nogen som helst form for aftale om længden af biografvinduet, og at han har svært ved at forestille sig en sådan, medmindre der er bred opbakning, herunder at resultatet også er til at leve med for biograferne. »Film kan ikke leve uden biograferne, men biograferne bør til gengæld kunne leve med en vis opblødning af den nuværende vinduesstruktur,« siger Ulf Lund, der heller ikke mener, at Kim Pedersen har ret i sin dystre spådom om, at dansk film vil gå ned i kvalitet fordi filmproducenterne i højere grad vil tilpasse deres film mod TV-skærmene og tablets. »Det kan jeg sige alene af den grund, at de film, der klarer sig godt i biografen, også er de film, der klarer sig godt på den lille skærm. Vores top-ti liste over film, der bliver udlejet mest, er fuldstændig identisk med biografernes bedst sælgende film,« siger Ulf Lund. Hos landets ubetinget største filmproducent, Nordisk Film, lyder udmeldingen fra direktør Henrik Zein som et ekko af det gamle Bogart-slogan, samtidig med at han udtrykker frygt for, at et kortere vindue vil medføre faldende indtægter, hvilket i sidste ende vil gå ud over filmenes kvalitet.  »Film opleves bedst i biografen, og det er en helt særlig social og kulturel begivenhed – både før, under og efter filmen. Hvis vi forkorter det vigtigste indtjeningsvindue i en films liv, biografen, uden samtidig at finde nye og bedre indtægter, så risikerer vi at skade både filmenes kvalitet og publikums lyst til at se danske film i biograferne. Jeg frygter ydermere, at det publikum, som går i biografen de først to måneder, vil holde sig tilbage, hvis de oplever, at filmene er tilgængelige digitalt »lige om lidt«. Som filmproducent er det dybt bekymrende, at indtægterne fra biografen kan rammes i en tid, hvor dansk filmproduktion lider,« siger Henrik Zein.",
        "metadata": {
            "source": "https://www.berlingske.dk/kultur/biografformand-frygter-ringere-film",
            "image_url": "https://berlingske.bmcdn.dk/media/cache/resolve/image_x_large_vertical/image/34/340405/7570108-saxo-photo.jpeg",
            "publication_time": "Torsdag d. 14. august 2014, kl. 22.30",
            "author": "Kristian Lindberg",
            "related_links": [],
            "attachments": []
        }
    }
}