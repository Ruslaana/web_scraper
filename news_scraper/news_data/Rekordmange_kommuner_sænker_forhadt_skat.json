{
    "version": "1.0",
    "document": {
        "id": 14275,
        "title": "Rekordmange kommuner sænker forhadt skat",
        "content": "Efter en årrække, hvor kun ganske få kommuner har ændret dækningsafgiften på virksomhedernes forretningsejendomme, har 19 danske kommuner i år valgt at sænke afgiften. Samtidig har ingen kommuner valgt at sætte afgiften op, viser en ny opgørelse fra erhvervsorganisationen Dansk Byggeri. Den nye opgørelse viser, at 46 danske kommuner i år opkræver dækningsafgift, og at det især er i hovedstadsområdet, at virksomhederne må punge ud. Mens de fleste kommuner i Jylland helt undlader at opkræve dækningsafgiften, så opkræver 27 ud af 29 kommuner i Region Hovedstaden dækningsafgift i 2014. Heraf opkræver 14 kommuner i hovedstadsområdet den maksimale afgift på 10 promille.  I Dansk Byggeri glæder erhvervspolitisk konsulent Lea Stentoft sig over, at mange kommuner har sænket afgiften. Men hun undrer sig over, at mange kommuner i hovedstadsområdet bibeholder høje ejendomsskatter for erhvervslivet. \"Hovedstadskommunerne ligger så attraktivt, at de kan tillade sig at holde dækningsafgiften på et højt niveau. Men de ville uden tvivl kunne tiltrække flere virksomheder med en lavere afgift. De udnytter ikke potentialet,\" siger Lea Stentoft. Hun henviser til, at landets kommuner i alt ventes at opkræve 2,4 mia. kr. i dækningsafgift i år, og heraf vil langt over halvdelen blive opkrævet i hovedstadsområdet.  200 gange så meget i ejendomsskat Berlingske Business beskrev under kommunalvalgkampen i november sidste år de enorme forskelle på danske kommuners ejendomsbeskatning af erhvervslivet. Den liberale tænketank Cepos lavede dengang beregninger, der viste, at en forretningsejendom på 5.000 kvadratmeter i København typisk vil koste knap 1,7 mio. kr. i dækningsafgift og grundskyld i år. Til sammenligning slipper virksomhederne i landkommuner som Læsø og Vesthimmerland med omkring 8.000 kr. for en tilsvarende ejendom.  Med andre ord skal virksomhederne i hovedstaden betale omkring 200 gange så meget i ejendomsskat for den samme type ejendom som virksomheder i Vesthimmerland. Mens næsten alle kommuner i hovedstadsområdet opkræver dækningsafgift, bliver afgiften kun opkrævet af fire kommuner i Region Midtjylland, mens det i Region Nordjylland kun er Aalborg, der opkræver afgiften.  Dækningsafgiften er især blevet angrebet af erhvervslivet, fordi den højere skat på bygningerne fører til mindre og billigere byggeri. De 19 kommuner, der har sænket dækningsafgiften i år, er  Allerød, Fredensborg, Frederikssund, Furesø, Helsingør, Horsens, Randers, Sønderborg, Kolding, Ringsted, Roskilde, Gladsaxe, Høje-Taastrup, Kerteminde, Middelfart, Nyborg, Odense, Frederiksberg og Holbæk. Sidstnævnte har valgt helt at fjerne afgiften. ",
        "metadata": {
            "source": "https://www.berlingske.dk/virksomheder/rekordmange-kommuner-saenker-forhadt-skat",
            "image_url": "https://berlingske.bmcdn.dk/media/cache/resolve/image_x_large/image/23/237391/7181931-butikker.jpg",
            "publication_time": "Torsdag d. 20. februar 2014, kl. 07.00",
            "author": "Laurits Harmer Lassen",
            "related_links": [],
            "attachments": []
        }
    }
}