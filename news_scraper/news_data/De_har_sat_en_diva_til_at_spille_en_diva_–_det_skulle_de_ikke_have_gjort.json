{
    "version": "1.0",
    "document": {
        "id": 22377,
        "title": "De har sat en diva til at spille en diva – det skulle de ikke have gjort",
        "content": "Du ved alt om hende, og alligevel ved du ingenting. Hvem er hun derinde bag huden, der er spændt ud som et lærred over det smalle ansigt, den lange, slanke krop og det store talent? Angelina Jolie, for det er den 49-årige skuespiller, jeg taler om, har været guf for sladderpressen siden 1990erne. Allerede som 16-årig fik hun sine første roller, som hun løste med gode råd fra sin far, skuespilleren Jon Voight, som hun offentligt forkastede – og siden forsonede sig med. Da hun giftede sig med Hollywoods storebad boy, Billy Bob Thornton, i år 2000, blev hun hans femte kone og en af de mest omtalte. Parret bar hinandens blod om halsen for at mindske savnet, når de var væk fra hinanden. I 2003 mødte hun Brad Pitt på optagelserne af »Mr. & Mrs. Smith«, og de to smukke skuespillere skabte skandale ved at finde sammen – Pitt var dengang gift med Jennifer Aniston. Derefter skabte de en Hollywood-familie med fem børn, egen vingård og flere enorme palæer. I 2014 røg de ud i en årelang skilsmissestrid, hvor vi hørte, hvordan Brad Pitt tilsyneladende havde forulempet Jolie i et privatfly, og datteren Shiloh droppede hans efternavn. Det var privat, og dog så hele verden med fra sidelinjen. Lys og kulisser falder hele tiden smukt omkring den store diva, Maria Callas, der bor alene i Paris, da vi møder hende i den nye store film om operaens førstedame. Courtesy of NetflixFold sammenLæs mereFoto: UIP. Hvorfor nævner jeg alt dette i en anmeldelse af »Maria«, den længe ventede film om operaverdenens største diva, Maria Callas? Fordi de har sat en diva til at spille diva, og det er præcis, som det lyder. Det er en dyrkelse af glansbilledet som menneske, hvor ingen kommer rigtig ind under facaden, og alle må danne sig deres eget indtryk baseret på, hvad de kan læse i bladene. Det er en stiløvelse, hvor man har sat en af verdens smukkeste kvinder til at portrættere en af verdens dygtigste. For hvem er man, når man har levet hele sit liv på en scene og delt alt med fremmede? Er der overhovedet noget tilbage? »Maria« stiller spørgsmålet, men Jolie er fedtet med svaret. Vi møder Maria Callas (og måske også Angelina Jolie), da hun er på den anden side af sin karriere. En journalist vil opsøge den aldrende diva for at lave et retrospektivt interview, og hun kommanderer med sin butler. »Flyt de fyldte askebægre,« lyder ordren. Senere får han besked på at bestille bord på en restaurant, hvor tjenerne kender hendes navn. »Jeg føler mig i humør til at blive beundret.« 49-årige Angelina Jolie ved premieren på »Maria« i Californien sidste år. Selvom filmen allerede har fået en del omtale, var der ingen Oscar-nomineringer, da de blev offentliggjort tidligere på ugen.Fold sammenLæs mereFoto: Mario Anzuoni/Reuters/Ritzau Scanpix. Og alligevel er der hele tiden den skrækkelige ensomhed, der binder Maria i sine store stuer, hvor flyglet igen og igen må flytte plads, uden at det får rummet til at virke mindre tomt. I tilbageblik ser man divaens liv, da hun som ganske ung sang for de nazistiske soldater i Grækenland, og da hun mødte sit livs kærlighed, milliardæren Aristotle Onassis (Haluk Bilginer),der siden forlod hende til fordel for Jacqueline Kennedy. Det er i disse tilbageblik, man forstår, hvilken vild og spændende historie Maria Callas har. Hendes liv er en opera fuld af både skønhed og sorg. Sorg over aldrig at have fået et barn, sorg over at sige farvel til den mand, hun elskede. Og mest af alt sorgen over at miste den stemme, der gav hende tilnavnet La Callas. Et arkivfoto af Maria Callas, der nåede at optræde på alle de største scener, inden sin alt for tidlige død i 1977.Fold sammenLæs mereFoto: Volf productions. At hun er ved at blive småskør, er der plads til i folkets dyrkelse. Selv da hun kommer for sent til en prøve, tager pianisten skylden fra hende. »Det er ikke dig, der kom for sent,« siger han. »Det er de andre, der kom for tidligt.« Der findes ingen større kærlighed end den rene, konstante tilgivelse. Instruktøren Pablo Larraín har en interesse for stærke og ødelagt kvinder. I 2016 stod han bag filmen »Jackie«, der skildrede USAs tidligere førstedame i tiden efter mordet på hendes mand, John F. Kennedy, og fem år senere kom filmen »Spencer«, der skildrede tre dage i prinsesse Dianas triste liv. Også »Maria« svælger i tristheden, men det er en smukkere tristhed, et falmet glansbillede af et liv, der udspiller sig i det smukke, efterårsmættede Paris, hvor La Callas skridter omkring med sine enorme solbriller og sin smukke pels. Den græsk-amerikanske sopran Maria Callas var en af operaens helt store stjerner, der har lavet adskillige opførelser af Verdi, Puccini og Wagner. Senere i sit liv gik hun meget ned i vægt – og stort set samtidig – sin stemme. Hun døde i 1977, da hun var 53 år.Fold sammenLæs mereFoto: UIP. Hvem, der egentlig er derinde, bag sminken, hårdheden og arrogancen, ved vi aldrig, for det er ikke filmens pointe. Den er i langt højere grad en paradetur for Angelina Jolie, der spiller rollen præcis sådan. Vink til publikum, smil, buk og videre. Jeg har læst, at instruktørenPablo Larraínofte gør sine stjerner til historier. Da Nathalie Portman spillede Jackie, havde hun selv været meget åben om sit besvær med at håndtere sin karriere og sit offentlige image. Før Kristen Stewart fik rollen i »Spencer«, havde hun kæmpet med sin position i Hollywood, nøjagtigt som Diana havde kæmpet med at finde sin plads i det britiske kongehus. Men hvem er Angelina Jolie? Angelina Jolie med datteren Zahara og hendes daværende ægtemand, Brad Pitt, der har sønnen Maddox på skuldrene. Billedet er taget i 2006, før parret røg ud i en årelang skilsmissestrid, der også handlede om forældremyndigheden over parrets seks børn. EPA/STRFold sammenLæs mereFoto: EPA/Ritzau Scanpix. Selvom hun er en af verdens mest kendte kvinder, selvom hun har givet et utal af interview, så ved jeg det ikke. Måske ved hun det ikke engang selv. Du kan være så offentlig med dig selv, at intet længere virker privat. Det samme gælder hendes portræt af Maria Callas, der virker som en demaskering, men faktisk ikke gør os meget klogere. Divaen er en dame, der er uvillig til at lukke andre ind, men alligevel lever af deres hyldest. Det er et spejl, en overflade og et liv, der gemmes nedenunder. Hvad der egentlig sker inden i Maria Callas, forstår jeg ikke. Men når jeg lytter til hendes stemme og ser arkivbillederne fra hendes liv, ved jeg, at der er en ægte historie at hente. Det er bare ikke »Maria«, der fortæller mig den. »Maria«. Drama. 2 timer og 4 minutter. Instruktør: Pablo Larraín. Medvirkende. Angelina Jolie, Haluk Bilginer, Valeria Golino, Pierfrancesco Favino, Kodi Smit-McPhee og Alba Rohrwacher. Har dansk biografpremiere den 27. januar.",
        "metadata": {
            "source": "https://www.berlingske.dk/skaerm/de-har-sat-en-diva-til-at-spille-en-diva-det-skulle-de-ikke-have-gjort",
            "image_url": null,
            "publication_time": "Onsdag d. 29. januar 2025, kl. 21.20",
            "author": "Sarah Iben Almbjerg",
            "related_links": [],
            "attachments": []
        }
    }
}