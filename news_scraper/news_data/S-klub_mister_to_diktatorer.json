{
    "version": "1.0",
    "document": {
        "id": 19531,
        "title": "S-klub mister to diktatorer",
        "content": "BRUXELLES: Hvad har Egyptens præsident Mubarak og Tunesiens landflygtige ex-præsident Ben Ali til fælles? Ud over at være udskældt af deres befolkninger for brutal undertrykkelse af demokrati, menneskerettigheder og ytringsfrihed, så har de i årtier også været medlemmer af Socialist International. Det er den globale sammenslutning af socialdemokrater, hvor også de danske socialdemokrater fremgår af medlemslisten. I flere årtier har de to nordafrikanske præsidenters partier på papiret kæmpet side om side med de danske socialdemokrater for frihed, retfærdighed, lighed, solidaritet, demokrati, humanisme, menneskerettigheder, fred og dialog. Mubarak og Ben Ali er ifølge deres befolkninger dumpet i samtlige discipliner. Og først nu, hvor deres magt synes forsvundet for altid, smides de ud af S-klubben, hvor Anker Jørgensen i øvrigt er ærespræsident. Socialist International arbejder for demokratisk socialisme med Grækenlands premierminister George Papandreou som formand. Men der skulle folkelige opstande til, før Socialist International revurderede de to landes medlemskab. Slog man op på organisationens hjemmeside for få uger siden, fremgik begge landes regeringsbærende partier side om side med danske Socialdemokraterne. Slår man op på medlemslisten i dag, er de pist væk. På hjemmesiden kan man finde et brev fra i mandags, hvori Luis Ayala, generalsekretær for Socialist International,opsigersamarbejdetmed Mubaraks NDP parti.  Og 17. januar blev Tunesiens RCD-partilempet ud. Organisationens webmaster har dog glemt at fjerne de røde prikker, der repræsenterer partierne fra de to lande. Og hvis man sætter sig ind i en af Internettes tidsmaskiner, Way Back Machine, finder man med et snuptag versioner afmedlemssiden, som den eksempelvis så ud i sommers. Her fremgår både Mubaraks NDP parti og Ben Alis RDC parti. De to partier har i øvrigt været medlemmer af Socialist International i årtier. Socialist International arbejder med demokratiet som bærende princip. Det er den nødvendige ramme for frihed og alle andre rettigheder, fremgår det af en erklæring på hjemmesiden. Alligevel har der været plads til de to nordafrikanske præsidenter. Med den delvise sletning af de partiers medlemsstatus og en erklæring fra 29. januar er det nu forandret. Her tager Socialist Internationalafstandtil Mubarak og støtter den egyptiske befolknings kamp for frihed: - NDP har ikke indfriet sit løfte til befolkningen, skriver Socialist International og understreger, at organisationen ”står side om side med de demokratiske kræfter og folk i Egypten i deres arbejde for en verden, der er mere fri og fair og hvor humane og demokratiske samfund kan blomstre”. B.dk ville gerne have interviewet Socialist International om hvordan organisationen forstår de begreber, den kæmper for og om, hvordan organisationen konkret har arbejdet for demokrati og frihed i de to lande, mens de var medlemmer. Organisationen henviser i stedet til de oplysninger, der findes på dens hjemmeside.",
        "metadata": {
            "source": "https://www.berlingske.dk/internationalt/s-klub-mister-diktatorer",
            "image_url": "https://berlingske.bmcdn.dk/media/cache/resolve/image_x_large_vertical/image/78/788647/3742288-diktatorer.jpg",
            "publication_time": "Onsdag d. 02. februar 2011, kl. 13.00",
            "author": "Morten Crone",
            "related_links": [],
            "attachments": []
        }
    }
}