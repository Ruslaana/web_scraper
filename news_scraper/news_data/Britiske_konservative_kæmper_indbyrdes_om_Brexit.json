{
    "version": "1.0",
    "document": {
        "id": 5502,
        "title": "Britiske konservative kæmper indbyrdes om Brexit",
        "content": "Britiske konservative har de seneste dage gravet sig endnu dybere ned i en intern skyttegravskrig, hvor kampen gælder retten til Brexit og afgørelsen af Storbritanniens frem­tidige forhold til EU. En af partiets gamle kæmper og det mest EU-positive parlamentsmedlem, Ken Clarke, leverer i magasinet New Statesman en skarp kritik og hævder, at »ingen i regeringen har nogen anelse, om, hvad deres næste skridt skal være på Brexit­-fronten«. Han siger, at premierminister Theresa May risikerer at spille initiativet i hænderne på den mest EU-skeptiske del af det konservative parti. I interviewet afviser han Mays flittigt brugte dogme om »Brexit er Brexit« som »en brillant«, men reelt intetsigende formulering: »Jeg synes, at det var ret vittigt. Det tog en dag eller to, før folk opdagede, at det ikke be-svarer deres spørgsmål.«  Kritikken fra Clarke blev offentliggjort, lige inden ministeren for international handel, Liam Fox, i går holdt en længe bebudet tale om Brexit som en »gylden mulighed«. Fox erklærede, at regeringen nu vil stille sig i spidsen for afgiftsfri handel. Samtidig understregede ministeren, at han brænder efter at få indgået briternes egne internationale handelsaftaler. Han afviste, at det vil gå ud over handelen med EU, fordi EU-lande tjener på eksporten til Storbritannien, og det vil være »i alles interesse, at handelen er mindst lige så fri som nu«. Det er endnu et signal fra Fox om, at han foretrækker at sætte hårdt mod hårdt i stedet for at indgå kompromiser i bruddet med EU. Også Brexit-minister David Davis og udenrigsminister Boris Johnson har på det seneste talt om nødvendigheden af at gøre sig fri af EU, men May har flere gange undsagt dem uden at præcisere, hvordan hun så selv foretrækker, at Brexit bliver effektueret.  Den konservative EU-tilhænger og tidligere undervisningsminister Nicky Morgan erklærer i et interview med BBC, at det er på høje tid, at May viser lederskab i Brexit-debatten, og at hun passende kan gøre det under næste uges årsmøde. Med et relativt smalt regeringsflertal på 17 mandater i parlamentet er splittelsen i den konservative underhusgruppe et faresignal. Forude venter en domstolsafgørelse om, hvorvidt May kan udløse »Artikel 50« uden en afstemning i Underhuset. Men selv hvis hun som ventet kan det, bliver det svært at finde den politiske kurs, der kan skabe ro og opbakning fra alle partifællerne på de grønne bænke.  Uffe Taudal er Berlingskes korrespondent i Storbritannien.",
        "metadata": {
            "source": "https://www.berlingske.dk/internationalt/britiske-konservative-kaemper-indbyrdes-om-brexit",
            "image_url": "https://berlingske.bmcdn.dk/media/cache/resolve/image_x_large/image/3/32822/14922759-30indbritain-politics-consejpg.jpeg",
            "publication_time": "Torsdag d. 29. september 2016, kl. 22.30",
            "author": "Uffe Taudal",
            "related_links": [],
            "attachments": []
        }
    }
}