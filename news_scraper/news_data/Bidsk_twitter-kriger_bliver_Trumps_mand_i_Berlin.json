{
    "version": "1.0",
    "document": {
        "id": 7604,
        "title": "Bidsk twitter-kriger bliver Trumps mand i Berlin",
        "content": "BERLIN: Onde tunger vil påstå, at Richard Grenell passer perfekt til posten som USA’s næste ambassadør i Tyskland. For ligesom sin øverste chef, Donald J. Trump, er han nemlig berygtet for at dele øretæver ud på de sociale medier. I 2012 kostede det ham endda jobbet som sikkerhedspolitisk talsmand for den daværende præsidentkandidat Mitt Romney. Efter en salve af bidske twitter-opdateringer, som Grenell havde rettet mod både republikanere og demokrater, valgte Romney at skaffe sig af med den aggressive rådgiver. Dengangspekulerede amerikanske medierdog også i, at det snarere var Grenells homoseksualitet, der var for stor en mundfuld for det stærkt konservative republikanske bagland. Tilsyneladende spiller Grenells privatliv ingen rolle for Donald Trump, der tilbød posten som ambassadør til Grenell på et nyligt møde i det Hvide Hus. Efter mødetpostede Grenell på twitter et billedeaf sig selv og Trump med ordene: »Thank you, Mr. President«, (Tak, Hr. Præsident).  Thank You, Mr. President.@realDonaldTrumppic.twitter.com/vzN1GTdB9Z Selvom han er berygtet for at gå til makronerne både som kommentator for tv-stationen Fox og på de sociale medier, er Richard Grenell en dreven udenrigspolitiker med årevis af erfaring med diplomatiets finere nuancer.  Som Trumps mand i Berlin får Grenell brug for al sin diplomatiske snilde. Forholdet mellem Berlin og Washington er nemlig køligere end nogensinde siden afslutningen af Anden Verdenskrig. Præsident Trump har gentagne gange skudt med skarpt efter Angela Merkel, som han blandt andet har beskyldt for at begå en »katastrofal fejl« ved at åbne grænserne for flygtninge i kriseåret 2015. Trump er også irriteret over Tysklands manglende bidrag til NATO og har løbende krævet, at Berlin øger forsvarsudgifterne. Kravene er dog indtil videre blevet pure afvist af udenrigsminister Sigmar Gabriel. Når det gælder forsvarsudgifter kan Grenell med andre ord se frem til svære slagsmål med Gabriels SPD. Kansler Angela Merkel har grundlæggende reageret afmålt på Trumps udfald, men der er ikke tvivl om, at kansleren ikke betragter præsidenten som en pålidelig partner. Merkel har blandt andet udtalt, at Tyskland ikke længere bør forlade sig på amerikansk militærmagt. I Berlin er man godt og grundigt træt af Trumps udfald mod det tyske handelsoverskud, der ifølge præsidenten er unfair over for amerikansk industri. Som det seneste har Trump anklaget EU for at føre protektionistisk handelspolitik til skade for amerikanske forbrugere.  I Washington har Repræsentanternes Hus netop stemt for en række skærpede sanktioner mod Rusland, der i yderste konsekvens kan udløse bøder til tyske energiselskaber som Uniper og Wintershall. Begge selskaber er med til at bygge den tysk-russiske gasledning Nordstream II i Østersøen og kan derfor omfattes af sanktionerne. I Berlin har flere politikere udlagt sanktionerne som et forsøg på at presse Tyskland til at droppe Nordstream II til fordel for amerikansk naturgas. Uenighederne har lagt yderligere pres på det transatlantiske forhold. Det skorter med andre ord ikke på udfordringer for den 50-årige ambassadør in spe, der dog er godt rustet til opgaven.  Før han blev fyret som sikkerhedspolitisk talsmand for Mitt Romney, gjorde Grenell sig populær blandt konservative republikanere ved i skarpe vendinger at angribe Obamas politik i Irak, som han dengang betegnede som en decideret fiasko. Inden havde han tjent en lang række republikanske topfigurer. I 2001 udnævnte George W. Bush ham som kommunikationschef og talsmand for flere velrenommerede amerikanske FN-ambassadører, herunder den respekterede konservative republikaner, John Bolton. Grenell gælder som Bolton for at være en udenrigspolitisk høg, der står for en kontant linje over for eksempelvis Iran. I FN-hovedkvarteret i New York fik Grenell erfaring med tysk mentalitet, da han arbejdede tæt sammen med tyske diplomater om at forhindre det iranske atomprogram. I Berlin spørger man sig derfor allerede nu, om det er diplomaten eller stridsmanden Richard Grenell, der senere på året ankommer som amerikansk ambassadør.  Troels Heeger er Berlingskes korrespondent i Tyskland",
        "metadata": {
            "source": "https://www.berlingske.dk/internationalt/bidsk-twitter-kriger-bliver-trumps-mand-i-berlin",
            "image_url": "https://berlingske.bmcdn.dk/media/cache/resolve/image_x_large/image/5/59685/17983699-us-politics-trump-american-legion.jpg",
            "publication_time": "Torsdag d. 27. juli 2017, kl. 07.00",
            "author": "Troels Heeger",
            "related_links": [],
            "attachments": []
        }
    }
}