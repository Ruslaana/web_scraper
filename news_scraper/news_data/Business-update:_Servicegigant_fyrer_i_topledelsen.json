{
    "version": "1.0",
    "document": {
        "id": 3876,
        "title": "Business-update: Servicegigant fyrer i topledelsen",
        "content": "God eftermiddag og velkommen til denne torsdags Business-update. Som altid har vi været mediemøllen rundt for at give dig overblikket over, hvad der sker i dansk erhvervsliv i dag. Finans har lavet et større interview med Norwegians topchef, ligesom Børsen offentliggjorde et stort interview i formiddag. Det sidste er med landets finansminister, og det er her, vi begynder denne Update. God læselyst! I august satte statsminister Mette Frederiksen (S) gang i, hvad der skulle vise sig at blive et stridspunkt for SVM-regeringen, nemlig debatten om pensionsalderen. Statsministeren lod vide, at Socialdemokratiet nu ønsker at lempe den stigning i pensionsalderen, som ellers danner en solid bund for Danmarks økonomi. Både Venstres formand, Troels Lund Poulsen, og Moderaternes formand, Lars Løkke Rasmussen, har dog været skeptiske over for det påfund, netop med den begrundelse, at der ikke var råd, idet der blandt andet skal investeres massivt i Forsvaret. I etinterview med Børsengiver finansminister Nicolai Wammen (S) nu sit besyv med i diskussionen: Et markant modsvar til Lund Poulsen og Løkke Rasmussen. »Jeg er ikke enig i deres præmis. I mine øjne er begge spørgsmål – Danmarks sikkerhed og ønsket om et mere retfærdigt pensionssystem – fuldstændig afgørende for ganske almindelige mennesker,« siger han til Børsen og påpeger, at lempelsen af pensionsalderen først vil få virkning fra 2045, mens der allerede næste år skal findes penge til Forsvaret. Hos det skandinaviske luftfartsselskab Norwegian har den administrerende direktør, Geir Karlsen, noteret sig, at den danske stat snart vil sidde på 98 procent af aktierne i Københavns Lufthavn. Samtidig ejer staten 26 procent af luftfartsselskabet SAS. Det er ikke i sig selv et problem, at staten får næsten fuldt ejerskab over lufthavnen, siger hantil Finans. »Men jeg vil godt sige, at vi som en stor aktør i Københavns Lufthavn er bekymrede for, og derfor også meget opmærksomme på, om lufthavnen favoriserer SAS på bekostning af os og andre flyselskaber. For der er jo som udgangspunkt ingen tvivl om, at den danske stat gerne vil have, at det går godt for lufthavnen, der er en stor arbejdsplads, og for SAS, hvor der også er mange ansatte,« siger topchefen til Finans. Servicegiganten ISS meddelte torsdag morgen, at man har valgt at fyre tre medlemmer af selskabets direktion. Det skriverBørsen. Der er tale om Agostino Renna, kommerciel og kommunikationsdirektør, Markus Sontheimer, informationsdirektør, og Celia Liu, direktør for Central- og Sydeuropa. Reduceringen af antallet af chefer i topledelsen sker grundet ønsket om at effektivisere. »Det er helt afgørende, at vi har de bedste betingelser for at eksekvere. Jeg mener, at de her ændringer skaber en platform, hvor vi kan accelerere så stærkt som muligt. Det tager noget bureaukrati og kompleksitet ud af den måde, vi arbejder på, at vi sidder færre mennesker om bordet,« siger Kasper Fangel, administrerende direktør i ISS, til Børsen. Torsdag eftermiddag skriver Børsen desuden, at ISS vil pege på den tidligere DSV-topchef Jens Bjørn Andersen som ny næstformand, når der på den kommende generalforsamling i april skal sammensættes en bestyrelse. Det oplyser ISS i en børsmeddelelse. Søren Thorup Andersen, topchef i pengetanken bag LEGO, Kirkbi A/S, vil ikke genopstille til bestyrelsen. A: Thorning-Schmidt sidder i Zuckerbergs kontrolkomité. Er »dybt bekymret« over rigmandens seneste tiltag i Meta Tidligere statsminister Helle Thorning-Schmidt, der er medformand for Facebook-koncernens kontrolkomité, er »dybt bekymret« over store ændringer i faktakontrollen af indhold på Facebook, Instagram og Threads i USA. Eksperter ser en risiko for annoncørreaktion. Digitaliseringsministeren kalder beslutningen »helt vanvittig«. Læs mere her. B: Franske vinbønder trues af »eksistentiel« krise. Unge drikker mindre alkohol – og da slet ikke vin Den franske vinbranche står over for en »eksistentiel« nedgang. Indtaget af vin – især rødvin – er nemlig faldet drastisk og er de seneste år accelereret. Unge europæere vil hellere have lettere – og mindre – alkohol. Læs artiklen her. C: Lillesøster anklager hovedmanden bag ChatGPT for seksuelle overgreb Hovedmanden bag chatbotten ChatGPT beskyldes nu for gennem næsten et årti at have misbrugt sin søster seksuelt. Læs mere her.",
        "metadata": {
            "source": "https://www.berlingske.dk/virksomheder/business-update-servicegigant-fyrer-i-topledelsen",
            "image_url": "https://berlingske.bmcdn.dk/media/cache/resolve/image_x_large/image/187/1876739/24867041-iss-har-besluttet-at-skre-topledelsen-til-i-et-i.jpg",
            "publication_time": "Torsdag d. 09. januar 2025, kl. 15.53",
            "author": "Julie Søltoft",
            "related_links": [],
            "attachments": []
        }
    }
}