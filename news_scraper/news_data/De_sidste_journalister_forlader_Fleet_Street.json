{
    "version": "1.0",
    "document": {
        "id": 11558,
        "title": "De sidste journalister forlader Fleet Street",
        "content": "London-chefjournalist Gavin Sherriff og featureskribenten Darryl Smith, som er journalister på den skotske ugeavis The Sunday Post, var de sidste pressefolk tilbage i den engang så berømte gade. De har nu begge taget imod aftrædelsesordninger. »Vi var fakkelbærere for en gammel tradition, og vi har stadig en stærk tilknytning til Fleet Street,« siger Smith om gaden, der i dag er domineret af investeringsbanker og advokatkontorer. Det var Rupert Murdoch, som i begyndelsen af 1980erne førte an i en ny udvikling, hvor han i hård konflikt med de ansatte flyttede sine aviser væk fra Fleet Street til et nyt hovedkvarter med ny teknik.  Det var en proces, der medførte mange afskedigelser - især af typografer. Den først autentiske version af Det Kommunistiske Manifest blev tryk i Fleet Street i nummer 185, hvor Sweeney Todd, »den dæmoniske barber i Fleet Street«, angiveligt skar struben over på sine kunder i nummer 186. Fleet Street, der også er kendt som »Skammens Gade« på grund af omstridte tabloidhistorier, bestod for få årtier siden af stærkt tilrøgede lokaler, hvor man dårligt kunne se en hånd for sig, siger den 54-årige Sheriff, som har arbejdet i gaden i 32 år. »Der var en infernalsk larm af klaprende skrivemaskiner,« tilføjer han.  Det første trykkeri åbnede i Fleet Street i 1500. Den første avis blev åbnet i gaden i 1702. Det var »Daily Courant«, som bestod af en side med to spalter. I lang tid var Fleet Street berømt for legendariske pubber og barer, hvor mere eller mindre berusede journalister sladrede eller pralede af deres scoops. Charles Dickens og Samuel Johnson spiste regelmæssigt i den berømte restauranten Ye Olde Cheshire Cheese. »Historie siver ud af vægge og mure i Fleet Street,« siger den 43-årige Smith, der ligesom Sherif forlader sin avis for at blive freelancer. ",
        "metadata": {
            "source": "https://www.berlingske.dk/virksomheder/de-sidste-journalister-forlader-fleet-street",
            "image_url": "https://berlingske.bmcdn.dk/media/cache/resolve/image_x_large/image/14/143850/14295330-britain-fleetstreet.jpg",
            "publication_time": "Mandag d. 08. august 2016, kl. 07.40",
            "author": null,
            "related_links": [],
            "attachments": []
        }
    }
}