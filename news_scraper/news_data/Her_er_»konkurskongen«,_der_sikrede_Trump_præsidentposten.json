{
    "version": "1.0",
    "document": {
        "id": 304,
        "title": "Her er »konkurskongen«, der sikrede Trump præsidentposten",
        "content": "Med briller og blank isse er Wilbur Ross næppe, hvad de fleste forventer af en hård forhandler. Men den 80-årige amerikanske handelsminister er manden, der nukøbslår i en krig for en af verdens stormagter. En krig med fronter i Europa og Asien. Canada og Mexico. Han er en general i Donald Trumps handelskrig, og det er ikke første gang, at »Konkurskongen« har reddet den siddende præsident. For er der en ting, som Wilbur Ross kan - så er det at forhandle.  Hvis man tager en hurtig overflyvning over Wilbur Louis Ross Jr.s karriere, ligner den til forveksling idealet for den amerikanske overklasse. Han er søn af en dommer. Han er uddannet ved de prestigefyldte universiteter Yale og Harvard, og i midten af 1970erne blev han ansat hos investeringsbanken Rothschild. Men her slutter en fortælling, og en anden tager sin begyndelse. Det bliver fødslen for en af Wall Streets inkarnerede »gribbe«. En type af investeringsfolk, der finder nødlidende virksomheder fanget i høj sø, der vender skuden og sælger med profit. Ross får luft under vingerne og bliver kendt som en af USAs eksperter, når det gælder konkursrådgivning. Det går så vidt, at jagten på fallerede virksomheder bliver den New Jersey-fødte bankmands metier, og han får tilnavnet »Konkurskongen«. Men det bliver også her, at fremtidens handelsminister kommer et andet amerikansk ikon til undsætning. I 1990erne er Donald J. Trump i problemer. Hans stormombruste kasinoinvestering Trump Taj Mahal i Atlantic City er på vej mod konkurs, men fra investorkredsen kaster »gribben« Ross og en anden aktionær en redningskrans. »Vi kunne have overtaget (Trump Taj Mahal,red.), og han ville have været væk,« har Ross siden fortalt tilThe New York Post. I stedet lader de ham beholde 25 procent af foretagendet, og mens Ross forhandler, ser det for udefrakommende ud, som om Trump fortsat står ved rorpinden, skrev mediet. IfølgeThe New York Timeshjælper manøvren den siddende præsident ud af krisen med navnet i behold - et navn, der 26 år senere flankerer sloganet »Make America Great Again« på landevejene i det amerikanske præsidentvalg. Foto: Jewel Samad / Joshua Roberts / AFP / Reuters / Ritzau Scanpix. Det er en del af Wilbur Ross’ selvopfattelse. Den siddende handelsminister omtaler sig selv som »føniksen« frem for »gribben«, der får virksomheder til at genopstå fra asken, fortæller det amerikanske medie - og skuer man tilbage til 90erne, giver det ham ifølge Trump-biografistDavid Cay Johnsonen ganske særlig plads på USAs magttinde. »Hvis det ikke havde været for Wilbur Ross, ville Donald Trump ikke være i Det Hvide Hus.« FAKTAHan holdt Trump i sadlen og lukkede B&WFør Wilbur Ross studerede ved Yale og Harvard, læste han på Xavier High School på Manhatten, hvor han mistede en del af sin hørelse på riffelholdet.Gennem mere end to årtier hos Rothschild hjalp »konkurskongen« ikke kun Donald Trump med at blive i sadlen, han var også en af aktørerne i lukningen af det københavnske skibsværft B&W i 1996.I 2017 blev han godkendt af kongressen til at blive den næste handelsminister, men er efterfølgende blevet kritiseret for at være impliceret i Panama Papers-skattelyskandalen.Ross er skilt to gange. Han har i dag to børn og er gift igen for tredje gang.Kilde:Finans/NBC/BloombergFOLD UD Kilde:Finans/NBC/Bloomberg",
        "metadata": {
            "source": "https://www.berlingske.dk/business/her-er-konkurskongen-der-sikrede-trump-praesidentposten",
            "image_url": "https://berlingske.bmcdn.dk/media/cache/resolve/image_x_large/image/0/1727/21147108-uswilbur.jpg",
            "publication_time": "Torsdag d. 07. juni 2018, kl. 12.30",
            "author": "Peter Thomsen",
            "related_links": [],
            "attachments": []
        }
    }
}