{
    "version": "1.0",
    "document": {
        "id": 12129,
        "title": "Syng med Tobias Trier",
        "content": "Teatret som forsamlingshus og sangforening? Er det dét, Rialto:Teatrets foyer er med forestillingen »Dirigenten«? Ganske vist byder musikeren Tobias Trier velkommen som alt andet end sig selv. Han har nemlig taget skikkelse af »dirigenten, komponisten og tekstforfatteren Vitus Cornelius Gormsen«, en korleder i kjole og hvidt. Deraf teaterdelen i oplevelsen. Muligvis vikler den hvidkalkede, mildt selvsmagende maestro med den venlige udstråling og den stille myndighed i stemmen sit publikum ind i en hel historie, som handler om den stiftende generalforsamling i et amatørkor.  Der går ikke mange minutter, før vi godt ved, han vist nok er en charmerende småsvindler, der stikker os store fremtidsdrømme i øjnene – det er noget med en stor korkonkurrence i Venedig – samtidig med, at han lænser os for småpenge til kaffen, løstsiddende værdigenstande, udlæg, pinkoder og NemID-logins. Men det er i høj grad os, der sidder på tilskuerrækkerne, som det hele handler om. Teatret er sådan set kun en underholdende afledningsmanøvre, præcis som dirigentens små tricks er det. Hele hensigten med Tobias Triers eftermiddagsprogram er at få os til at synge sammen med sidemanden og -kvinden og med dem på rækken foran. Ud over at være indrulleret i den skægge og småfrække rammefortælling, når vi nemlig undervejs at klaske poterne sammen i synkronklap, synge både kanon og trestemmigt, varme op og køle ned igen. Syng-med-teatret er hermed opfundet. Alsang på scenen.  Ideen er god og noget at bygge videre på for Nørrebro Teaters Rialto:Teatret, der gerne vil være noget for nogle flere. Og man skal være gjort af sten for ikke at lade sig forføre af Triers uforskammede nænsomhed og pædagogiske tæft. Selv om han snyder os, så det driver, kan man ikke andet end trygt hengive sig til hans små sangøvelser. Der er glimt i øjnene i det ellers så uudgrundelige filurfjæs. Det kan teatret altså også bruges til: som sangskjuler!  Som en stakket varme en times tid lige efter fyraften. En tillidsøvelse hvor det moderne, bundfrosne storbymenneske kan løsne stemmebåndene en smule sammen med vildfremmede. Manipuleret til fællesskab. Hvad:»Dirigenten«. Hvem:Af og med Tobias Trier. Iscenesættelse og bearbejdelse: Line Paulsen. Hvor:Nørrebro Teater, Rialto:Teatret. Til 24. januar.",
        "metadata": {
            "source": "https://www.berlingske.dk/sceneanmeldelser/syng-med-tobias-trier",
            "image_url": "https://berlingske.bmcdn.dk/media/cache/resolve/image_x_large/image/15/159995/11969304-12kuldirigentenjpg.jpeg",
            "publication_time": "Mandag d. 11. januar 2016, kl. 17.00",
            "author": "Jakob Steen Olsen",
            "related_links": [],
            "attachments": []
        }
    }
}