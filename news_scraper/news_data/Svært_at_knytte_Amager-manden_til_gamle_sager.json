{
    "version": "1.0",
    "document": {
        "id": 19731,
        "title": "Svært at knytte Amager-manden til gamle sager",
        "content": "Den formodede drabs- og voldtægtsmand i Amagersagen blev anholdt i fredags, og i dag går politiets efterforskningsarbejde i gang. På nuværende tidspunkt er den formodede drabs- og voldtægtsmand sigtet for et drab og to voldtægter på Amager. Men politiet vil også grave ned i 3-4 gamle, uopklarede sager, og en af dem ligger mere end tyve år tilbage i tiden og handler om drabet af en 73-årig kvinde fra Valby. De gamle sager bliver ikke nemme for politiet at efterforske.- Jeg lægger ikke skjul på, at det bliver en vanskelig opgave, og det er da muligt, at vi ender med, at vi kun kan føre bevis for de nævnte tre sager. Der vil helt givet være en masse mennesker, der skal genafhøres, og det vil komme til at tage lang tid, siger drabschef ved Københavns Politi, Ove Dahl. Ingen DNA-sporPræcist hvor lang tid efterforskningen af de gamle sager vil komme til at tage, vil Ove Dahl ikke udtale sig om. - Nu kommer vi til at arbejde i fred og ro de næste uger og måneder, og det er ikke sådan, at jeg hver dag vil fortælle, hvordan det går med arbejdet. Processen starter i dag, og nærmere ønsker jeg ikke at komme ind på det, siger Ove Dahl.Granskningen af de gamle sager vanskeliggøres af, at der ifølge Ove Dahl ikke er tegn på DNA-spor i sagerne. - Man skal huske på, at DNA jo ikke er noget, der har eksisteret altid. Det er noget, der først kom til Danmark op i 1990'erne. Umiddelbart er der ingen DNA-spor, men det er jo blandt andet derfor, vi bliver nødt til at undersøge sagerne, siger han. Nøje udvalgtDet særlige ved de udvalgte 3-4 sager er, at alle er drabs- og voldtægtssager. Nærmere vil han ikke komme en karakteristik af dem. Hver sag er nøje udvalgt, og Ove Dahl kan huske dem, selv om de har ligget længe i politiets arkiver.- Jeg har beskæftiget mig med drabssager i tyve år og været i drabsafdelingen siden 1989. Jeg har alle sagerne i hovedet, og jeg ved, hvilke sager der er interessante, siger han.",
        "metadata": {
            "source": "https://www.berlingske.dk/samfund/svaert-knytte-amager-manden-til-gamle-sager",
            "image_url": "https://berlingske.bmcdn.dk/media/cache/resolve/image_x_large/image/81/815650/3298515-pressemde-politigrden.jpg",
            "publication_time": "Mandag d. 15. november 2010, kl. 10.50",
            "author": "Kristian Krog Kæmsgaard",
            "related_links": [],
            "attachments": []
        }
    }
}