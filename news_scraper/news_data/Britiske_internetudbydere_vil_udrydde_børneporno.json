{
    "version": "1.0",
    "document": {
        "id": 15433,
        "title": "Britiske internetudbydere vil udrydde børneporno",
        "content": "De store britiske internetudbydere har erklæret, at de vil arbejde tættere med politiet og intensivere arbejdet for at få blokeret for billeder af børnemisbrug på internettet. Det oplyser den britiske kulturminister Maria Miller til The Guardian efter et møde med nogle af verdens største udbydere af internet. Her lovede de fire største, britiske internetudbydere Virgin Media, BSkyB, BT og TalkTalk en støtte på en million britiske pund - eller knap ni millioner kroner til velgørenhedsorganisationen Internet Watch Foundation (IWF), der samler advarsler om ulovlige internetsider. Pengene skal styrke arbejdet med af identificere ulovlige billeder, inden de distribueres på internettet. Internetudbyderne var blevet indkaldt til topmødet på af bekymringer i regeringen om, at de ikke går aktivt nok ind i kampen for at få udryddet ulovlige billeder. Regeringen anslår ifølge The Guardian, at der i England er en million unikke brugere af billeder af børnemisbrug på nettet, men IWF modtager årligt kun 40.000 rapporteringer om ulovlige billeder på internettet. Nu kan der arbejdes proaktivt Kulturministeren fremhæver, at aftalen vil understøtte IWFs arbejde direkte med politiet om at opsøge de ulovlige billeder i stedet for at afvente på anmeldelser. \"Aftalen er en fundamental ændring i den måde, branchen vil arbejde for at fjerne billeder af børnemisbrug fra offentligheden. Det er vigtigt, at vi har foretaget den ændring, så IWF kan arbejde proaktivt i stedet for at reagere på advarsler, så der kan arbejdes for at opsøge den slags billeder, som er helt afskyelige. Det betyder, at flere af de billeder kan blive fjernet,\" sagde Maria Miller ifølge The Guardian i et radiointerview efter mødet med internetudbyderne. Et af de første skridt, der vil blive taget fra internetudbydernes side er at indføre \"splash\" sider ved udgangen af måneden. Det betyder, at personer, der forsøger at få adgang til internetsider, som er blokeret på grund af ulovligt indhold, vil få en advarsel om, at de har forsøgt at få adgang til uanstændig eller ulovligt indhold. I dag vises blot en fejlmeddelelse. Google-fond vil udrydde billeder Ud over de fire britiske internetudbydere, deltog selskaber som Yahoo, Google, Microsoft, Twitter og Facebook ligeledes på topmødet. Netop den amerikanske internetgigant Google annoncerede tidligere på ugen, at selskabet vil bruge både teknologi og økonomi til at sætte en stopper for billeder af børnemisbrug på internettet. Selskabet har udviklet et globalt system, der skal hjælpe med at finde og fjerne billederne fra nettet, og forud for mødet annoncerede Google oprettelsen af en fond på to millioner dollar - eller omkring 11 millioner kroner. Den skal gå til softwareudviklere, der arbejder på udvikling af programmer, der hjælper med at fjerne den type billeder fra nettet. I Danmark har man i flere år haft et filter, der blokerer for internetadresser, der formodes at indeholde børnepornografisk materiale.",
        "metadata": {
            "source": "https://www.berlingske.dk/videnskab/britiske-internetudbydere-vil-udrydde-boerneporno",
            "image_url": "https://berlingske.bmcdn.dk/media/cache/resolve/image_x_large/image/29/297921/6533833-warning.jpg",
            "publication_time": "Onsdag d. 19. juni 2013, kl. 10.09",
            "author": "Annette Sand",
            "related_links": [],
            "attachments": []
        }
    }
}