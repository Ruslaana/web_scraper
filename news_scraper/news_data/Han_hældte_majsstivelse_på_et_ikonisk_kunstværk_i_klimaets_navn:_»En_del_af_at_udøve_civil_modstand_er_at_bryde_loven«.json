{
    "version": "1.0",
    "document": {
        "id": 17093,
        "title": "Han hældte majsstivelse på et ikonisk kunstværk i klimaets navn: »En del af at udøve civil modstand er at bryde loven«",
        "content": "118 år efter maleriet »Woman in a Chemise« blev skabt af kunstneren André Derain i 1906, ville skæbnen, at værket skulle tildækkes af industriproducereret majsstivelse af tre klimademonstranter på Statens Museum for Kunst (SMK) i København. Én af demonstranterne hedder Jens Ozmec. På baggrund af protesten, som fandt sted i søndags, blev han og de to moddemonstranter anholdt og sigtet for hærværk. I et interview med Berlingske forklarer han, hvorfor det var det hele værd. For ham er det ikke længere nok blot at demonstrere for klimaet, fordi det har vist sig, at der ikke sker den nødvendige handling. Derfor bør man ifølge Jens Ozmec udøve »civil ulydighed«. »En del af at udøve civil modstand er at bryde loven. Det er det, der har givet os de demokratiske rettigheder, som vi har i dag såsom stemmeret, lighed mellem befolkningsgrupper og køn. Der er masser af historisk evidens for det her,« siger Jens Ozmec. Er det ikke et direkte brud på principperne i vores retssamfund, når du siger, at det er okay at bryde loven? »Nej. Vores demokrati fordrer, at vi har et aktivt civilsamfund, hvor vi tager stilling til vores politiske klima, og at vi handler, når vores politikere udviser foragt for liv. Det er en demokratisk pligt.« Jens Ozmec er deltager i klimakampagnen Nødbremsen, som har gjort sig bemærket med parolen»Drop de nye motorveje«. Kampagnens deltagere har flere gangeulovligt blokeretfor kørsel på danske motorveje i demonstrationer mod politiske planer om udbygning af flere af den slags veje frem mod 2035. Måske kender du også bevægelsen for at gå op på scenen ogafbryde dette års finalei tv-programmet »X Factor«. Her blev demonstranterne også sigtet af politiet for husfredskrænkelse. Jens Ozmec har desuden været imedierne, fordi han blev fyret fra Hotel Cecil for at bære et klistermærke af det palæstinensiske flag. Ifølge Jens Ozmec er det ikke længere nok blot at demonstrere for klimaet. Man bør udføre »civil ulydighed«, der indebærer at bryde loven.Fold sammenLæs mereFoto: Linda Kastrup. Hans vej ind i klimaaktivisme startede med en stor frustration. »For halvandet år siden begyndte jeg at forholde mig til, at klimaproblematikken ikke bare er et problem, vi befinder os i, men i højere grad er et resultat af de politiske beslutninger, der er blevet truffet på vegne af os,« siger demonstranten og fortsætter: »Så kom jeg frem til, at det gav bedst mening at bruge min tid på at lave fredelige protester imod regeringens klimasmadrende politik i Nødbremsen.« Hvad har regeringens klimasmadrende politik, som du kalder det, med kunst at gøre? »Kunsten går jo heller ikke fri fra klimakollapset. Jeg håber, at den vrede som mennesker kan få ved sådan en protest kan gøre, at flere opdager, at regeringen er i gang med at smadre klimaet,« siger Jens Ozmec og tilføjer: »Klimakatastrofen er blevet ignoreret, ligesom klimaforskning er blevet ignoreret politisk set. Vi bliver nødt til at holde regeringen op på deres ansvar for at beskytte fremtiden.« Men når Berlingske konfronterer demonstranten med konkret forskning, der viser dalende interesse for klimahandling i den brede befolkning ved afspærring af veje og hærværksprotester, vil Jens Ozmec dog på ingen måde »anerkende præmissen«. Det vender vi tilbage til. Jens Ozmec, er det ikke antidemokratisk at opfordre til at bryde loven? »Jeg kan godt forstå, at nogen ikke bifalder den her form for protest med det samme. Men når folk er færdige med at være sure over det, bliver vi nødt til at forholde os til vores regerings ansvar i klimakollapset.« Ville vores samfund ikke være et uhyggeligt sted at være, hvis alle brød loven, hver gang de var uenige med regeringen? »Hvis befolkningen forstod behovet for at udføre fredelig modstand mod regeringens klimasmadrende politik, tror jeg sådan set ikke, at der ville være noget uhyggeligt i det. Jeg synes, det er mere uhyggeligt, hvor vi som samfund bevæger os hen, hvis vi ikke reagerer på klimavidenskaben omgående.« Hvad retfærdiggør, at lige præcis du bryder loven, når andre ikke må? »Vi har alle sammen ret til at gøre fredelig modstand. Det er sikret af vores menneskerettigheder.« Ja, så længe det foregår inden for lovens rammer. Hvad retfærdiggør, at du overtræder lovens rammer, når andre ikke må? Efter 13 sekunders stilhed svarer Jens Ozmec: »Jeg gør de her ting for at være med til at skubbe gang i samtalen om, at vores regering lige nu ødelægger menneskeliv.« Du har udtalt dig til adskillige medier på baggrund af den her protest. Er det ikke i højere grad jeres ulovlige protestmetoder, der har været i fokus end regeringens klimasmadrende politik, som du kalder det? »Jo, det vælger du, andre journalister og politikere jo at vinkle. Det kan jeg ikke gøre noget ved.« Du siger selv, at protesten er til for at skubbe gang i samtalen om vores regering, der lige nu ødelægger menneskeliv med deres klimapolitik. Hvis offentligheden primært interesserer sig for jeres ulovlige metoder, har I så ikke fejlet med jeres protest? »Jeg køber ikke din præmis om, at det er den måde samtalen er blevet vinklet på.« Du har lige sagt, at journalister og politikere har vinklet på jeres metoder. »Du er selv journalist på et stort medie. Derfor vil jeg opfordre dig til at få den her artikel til at handle om politikernes ansvar i klimakollapset.« Tidligere har Jens Ozmec iRadio IIIIudtalt, at der er konkrete kvantitative undersøgelser, der viser, at folk kommer til at sympatisere mere med klimakampen, efter der har været protester, der ligner den, Nødbremsen foretog på SMK i søndags. Siden har medietTjekDetbeskrevet, at den forskning, Jens Ozmec henviser til, viser, at tilslutningen til klimasagen daler for størstedelen af tilfældene, når klimaaktivister laver den slags protester. Klimaaktivisten Jens Ozmec mener ikke, at det er et brud på retssamfundets principper at bryde loven i klimaets navn.Fold sammenLæs mereFoto: Linda Kastrup. Andre undersøgelser som mediet henviser til, understøtter samme tendens. Til det siger Jens Ozmec: »Vi kan ikke undgå at skubbe nogen fra os, når vi bringer en ubehagelig samtale på banen. Det er fint nok, for vi skal have rusket op i vores samfund og den måde, vi forholder os til det politiske landskab.« I skubber ifølge forskning langt størstedelen fra jer. Er det hensigtsmæssigt for jeres sag? »Jeg anerkender ikke præmissen for det spørgsmål.« Så du anerkender ikke præmissen i den forskning, jeg henviser til? »Jeg har svært ved at tro, at folk vil bekymre sig mindre om klimakollapset, fordi vi har lavet den her protest.« Du sagde til mig tidligere, at klimaforskning i årtier er blevet ignoreret af politikere, hvilket er derfor, I vil holde dem til ansvar for problematikken. Ignorerer du ikke selv forskning nu? »Folk går jo ikke mindre op i deres børns fremtid, fordi jeg laver en protest på Statens Museum for Kunst, hvor de ikke er enige i den metode, jeg bruger,« siger Jens Ozmec: »Jeg anerkender simpelthen ikke præmissen om, at interessen for at bevare vores mulighed for en sikker tilværelse skulle dale.« Har du overvejet at melde dig ind i et parti, eller tage en uddannelse der målretter sig et job, hvor du kan arbejde for klimaløsninger i stedet for at udøve hærværk og bryde loven? »Vi bliver nødt til at insistere på, at den regering, der sidder derinde lige nu, som skal handle i stedet for at modarbejde klimavidenskaben, siger Jens Ozmec og fortsætter: »Der er ikke brug for flere politikere og flere partier. Det er dem, der er i forvejen, vi skal have til at gøre det nødvendige.« Kan du forstå, hvis der er nogen, der tænker, at det er dovent kun at ville kritisere politikerne udefra i stedet for selv at komme på banen? »Bevarelse af liv for vores fælles sikkerhed, handler ikke om partipolitik. Det handler om, at det er alle regeringers ansvar at bevare liv. Derfor er det ikke et gangbart argument, at jeg skal melde mig ind i et parti.« ",
        "metadata": {
            "source": "https://www.berlingske.dk/politik/han-haeldte-majsstivelse-paa-et-ikonisk-kunstvaerk-i-klimaets-navn-en-del",
            "image_url": null,
            "publication_time": "Søndag d. 08. december 2024, kl. 17.27",
            "author": "William Alkærsig Springer",
            "related_links": [],
            "attachments": []
        }
    }
}