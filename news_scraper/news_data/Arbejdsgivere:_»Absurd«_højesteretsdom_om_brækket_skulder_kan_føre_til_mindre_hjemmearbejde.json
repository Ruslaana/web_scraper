{
    "version": "1.0",
    "document": {
        "id": 21476,
        "title": "Arbejdsgivere: »Absurd« højesteretsdom om brækket skulder kan føre til mindre hjemmearbejde",
        "content": "Hvis du en dag arbejder hjemmefra og falder uheldigt på vej til dit køkken for at tanke kaffe, så kan der meget vel være tale om en arbejdsskade, du kan få erstatning for. Det fastslog Højesteret fredag i en principiel sag, der cementerer omfanget af hjemmearbejdets indtog i danskernes arbejdsliv. På arbejdsgiversiden er man kritisk over afgørelsen og frygter, at det kan presse virksomheder til at hive ansatte ind på kontoret og øge udgifterne til dyrere arbejdsskadeforsikringer. »Hvis arbejdsgiver oplever, at det var umuligt at undgå, at medarbejder fik en arbejdsskade i hjemmet, så øger det jo risikoen for, at arbejdsgiver vil begrænse hjemmearbejdet,« siger Pernille Knudsen, viceadministrerende direktør i Dansk Arbejdsgiverforening. »Vi mener, at dommen øger risikoen for det markant,« siger hun. Brancheorganisationen for små og mellemstore virksomheder, SMVdanmark, er »meget bekymrede« for særligt stigende forsikringspriser efter den nye dom. »Det kan særligt blive en udfordring for SMVerne, der typisk har mindre likviditet til den slags udgifter,« siger underdirektør Alexander Søndergaard. Mens hjemmearbejdet for alvor gjorde sit indtog under corona, har det nu bidt sig fast. For mange oplever at være mere effektive derhjemme og nyder fleksibiliteten, og dertil kan det for virksomhederne sænke udgifterne til personalegoder og kontorpladser. Men fredag faldt en dom, der for alvor splitter arbejdsmarkedets parter i spørgsmålet om hjemmearbejde: En afdelingssekretær arbejdede hjemmefra under coronanedlukningen i december 2020. Hun skulle hente kaffe i køkkenet, da hun faldt over en kasse, hun selv havde stillet der, og brækkede højre skulder. Men kvinden fik af Arbejdsmarkedets Erhvervssikring afslag på, at der var tale om en arbejdsskade. Lang historie kort: Kvinden fik med hjælp fra fagforeningen HK og Fagbevægelsens Hovedorganisation (FH) taget sagen hele vejen til Højesteret, da den blev vurderet at være principiel, hvor hun vandt. På den anden side i retslokalet stod Ankestyrelsen med støtte fra Dansk Arbejdsgiverforening, der er meget kritiske og ærgerlige over dommen. »Den rykker på nogle grænser, der er ekstremt uhensigtsmæssige,« siger Pernille Knudsen fra Dansk Arbejdsgiverforening, som frygter, at dommen kan føre til øgede forsikringsudgifter for virksomheder og tilskynde til en mindre grad af hjemmearbejde. Viceadministrerende direktør i Dansk Arbejdsgiverforening Pernille Knudsen (th.) er både overrasket og ærgerlig over Højesterets afgørelse.Fold sammenLæs mereFoto: Mathias Svold. »Mange arbejdsgivere vil tænke, at det er absurd, at det betragtes som en arbejdsskade, når en medarbejder falder over en kasse i hjemmet, som vedkommende selv har placeret der.« Men nogle arbejdsgivere vil vel stadig se flere fordele ved øget hjemmearbejde såsom færre udgifter til madordninger eller kontorleje og vedligehold? »Det er helt rigtigt, det er der ingen tvivl om, for arbejdsgivere er jo meget forskellige. Men jeg tror nu nok, at hjemmearbejde de fleste steder er et lønmodtagerønske mere end et arbejdsgiverønske,« siger hun. For de små og mellemstore virksomheder er man, omend det er tidligt at sige, også ret sikre på, at dommen alt i alt får en negativ betydning. »Den uklarhed, der skabes om arbejdsgivers ansvar, skal jo vejes op mod de fordele, der er ved fortsat hjemmearbejde. For de små og mellemstore virksomheders vedkommende er vi bare bekymrede for, at vægten kan komme til at tippe mod den forkerte ende,« siger Alexander Søndergaard fra SMVdanmark. Pernille Knudsen fra Dansk Arbejdsgiverforening forstår dertil ikke, hvis fagforeninger betragter dommen som en stor sejr, da den i sidste ende vil kunne få konsekvenser for de ansattes fleksibilitet. I andet kvartal af 2024 havde fire ud af ti danskere arbejdet hjemmefra i de seneste fire uger, viser tal fra Danmarks Statistik. Samme niveau som under coronakrisen. Overordnet er andelen, der hyppigt arbejder hjemme, faktisk faldet med 21 procentpoint siden pandemien. Til gengæld er andelen af folk, der lejlighedsvis arbejder hjemme, steget. Men noget tyder på, at arbejdsgivere flere steder i verden, også herhjemme, gradvis er begyndt attage et opgørmed hjemmearbejdet: I efteråret annoncerede gigantvirksomheden Amazon, at det var slut, og skoproducenten Nike fulgte trop. Den vej går det tilsyneladende også i Danmark, hvor Joe & the Juice har sløjfet alle aftaler om hjemmearbejde, og Nykredit har halveret antallet af hjemmearbejdsdage. Spørgsmålet er, om Højesterets afgørelse kan sætte yderligere skub i retning af mindre hjemmearbejde. Det mener fagforeningen HKs næstformand, Mads Samsing, dog ikke, at der er grund til. Mads Samsing, næstformand i fagforeningen HK, der organiserer en lang række kontoransatte, og som har ført sagen til Højesteret på vegne af afdelingssekretæren.Fold sammenLæs mereFoto: Asger Ladefoged. Han mener blot, at afgørelsen skaber tryghed, da det nu er slået fast, at den lovpligtige arbejdsskadeforsikring også gælder derhjemme. »Den her dom gør ikke, at arbejdsgiverne skal gøre noget anderledes end tidligere. Derfor synes jeg, det vil være meget besynderligt, hvis arbejdsgivere trækker i land i forhold til at være moderne og fleksible,« siger han. I fagforeningen Djøf er formand Sara Vergo – som repræsenterer mange kontorarbejdende akademikere – mest optaget af, at dommen ikke kommer til at spænde ben for de mange danskere, der arbejder hjemme. »Jeg vil advare mod, at man drager en masse forhastede konklusioner, for jeg tror stadig, at fordelene ved hjemmearbejde overstiger ulemperne,« siger hun. Hun henviser til, at det også koster penge at have alle ansatte på kontoret, for eksempel har Djøf ikke selv plads til alle sine ansatte på samme tid. Dertil peger hun på, at mange oplever at være mere effektive hjemmefra, og at muligheden for hjemmearbejde også er et parameter i forhold til rekruttering og fastholdelse af medarbejdere. Men havde du selv tænkt, at det ville være arbejdsgivers ansvar, hvis du faldt over en kasse, mens du arbejdede hjemmefra? »Personligt havde det nok ikke været min første indskydelse. Men vi har særligt siden corona vidst, at arbejdsmiljøet også i hjemmet var arbejdsgivers ansvar, og det har vi så fået Højesterets ord for nu,« siger Sara Vergo. Bestyrelsesformand i Djøf Sara Vergo tror stadig, at fordelene ved hjemmearbejde fremover vil opveje ulemperne – både for arbejdsgiveren og for den ansatte.Fold sammenLæs mereFoto: Oscar Scott Carl. ",
        "metadata": {
            "source": "https://www.berlingske.dk/virksomheder/arbejdsgivere-absurd-hoejesteretsdom-om-braekket-skulder-kan-foere",
            "image_url": "https://berlingske.bmcdn.dk/media/cache/resolve/image_x_large_vertical/image/191/1918469/24944946-danskerne-elsker-at-arbejde-hjemmefra-i-anden-kva.jpg",
            "publication_time": "Mandag d. 05. maj 2025, kl. 21.02",
            "author": "Jonathan Lundgren Larsen",
            "related_links": [],
            "attachments": []
        }
    }
}