{
    "version": "1.0",
    "document": {
        "id": 16822,
        "title": "Novozymes bremses af EU-fnidder",
        "content": "Hvis der ikke snart kommer enighed i EU-Kommissionen kan betyde alvorlig tilbagegang for Europa som fanebærer i den teknologiske udvikling. Sådan lyder anklagen fra Novozymes i Børsen. Og Novozymes står ikke alene med den teori, idet selskabet bakkes op af flere danske uafhængige forskere inden for feltet. De vurderer, at uoverensstemmelserne kan forhindre Europa i at score både arbejdspladser og indtjeninger i milliardklassen frem mod 2020. - Rigtig meget står på standby som følge af den her diskussion, siger professor Claus Felby fra Det Biovidenskabelige Fakultet på Københavns Universitet til Børsen.Ifølge beregninger foretaget i 2010 af den økonomisk tænketank Bloomberg New Energy Finance er det nemlig ikke småpenge, der er på spil. Det kriseramte Europa står til at score op mod 1 million nye arbejdspladser inden for landbrugssektoren og en ekstra erhvervsindtjening på 230 milliarder kroner frem mod 2020. Det sker dog kun, hvis det lykkedes at sætte gang i den nye bioindustri. - Problemet er, at man har lagt sig fast på at bruge teoretiske modeller som politisk styringsinstrument, og at modeldiskussionen så er blevet hvirvlet ind de mange forskellige stærke politiske og ideologiske holdninger der findes, mener bioprofessoren.Også leder af Novozymes Europæiske kontor, Kåre Riis Nielsen, er godt træt af tovtrækkeriet i EU-Kommissionen, der nu har varet i over to år. Han står tilbage med en følelse af, at EU har taget biofremtiden som gidsel. - Problemet er, at vi i erhvervslivet ikke for alvor tør investere i Europa, før man har vished om, hvad de nye krav vil gå ud på, siger Kåre Riis Nielsen. Lederen peger samtidigt på, hvordan lande, hvor rammebetingelserne er på plads, som USA, Kina og Brasilien allerede har taget teten inden for udvikling af nye biologiske brændstoffer. ",
        "metadata": {
            "source": "https://www.berlingske.dk/virksomheder/novozymes-bremses-af-eu-fnidder",
            "image_url": "https://berlingske.bmcdn.dk/media/cache/resolve/image_x_large/image/48/485038/5530148-pix-novozymes.jpg",
            "publication_time": "Torsdag d. 30. august 2012, kl. 08.18",
            "author": null,
            "related_links": [],
            "attachments": []
        }
    }
}