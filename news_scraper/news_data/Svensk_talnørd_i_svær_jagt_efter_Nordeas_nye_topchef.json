{
    "version": "1.0",
    "document": {
        "id": 4517,
        "title": "Svensk talnørd i svær jagt efter Nordeas nye topchef",
        "content": "Da Torbjörn Magnusson spillede piano på et stort kundemøde, rejste et publikum bestående af godt 300 personer sig og skrålede med på Bergens bysang. »Jeg følte mig som en rockstjerne,« har han fortalt til medietSvD Näringslivom episoden, der udspillede sig for nogle år siden, da han var topchef i Nordens største forsikringsselskab, If. Nu forsøger Torbjörn Magnusson at få musikken til at spille i storbanken Nordea, hvor han har været bestyrelsesformand siden marts i år. Her venter der ham flere store opgaver, ikke mindst efter at Nordea i weekenden meddelte, at koncernchefCasper von Koskull træder tilbage om senest halvandet år. Svenske Torbjörn Magnusson har allerede indledt jagten efter en erfaren profil med digitale kompetencer, hvilket der er stor rift om i den finansielle verden. Danmarks største bank, Danske Bank, og Norges største bank, DNB, har begge for nylig ansat en ny administrerende direktør efter lang tids søgen, og Swedbank indledte tidligere i år en rekrutteringsproces efter fyringen af bankens daværende topchef, danskeren Birgitte Bonnesen. »Det er en speciel omstændighed,« erkendte Torbjörn Magnusson forleden dagi et interview med det svenske medie Dagens Industri. Det er imidlertid en klar fordel for ham, at finnen Casper von Koskull efter planen først går på pension i 2020. »Vi kommer definitivt til at gå efter førstesorteringen, de bedste kandidater,« tilføjede Nordea-formanden. Erhvervskvinden Stine Bosse kender Torbjörn Magnusson, fra dengang hun var topchef i Tryg. Hun beskriver ham som et ordentligt og lidt diskret menneske. »Men jeg håber ikke, at Torbjörn Magnusson har taget for meget farve af Björn Wahlroos (Nordeas tidligere bestyrelsesformand,red.) forstået på den måde, at Björn Wahlroos var ekstremt drevet af at skabe værdi til aktionærerne. Jeg har i langt højere grad oplevet Torbjörn Magnusson som en person, der har været optaget af at skabe værdi for alle interessenter,« siger Stine Bosse. De seneste år har Nordea døjet med sin lønsomhed, dalende kundetilfredshed og en faldende aktiekurs i kølvandet på flere møgsager. Siden den store afsløring i Panama Papers har Nordea foretaget et stort oprydningsarbejde, hvor der er blevet investeret milliarder i IT og digital transformation. Med investeringerne har Casper von Koskull haft et klart mål om at gøre Nordea mere konkurrencedygtig og samtidig minimere bankens risiko for at havne i nye skandaler. Berlingske har før afsløret,at Nordeas tidligere filial på Vesterbro i København har været centrum for hundredvis af skattelyselskaber og skuffeselskaber. Nordea er fortsat mistænkt for at være blevet brugt til hvidvask,og banken har sat over 700 mio. kroner af til hvidvaskbøder. »Nordea er i en spændende fase. Banken går fra at være fokuseret på regler til at blive fokuseret på kunder. Vi skal erobre flere kunder, være til stede på markederne og kæmpe mod konkurrenterne og ikke være så internt fokuserede. Dette er et enormt skift i et selskab med 29.000 ansatte. Det er dybest set det vigtigste, der skal ske for Nordea,« sagde den nye formand i maj til det finske medieHbl.fi. Torbjörn Magnusson er ingen bankmand. Han begyndte sin karriere som aktuar i Skandias skadesforsikringsdel i 1990. Denne del blev senere til If. Som 38-årig blev Torbjörn Magnusson topchef i If, og han nåede at stå i spidsen for forsikringskæmpen gennem 17 år. Ud over den nuværende bestyrelsespost i Nordea overtager Torbjörn Magnusson stillingen som koncernchef i den finske finanskoncern Sampo 1. januar 2020. I Sampo kommer han til at samarbejde med formand Björn Wahlroos. Men selv om både Nordea og Sampo har hovedsæde i Helsinki, har Torbjörn Magnusson ingen planer om at forlade Sverige og flytte til Finland, skrev SvD Näringsliv for nylig. Måske har Nordeas nye formand allerede en plan for, hvem han vil hente ind som bankens næste topchef. Måske aner han det ikke. Der kigges både internt og eksternt, har han fortalt til Dagens Industri, men derudover bliver kortene holdt tæt ind til kroppen. FAKTABlå bog: Torbjörn MagnussonTorbjörn Magnusson blev født 9. november 1963. Han er født og opvokset i Tyresö, syd for Stockholm.Som 24-årig blev han uddannet ingeniør i fysik og teknologi ved Royal Institute of Technology, og han giftede sig med sin to år yngre kæreste. Parret fik senere hen to døtre, men ægteskabet endte i en skilsmisse i 2010.I 1990 kom Torbjörn Magnusson til finanskoncernen Skandia. Han arbejdede i skadesforsikringsdelen, der blev overdraget til If i 1999. Som 38-årig blev han topchef i forsikringsselskabet If. En stilling, han bestred gennem 17 år frem til i år. Torbjörn Magnusson tjente 22 mio. svenske kroner i 2017, skriver SvD Näringsliv.Han blev valgt som ny bestyrelsesformand for Nordea i marts 2019 og erstattede Björn Wahlroos.Torbjörn Magnusson overtager stillingen som koncernchef i den finske finanskoncern Sampo 1. januar 2020. Det er værd at lægge mærke til, at Björn Wahlroos er formand for Sampo-gruppen.I fritiden spiller Torbjörn Magnusson tennis med blandt andet den tidligere øverste Sampo-chef Kari Stadigh. Og så kan Nordeas formand for øvrigt spille piano.Kilder: SvD Näringsliv og Hbl.fiFOLD UD Torbjörn Magnusson blev født 9. november 1963. Han er født og opvokset i Tyresö, syd for Stockholm. Som 24-årig blev han uddannet ingeniør i fysik og teknologi ved Royal Institute of Technology, og han giftede sig med sin to år yngre kæreste. Parret fik senere hen to døtre, men ægteskabet endte i en skilsmisse i 2010. I 1990 kom Torbjörn Magnusson til finanskoncernen Skandia. Han arbejdede i skadesforsikringsdelen, der blev overdraget til If i 1999. Som 38-årig blev han topchef i forsikringsselskabet If. En stilling, han bestred gennem 17 år frem til i år. Torbjörn Magnusson tjente 22 mio. svenske kroner i 2017, skriver SvD Näringsliv. Han blev valgt som ny bestyrelsesformand for Nordea i marts 2019 og erstattede Björn Wahlroos. Torbjörn Magnusson overtager stillingen som koncernchef i den finske finanskoncern Sampo 1. januar 2020. Det er værd at lægge mærke til, at Björn Wahlroos er formand for Sampo-gruppen. I fritiden spiller Torbjörn Magnusson tennis med blandt andet den tidligere øverste Sampo-chef Kari Stadigh. Og så kan Nordeas formand for øvrigt spille piano. Kilder: SvD Näringsliv og Hbl.fi",
        "metadata": {
            "source": "https://www.berlingske.dk/virksomheder/svensk-talnoerd-i-svaer-jagt-efter-nordeas-nye-topchef",
            "image_url": "https://berlingske.bmcdn.dk/media/cache/resolve/image_x_large/image/117/1172356/22970654-sampo-results.jpg",
            "publication_time": "Torsdag d. 04. juli 2019, kl. 08.31",
            "author": "Søren Martin Olsen",
            "related_links": [],
            "attachments": []
        }
    }
}