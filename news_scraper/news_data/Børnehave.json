{
    "version": "1.0",
    "document": {
        "id": 18629,
        "title": "Børnehave",
        "content": "For så vidt er der ikke noget nedsættende i det, det blot en konstatering. Det er derfor nyttigt, at formanden for Hovedstadens børnehavepædagoger, som hedder Henriette Brockdorff , i et læserbrev i Politiken gør opmærksom på, at den sammenligning mellem folketing og børnehave, som er hørt i den seneste tids debat, er krænkende, da børnehaverne faktisk fungerer helt anderledes. Her er ingen »infantile mekanismer«, men tværtimod opdrages der i børnehaven til »fællesskab, demokrati og ansvar«, ligesom der foregår en bevidst kompetenceudvikling på længere sigt. Realiteten er altså, som Deres Groft sagt forstår det, at børnehaven faktisk som arbejdsplads har netop de kvaliteter, der forventes af folketinget. Konsekvensen må være, at vi for fremtiden erstatter metaforen børnehave med »folketing«, f. eks. i sætninger som »Nu må vi have ro, det er ikke noget folketing, det her«, eller – om barnagtig argumentation: »Diskussionen foregik på rent folketingsniveau«. Det bliver måske slet ikke så svært at vænne sig til, selv om det selvfølgelig hører med, hvis noget går rigtig godt eller har højt niveau, så at huske at sige: »Det, jeg taler om nu er svært, vi er på børnehaveniveau«. Men det er vi måske også.",
        "metadata": {
            "source": "https://www.berlingske.dk/kommentatorer/boernehave",
            "image_url": "https://berlingske.bmcdn.dk/media/cache/resolve/image_x_large/image/20/208014/2175093-ditlev-tamm.jpg",
            "publication_time": "Søndag d. 12. februar 2012, kl. 22.30",
            "author": null,
            "related_links": [],
            "attachments": []
        }
    }
}