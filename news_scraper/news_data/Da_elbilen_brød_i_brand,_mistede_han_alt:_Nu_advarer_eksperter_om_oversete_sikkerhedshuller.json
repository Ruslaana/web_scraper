{
    "version": "1.0",
    "document": {
        "id": 5511,
        "title": "Da elbilen brød i brand, mistede han alt: Nu advarer eksperter om oversete sikkerhedshuller",
        "content": "En juniaften i 2023 skulle vise sig at koste Jan Dige Fjerritslev alt, hvad han ejede. Omkring klokken 20 satte han sin tre måneder gamle elbil, en Audi Q4 e-tron, til opladning i carporten. Ved midnatstid lå han og sov, da hans hund begyndte at gø. Han rejste sig fra sin seng og gik ud for at se, hvad der var galt. Der gik det op for ham, at hunden havde opdaget noget, han ikke selv havde fået øje på. Gennem vinduet så Jan Dige Fjerritslev røg stige op ved den parkerede elbil. Han løb ud til bilen, trak opladeren ud af stikket og håbede, at det ville bremse røgudviklingen fra bilens underside. Det gjorde det ikke. De første flammer slog op, greb fat i carporten og spredte sig hurtigt til huset. »Derfra går det rigtig stærkt,« siger nu 61-årige Jan Dige Fjerritslev fra Hirtshals til Berlingske. Han skyndte sig ud af huset sammen med sine to voksne børn, han i al hast havde vækket, alt imens flammerne fra bilen grådigt åd sig ind på deres røde murstensvilla. Brandvæsnet ankom hurtigt, men flammerne var ustyrlige. Hele huset brændte ned til grunden på kort tid. Og der stod Jan Dige Fjerritslev tilbage med intet andet end det tøj, han havde på kroppen. Jan Dige Fjerritslev så røg komme ud af undersiden af sin elbil. Det endte med, at hans hus brændte ned til grunden.Fold sammenLæs mereFoto: Claus Bjoern Larsen. Det sker ikke ofte, at elbiler bryder i brand, men når det sker, kan det have katastrofale konsekvenser. For den brand, der opstår i et litiumbatteri, er ikke en normal brand – den kan være nærmest umulig at stoppe igen. I takt med at der kommer flere og flere elbiler på de danske veje, er det noget, man skal forholde sig til. Vores huse, carporte og garager er ikke indrettet efter faren ved de nye teknologier, mener to forskere fra Erhvervsakademiet Zealand. Siden 2021 har Henrik Asbæk og Michelle Hein Pedersen, der begge til daglig er lektorer på bygningskonstruktøruddannelsen på førnævnte uddannelsesinstitution, gravet sig ned i emnet. Og deres konklusion er klar: »Risikoen for batteribrand er lav, men konsekvenserne er ekstreme, når det sker. Derfor er vi nødt til at forebygge nu,« siger Henrik Asbæk, der også er byggesagkyndig. Forskerne peger på, at der ingen retningslinjer er på området for, hvor og hvor tæt en ladeplads må være på en bolig. »Der er så mange andre brandregler på alle andre områder. Bare ikke lige her. Vi kan ikke bare vente på, at der sker en tragisk ulykke, før vi som samfund tager det her alvorligt,« siger Henrik Asbæk. De to eksperter siger samstemmende, at der er behov for mere oplysning om de potentielle farer, mens de mener, der mangler regulering på området. Brande i el- og hybridbiler opstår oftest under opladning, hvor der sker en kortslutning i bilens litiumbatteri, der antænder en brand. Det er problematisk, da bilerne ofte oplades om natten, hvor strømmen er billigst – det er også det tidspunkt, hvor personerne i husstanden sover, peger de to forskere på. Ved en kortslutning kan batteriet nå et såkaldt »thermal runaway-stadium« på få minutter. Her opstår stikflammer fra bilen på op til to meter og over 1.000 graders varme. Billedet er taget af Jan Dige Fjerritslevs hus, da elbilen antændte en brand i hans hus, som brændte ned til grunden. Billedet er taget af Jan Dige Fjerritslev selv.Fold sammenLæs mere Samtidig udsender gassen hydrogenfluorid, der er stærkt giftigt og ætsende – står bilen i carporten, kan giftige gasser nemt finde vej ind i huset gennem ventilationssystemet. »Vi har gennem vores forskning dokumenteret, at de første synlige flammer først viser sig efter fire til syv minutter. I den tid kan den giftige gas nemt være nået ind i huset,« siger Michelle Hein Pedersen. Branden, der opstår, er ikke en ild, man selv kan slukke. Det kræver, at man nedsænker bilen i en container med vand i længere tid eller andet specialudstyr, som kun beredskabet har adgang til. Der er dog eksempelvis kun to af disse containere på hele Sjælland, påpeger Henrik Asbæk. »Det er derfor, problemstillingen er så, skulle jeg sige, katastrofal,« siger han. For inden branden er under kontrol, kan man risikere, at det kun er soklen af huset, der står tilbage – eller i værste fald kan det have fået konsekvenser for personerne i huset. Derfor mener de to forskere, at det gældende og fremtidige bygningsreglement – helt konkret det, der hedder BR18, bør opdateres. De foreslår helt konkret, at der blandt andet fastsættes krav om større afstand mellem elbil og bolig, samt at ladestandere placeres væk fra beboelsesnære vægge. For det er ladestanderen, der bestemmer, hvor tæt elbilen står på husstanden. Og der er ingen regler for, hvor tæt på en bolig, den må opsættes. Sammenligner man brandrisikoen i fossile biler og elbiler, viser statistikken, at risikoen er højere for fossile biler. For begge biltyper er brand dog stadig en sjældenhed. Alligevel peger forskerne på, at en brand i en elbil er langt farligere end i diesel- og benzinbiler, da branden er meget kraftigere og udleder giftgas.  Det sker sjældent, at en elbil bryder i brand. Hvorfor er det alligevel, at I mener, det er vigtigt at være opmærksom på? »Fordi det kan redde menneskeliv. Det er ganske lidt viden og ganske få tiltag, der kan gøre, at vi kan redde menneskeliv i sådan en situation,« siger Henrik Albæk. Derudover kommer vi på et samfundsplan ikke uden om at skulle forholde os til det her, mener eksperterne. »Den grønne omstilling hedder elbiler. Det er fremtiden,« siger Michelle Hein Pedersen. I2030 er der et politisk målom, at der skal køre mindst en million elbiler på de danske veje. Derfor vil antallet af elbiler i Danmark stige markant den kommende tid, og i den sammenhæng vil der højst sandsynligt også komme flere brande, peger Michelle Hein Pedersen på. Og det er vi ikke langt fra er en realitet. Regeringen har netop fremlagt enny prognose, som forudser, at antallet af elbiler i Danmark vil nå op på en million allerede i 2028. Prognosen blev offentliggjort samme dag, som antallet af elbiler på de danske veje rundede 400.000. Derfor er det kun noget, vi fortsat skal være opmærksom på, mener eksperterne. Hvis jeg går ud og køber mig en elbil nu her og parkerer den hjemme i min carport, skal jeg så være bange for, at der kan opstå brand i den? »Nej, risikoen for brand er som sagt lav. Men sandsynligheden for, at din ladestander bliver sat et uhensigtsmæssigt sted er jo relativt stor, hvis ikke dem, der sætter ladestanderne op, har denne viden. Og det er der ikke noget krav på, at de har, som det ser ud nu,« siger Michelle Hein Pedersen. Tilbage i Hirtshals har episoden sat sine spor hos Jan Dige Fjerritslev – men ikke mere end det. Han har fået genopført sit hus på samme grund og har igen anskaffet sig en elbil. Han vælger ikke at leve i frygt for, at ulykken gentager sig, da han har tillid til, at risikoen for brand i en elbil er meget lille. Jan Dige Fjerritslev har fået genopbygget sit hus på samme grund og igen anskaffet sig en elbil. Han vil ikke leve med frygten for, at ulykken kan ske igen.Fold sammenLæs mereFoto: Claus Bjoern Larsen. Berlingske har foreholdt den ansvarlige styrelse, Social- og Boligstyrelsen, forskernes kritik af mangel på lovgivning. Social- og Boligstyrelsen oplyser, at byggeloven har til formål at sikre et tilfredsstillende sikkerhedsniveau for personer i tilfælde af en brand. Derfor, hvis bygningsejeren ønsker et højere sikkerhedsniveau for at sikre værdier mod brand, kan dette frit lade sig gøre, skriver de. Styrelsen peger selv på, at sandsynligheden for, at der opstår brand i el- og pluginhybrider er lavere end for benzin- og dieselbiler – også når opladningssituationen og ældning tages i betragtning. Derfor mener styrelsen, at »bygningsreglementets nugældende krav tilvejebringer et tilstrækkeligt sikkerhedsniveau. Styrelsen ser på den baggrund ingen anledning til at regulere afstanden for, hvor tæt en bil må parkeres på for eksempel et enfamiliehus«. FAKTAHvad man selv kan gøre som ejer af en elbilHvad man kan overveje, når man anskaffer sig en elbil derhjemme:Bed om at få sat ladestander op, så bilen ikke oplader lige ved siden af døre, vinduer eller under et udhæng på huset.Hav gerne en sikkerhedsafstand på mindst to meter til ydervæg og omkringværende biler med videre, da stikflammer kan blive op til to meter lange.Holder bilen i en garage med indgang til huset fra garagen, kan døren med fordel udskiftes til en branddør.Prøv i videst muligt omfang at undgå materialer, der ikke er modstandsdygtige i bygningsdelene omkring elbilen, hvor den holder parkeret og oplader.Undgå, at der eksempelvis er en kattelem i døren ind til huset fra garagen. Så branden og gas ikke spreder sig ind i huset.Køretøjet bør placeres i passende afstand til indsugning eller anden ventilation for at undgå indtrængen af giftige gasser i tilfælde af brand.Få sat brandmelder op i vognport, garage, eller hvor bilen oplader i nærhed af huset.Hvad duikkeskal gøre ved brand i elbilen:Forsøg aldrig at slukke branden selv – den kan ikke slukkes og udleder meget giftige gasser.Har branden spredt sig til huset, undgå at kravle på gulvet, da gas lægger sig i det niveau.Forlad bygningen hurtigst muligt, og gå i passende afstand væk fra huset, indtil beredskabet kommer.Adviser naboer, hvis vind og andre forhold medfører, at røg og gasser går i deres retning.FOLD UD Hvad man kan overveje, når man anskaffer sig en elbil derhjemme: Hvad duikkeskal gøre ved brand i elbilen:",
        "metadata": {
            "source": "https://www.berlingske.dk/virksomheder/da-elbilen-broed-i-brand-mistede-han-alt-nu-advarer-eksperter-om",
            "image_url": "https://berlingske.bmcdn.dk/media/cache/resolve/image_x_large_vertical/image/191/1919905/24947942-en-juninat-i-2023-antndte-jan-dige-fjerritslevs-e.jpg",
            "publication_time": "Søndag d. 11. maj 2025, kl. 20.00",
            "author": "Sofie Dyhm-Junge",
            "related_links": [],
            "attachments": []
        }
    }
}