{
    "version": "1.0",
    "document": {
        "id": 21148,
        "title": "Direktør for investeringsforening: Dette skal vi værne om, så vi kan håndtere fremtidige kriser",
        "content": "Regeringen har flere gange ramt grænsen for magtfuldkommenhed under coronakrisen, og der har i det danske samfund været en overdreven frygt og angst, fordi medierne har fokuseret meget påworst case. Derfor er der i det nye Danmark efter coronakrisen behov for at værne om folkeskolen, ytringsfriheden, kampen modfake newsog at bekæmpe monopoliseringen af kommunikationen hos de store teknologigiganter. Sådan lyder det fra Jeppe Christiansen, der er administrerende direktør for investeringsforeningen Maj Invest. »Faktuel viden, transparens, mangfoldighed og dermed sammenhængskraft i samfundet er det, som sikrer, at vi klarer os godt og kommer gennem de kriser, som vil opstå også i fremtiden,« siger han. I over et år har coronakrisen holdt samfundet og landets virksomheder i et jerngreb. Nu kan vi endelig begynde at se lyset for enden af tunnelen, men hvad er det for et Danmark, som dukker op på den anden side af vaccinationerne? Berlingske har stillet Jeppe Christiansen ti spørgsmål. Vi stiller de samme spørgsmål til en række markante erhvervs- og organisationsfolk, som har været tæt på coronakrisen og dens eftervirkninger. 1. Hvad frygter du mest på vej ud af coronakrisen?»Coronakrisen har været en tydelig påmindelse om de risici, som verden er udsat for. Det er en udfordring, som kun kan håndteres, hvis vi som samfund både står sammen og samtidig sikrer individets frihed og initiativ. Denne balance har vi i Danmark ramt meget godt. Men det er vigtigt, at vi – også i kriser – tillader åben kritik af myndigheder og sikrer, at vi ikke lader frygt, angst og statslig styring få overtaget. Det er trods alt den private foretagsomhed, der har sikret udvikling af effektive vacciner på rekordtid, og det private initiativ, der har sikret, at samfundet har kørt videre næsten uden problemer i en svær tid. Vi må sikre, at statens magt holdes i skak, og at udgangspunktet altid er, at vi som borgere selv bestemmer over vores liv og dagligdag. Der har under krisen været en tendens til at ladeworst case-tankegang dominere og blive brugt som argument for statslig overstyring. Men heldigvis har danskerne i almindelighed håndteret krisen fantastisk klogt. Det sidste har været krisens helt store glædelige nyhed.« 2. Hvad håber du, at der kommer ud af coronakrisen?Eftertænksomhed og livsglæde. Det er ganske enkelt enestående, at private virksomheder har kunnet udvikle effektive vacciner på rekordtid og producere enorme mængder vacciner også på rekordtid. Samtidig har den offentlige sundhedssektor fungeret særdeles effektivt. Det er værd at fejre. Vi har desværre via hårde restriktioner givet børn, unge og psykisk belastede en meget svær tid. Det bør vi rette op på. Folkeskolen skulle ikke have været lukket så længe. Det har ramt de svage elever urimeligt hårdt.« 3. Hvad betragter du som din egen største bedrift under coronakrisen?»Jeg har egentlig blot arbejdet som normalt, dog lidt mere hjemmefra. Vigtigt har været at bevare roen og undgå panik. At fokusere på facts om covid-19. Der har været en overdrevet frygt og angst, som det har været vigtigt at dæmpe ved brug af faktuel viden. Medierne har fokuseret meget på worst case, og det har givet en unødig bølge af angst i samfundet.« 4. Hvad vil du helst være efter coronakrisen – lønmodtager eller selvstændig?»Jeg er glad for mit liv som selvstændig. Vi har brug for både selvstændige og lønmodtagere. I Danmark har vi fundet en samfundsmodel, der sikrer, at alle har en valgmulighed. Coronakrisen har vist, hvor vigtigt det er at have iværksættere og privat foretagsomhed. Udvikling af test, indkøb og produktion af værnemidler og ikke mindst udvikling af vacciner er skabt af private virksomheder. Coronakrisen er eksemplet på, at privat initiativ er helt afgørende for at komme igennem en krise. Dette har været understøttet af en dygtig sundhedssektor og et folketing, som har stået sammen under krisen.« 5. Hvem er din yndlingspolitiker i 2021 – og hvorfor?»Jeg har ikke en yndlingspolitiker, men derimod meget stor respekt for alle, der vælger at stille op i politik og sikre vores demokrati. Selv kan jeg bedst lide midten af dansk politik og den sammenhængskraft, som det giver. Jeg synes, at oppositionen til regeringen har været særdeles vigtig i en periode som denne. I kriser er der stor risiko for magtfuldkommenhed og statslig overkontrol. Det har vi også set i denne krise, og heldigvis har dele af oppositionen holdt regeringen oppe på sit ansvar for at sikre borgernes frihedsrettigheder og grundlovens overholdelse. Begge dele var truet af ministre, der periodevis gik i panik.« 6. Hvad er den største fejl, politikerne kan begå på vej ud af coronakrisen?»Det vigtigste er at bruge lidt tid på, hvad man i det private erhvervsliv kalderlessons learnedi denne krise. Den danske befolkning har ageret rationelt og fornuftigt. Det skyldes, at vi er veloplyste og godt organiseret. Men vi skal huske at værne om folkeskolen, ytringsfriheden, kampen modfake newsog bekæmpe monopoliseringen af kommunikationen hos de store tech-giganter. Der er måske brug for en kulegravning (en kommission), der vurderer, hvordan vi sikrer os mod tech-giganternes kontrol over data og kommunikation. Faktuel viden, transparens, mangfoldighed og dermed sammenhængskraft i samfundet er det, som sikrer, at vi klarer os godt og kommer gennem de kriser, som vil opstå også i fremtiden. Efter min mening begik vi en fejl ved at lukke skolerne ned alt for længe. Det må ikke ske igen. Folkeskolen og undervisningssystemet er krumtappen i vores samfund.« 7. Hvordan vil Danmark se ud efter coronakrisen?»Vi vil se ud nogenlunde som før coronakrisen. Vi er kommet godt gennem krisen, fordi vi i udgangspunktet havde en stærk sammenhængskraft og en klog og veloplyst befolkning. Det har vi stadig. Nedlukningen har begunstiget de store, globale digitale giganter. De bør beskattes og reguleres bedre. Til gengæld bør iværksættere og mindre, selvstændige stilles bedre ved eventuel momsfritagelse og initiativer, der gør dagligdagen mindre reguleret. Men det meste fungerer rigtig godt i Danmark, og derfor er vi allerede næsten tilbage i det velfungerende samfund, vi også havde før krisen.« 8. Hvem er din største helt eller heltinde i 2021 – og som kan inspirere os alle på vej ud afcoronakrisen?»Jeg ser Brian Mikkelsen (adm. direktør i Dansk Erhverv,red.) og Margrethe Vestager som stærke personligheder, der gør en forskel. Vi har brug for erhvervslivets stemme i hverdagen, og den stemme formulerer Brian Mikkelsen på bedste vis. Og vi har brug for mere EU i fremtiden. Vi skal huske, at Europa har et stærkt humanistisk kristent værdigrundlag, som vi skal værne om. Vi er i fremtiden oppe mod stærke kræfter. EU skal matche både tech-giganter, stærke stormagter som USA og Kina og ikke mindst klimaudfordringen. Det kræver internationalt samarbejde og koordinering. Derfor er et stærkt EU vigtigere end nogensinde. Men det kræver et EU, som holder sig fra detailregulering og derimod fokuserer på de store, globale emner og får et stærkt mandat til det.« 9. Vil erhvervslivet ende med at stå i taknemmelighedsgæld til samfundet for kompensationsordningerne under coronakrisen?»Det er præcis omvendt. Erhvervslivet skaber de enorme skatteindtægter, som betaler for velfærdssamfundet. De private medicinalvirksomheder har skabt effektive test, værnemidler og effektive vacciner. Coronakrisen er selve eksemplet på, hvor vigtigt privat initiativ og privat foretagsomhed er. Demokratiet og vores velorganiserede stat har været den overbygning, der har sikret koordineringen. Hvad angår taknemmelighed er det først og fremmest de offentligt ansatte (som har været sikret fuld løn) og lønmodtagerne, der har nydt godt af kompensation. Mere end 90 procent af al kompensationen er kommet lønmodtagerne til gode – og det har været en rigtig beslutning. Men den økonomiske disciplin, som for mere end 25 år siden blev indført af den socialdemokratiske finansminister Knud Heinesen, og fastholdt af mange finansministre efter ham, er truet. Der er blandt mange kommet en mærkelig tro på, at offentlige udgifter er gratis, og at penge kan bruges to gange. Det er forkert. Vi skal tilbage til en solid økonomisk prioritering af investeringer i fremtiden. De bør efter min mening kanaliseres mod uddannelse, klima og bedre hjælp til de svage grupper i samfundet. Støtte til lønmodtagergrupper i almindelighed er ikke en samfundsopgave.« 10. Hvordan er din sindstilstand lige nu?»Jeg har en stor tro på fremtiden. Danmark er gennem krisen, og vi har en sammenhængskraft og lys fremtid. Coronakrisen er for mig eksemplet på, at vi i Danmark har en samfundsmodel, der fungerer også under pres. Men vi er alle forpligtede til at holde demokratiet levende og sikre, at stat og regering ikke tiltager sig for megen magt. Under krisen ramte regeringen på grund af panik flere gange grænsen for magtfuldkommenhed. Hvis jeg skulle ønske noget, så var det, at vi tydeliggør vores værdier og sætter handling bag dem. Vi skal hente de sidste danske børn hjem fra Syrien, og vi skal udvise den største respekt for forskellighed og for alle minoriteter. Vi skal glædes over Danmark, men undgå den skæve nationalisme, som har ramt store dele af verden i disse år.« FAKTASerie: Det nye DanmarkI over et år har coronakrisen holdt samfundet og landets virksomheder i et jerngreb. Nu kan vi endelig se lyset for enden af tunnelen, men hvad er det for et Danmark, der dukker op på den anden side af vaccinationerne?Med journalistik og kommentarstof vil Berlingske i løbet af sommeren afdække, hvordan det nye Danmark bliver. Hvem vil vinde og tabe på krisen på kort og på lang sigt? Hvem har fået de gode ideer, der vil fortsætte med at være bæredygtige efter pandemien, og hvordan vil danskernes og virksomhedernes reaktion på krisen påvirke Danmark fremover?FOLD UD I over et år har coronakrisen holdt samfundet og landets virksomheder i et jerngreb. Nu kan vi endelig se lyset for enden af tunnelen, men hvad er det for et Danmark, der dukker op på den anden side af vaccinationerne? Med journalistik og kommentarstof vil Berlingske i løbet af sommeren afdække, hvordan det nye Danmark bliver. Hvem vil vinde og tabe på krisen på kort og på lang sigt? Hvem har fået de gode ideer, der vil fortsætte med at være bæredygtige efter pandemien, og hvordan vil danskernes og virksomhedernes reaktion på krisen påvirke Danmark fremover?",
        "metadata": {
            "source": "https://www.berlingske.dk/business/direktoer-for-investeringsforening-dette-skal-vi-vaerne-om-saa-vi-kan",
            "image_url": "https://berlingske.bmcdn.dk/media/cache/resolve/image_x_large/image/145/1452782/23828049-jeppe-christiansen.jpg",
            "publication_time": "Lørdag d. 14. august 2021, kl. 22.05",
            "author": "Thomas Bernt Henriksen",
            "related_links": [],
            "attachments": []
        }
    }
}