{
    "version": "1.0",
    "document": {
        "id": 2812,
        "title": "Tyske medier hylder naturelskeren Prins Richard",
        "content": "BERLIN: Når Prins Richard tirsdag bisættes i den evangeliske kirke i hjembyen Bad Berleburg, sker det med deltagelse af den danske kongefamilie og under massiv mediebevågenhed i Tyskland. Omtrent 400 deltagere ventes ved begravelsen, der finder sted med stort sikkerhedsopbud. Fra det danske kongehus deltager foruden prinsesse Benedikte også dronningen og Prins Henrik, såvel som kronprinseparret, Prins Joachim og prinsesse Marie. Som svoger til dronning Margrethe og overhoved i den ærværdige tyske adelsslægt Sayn-Wittgenstein spillede Richard Prinz zu Sayn-Wittgenstein-Berleburg en vigtig rolle som bindeled mellem Tyskland og Danmark.  Også i Tyskland var prins Richard særdeles populær. Tyske medier hæfter sig ved Prins Richards tilbagetrukne og rolige liv, der ikke mindst ytrede sig i en forkærlighed for naturkonserveringsprojekter. Selv forvaltede Prins Richard 13.000 hektar skov, der hører til familieslottet i Berleburg, med stor entusiasme. Ikke mindst hans daglige gåture med hunden i skovene omkring slottet Berleburg stod hans hjerte nær. »Skoven var hans verden, ikke de bonede gulve, ikke jetsettet. Han elskede sine dyr, ikke festerne eller overskrifterne i de kulørte blade«, lyder det ien nekrolog i avisen Westfalen Post.  I 2003 fik Prins Richard ideen til en bisonplantage i bjergkæden Rothaargebirge ikke langt fra slottet i Berleburg. I 2010 blev ideen realiseret med et natur- og dyrereservat i Roothaargebirge, som i 2013 fik tilgang af bisonokser. »Hans skov, hundene, jagten, men også skovbruget og bisonplantagen på Wittgenstein-slægtens jord var fyrstens store lidenskab,« skriver det tyske ugebladGala.  I 2003 blev Prins Richard ramt af hudkræft, mens han senere blev ramt af en ondartet knude i låret. Ikke desto mindre kæmpede prinsen bravt imod sygdommen »Også denne gang var prinsen heldig. Med kemoterapi og jordbunden humor og masser af støtte fra familien kunne han overstå sygdommen,«skriver Gala. Prins Richard døde sidste mandag på Schloss Berleburg i en alder af 82 år. I 1968 blev han på Fredensborg slot gift med prinsesse Benedikte, som han havde lært at kende ved brylluppet mellem den hollandske kronprinsesse Beatrix og den tyske diplomat Claus von Amsberg i 1966. Parret fik tre børn.  Troels Heeger er Berlingskes korrespondent i Tyskland",
        "metadata": {
            "source": "https://www.berlingske.dk/internationalt/tyske-medier-hylder-naturelskeren-prins-richard",
            "image_url": "https://berlingske.bmcdn.dk/media/cache/resolve/image_x_large/image/1/10487/16698001-richard.jpg",
            "publication_time": "Tirsdag d. 21. marts 2017, kl. 10.47",
            "author": "Troels Heeger",
            "related_links": [],
            "attachments": []
        }
    }
}