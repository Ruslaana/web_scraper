{
    "version": "1.0",
    "document": {
        "id": 18738,
        "title": "Berlingske mener: Det er ikke arbejdsmoral, men produktivitet, der sikrer velstand, Mette Frederiksen",
        "content": "Mette Frederiksen turnerer med en moralsk opsang til danskere, der ønsker at arbejde mindre.»Glem det, venner«lyder det fra statsministeren. Det er ingen fortalelse, for budskabet bliver gentaget igen og igen. Det er ikke mindstaf hensyn til »velfærdsmodellen«, at danskerne skal glemme alt om at veksle øget velstand til mere fritid. Det hele hviler på den opfattelse, at »Det er den høje arbejdsmoral, der har skabt vores velstand«. Bortset fra, at der er få, der arbejdermindre end danskerne, så er det ikke rigtigt, at det er høj arbejdsmoral forstået som beskeden fritid, der har skabt »vores velstand«. Den opfattelse er historieløs, det ses af, at den normale arbejdsuge de sidste 100 år er faldet fra48 til 37 timer, og ferierne er blevet voldsomt udvidet samtidig med, at velstanden er mangedoblet. Drivkraften bag den øgede velstand er øget produktivitet, som betyder, at beskæftigede skaber mere og mere værdi og velstand, selv om de arbejder kortere tid. Men arbejdes skal der for at skabe værdi og velstand, pointen er, at mere fritid og øget velstand kan forenes, bare produktiviteten stiger. Det er naturligt, at folk ønsker at veksle en del af øget velstand til mere fritid. Det er uproblematisk både for det generelle velstandsniveau og for velfærdsstaten, hvis den øgede velstand ikke skyldes mere arbejde, men øget produktivitet. Sådan er det i den private sektor, hvor vækst i reallønkliner sig op af vækst i produktivitet. Problemet er den offentlige sektor, hvor reallønnen følger den private sektor uden tilsvarende forbedret produktivitet. Økonomer kalder detBaumols syge, og det betyder, at der skal bruges flere og flere penge og ansatte i den offentlige sektor, uden at borgerne får mere velfærd for pengene. Det problem kan ikke løses i det lange løb ved at få folk til at arbejde mere og længere, fordi det i modsætning til produktivitet har nogle naturlige grænser. Men på kort sigt hjælper det da, hvis folk arbejder mere og går senere på pension. Her virker moralprædikener næppe. Politikerne kan bidrage med skattelettelser, fordi skattelettelser hæver prisen på fritid, og selv velstående mennesker køber mindre fritid, når prisen stiger. Politikerne kan også undlade at sende arbejdsduelige mennesker på skattebetalt tidlig pension. Mette Frederiksens moralprædikener om bedre arbejdsmoral er besynderlige i lyset af, at hun er hovedarkitekten bag Arne-pensionen. Mette Frederiksen skulle i stedet for at strø om sig med moralprædikener fokusere på politik, der kan fremme produktiviteten. I den private sektor er midlerne lavere skat, især topskat, selskabsskat og beskatning af kapitalafkast. Smertensbarnet er den offentlige sektor. Baumols syge er en realitet. Men spørgsmålet er, om Baumols syge er en naturlov. Det er den næppe. Produktiviteten kan også forbedres i den offentlige sektor ved hjælp af ny teknologi mange steder, og bedre organisering, en større andel af arbejdstiden brugt på kerneydelsen, lavere sygefravær og den slags alle steder. Midlet er øget konkurrence i produktionen af de offentlige velfærdsydelser. Det får man ved at give borgerne et reelt frit valg. Øget produktivitet i velfærdsstaten er nøglen til at løse velfærdsstatens problemer samtidig med, at borgerne kan veksle noget af den øgede velstand til mere fritid. OLE P. KRISTENSEN ",
        "metadata": {
            "source": "https://www.berlingske.dk/ledere/berlingske-mener-det-er-ikke-arbejdsmoral-men-produktivitet-der-sikrer",
            "image_url": "https://berlingske.bmcdn.dk/media/cache/resolve/image_x_large/image/172/1726216/24549161-mette-frederiksen-skulle-i-stedet-for-at-str-om.jpg",
            "publication_time": "Mandag d. 16. oktober 2023, kl. 09.21",
            "author": null,
            "related_links": [],
            "attachments": []
        }
    }
}