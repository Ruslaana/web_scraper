{
    "version": "1.0",
    "document": {
        "id": 15613,
        "title": "Eliten tog for sig af bankens penge",
        "content": "BARCELONA: Bankia har kostet spanierne dyrt, siden revisorer i 2012 afslørede et kæmpehul i landets på det tidspunkt fjerdestørste pengeinstitut. Først måtte regeringen over stok og sten nationalisere banken, og kort efter blev det nødvendigt at bede om hjælp fra EU for at forhindre den i at kollapse med katastrofale konsekvenser for hele den spanske finanssektor. Regningen løber alene for Bankias vedkommende op i 22 milliarder euro, hvilket svarer til ca. to pct. af Spaniens BNP. Og den er foreløbig, for hjælpen skal naturligvis betales tilbage til de europæiske fonde med dertilhørende renter. Set i forhold til den katastrofale drift af banken ligner det pebernødder, at dens direktører og bestyrelsesmedlemmer over en årrække fyrede godt 15 millioner euro af på mærkevarer, luksusrejser, fest og ballade via sorte repræsentationskonti. Beløbet er, som spanierne finurligt betegner et måske nok himmelråbende men også i det store billede ubetydeligt frås, at sammenligne med prisen for at fodre sin papegøje med chokolade. Når afsløringen af det i bedste fald tvivlsomme fryns alligevel har vakt forargelse og debat i en befolkning, der efterhånden er svær at ryste, skyldes det, at den i sjældent tydelig grad illustrerer teorien om samfundets politiske og økonomiske elite som en skruppelløs kaste. I tiden op til nationaliseringen af Bankia hævede Rodrigo Rato i gennemsnit for 1.500 euro om ugen på sit »sorte« kreditkort. På det tidspunkt må ordet »untergang« have stået skrevet med flammeskrift på væggene i hans kontor. Men det forhindrede ikke den tidligere konservative finansminister og chef for Den Internationale Valutafond IMF, der i 2011 var blevet indsat som topchef for fusionsbanken, i at fortsætte med at bruge løs af de penge, som ikke længere eksisterede.  Når Rato, som torsdag blev afhørt om sagen i Spaniens særlige kriminalret, kun nåede at formøble i alt 55.000 euro, skyldes det formentlig hans relativt korte ansættelse. En række direktører og bestyrelsesmedlemmer i sparekassen Caja Madrid, der var hovedpartner i fusionen bag Bankia, brugte mellem en kvart og en halv million fra 2003 til 2011. Og de meget detaljerede kontoudtog, som gennem de seneste dage er blevet offentliggjort i spanske medier, viser, at det først og fremmest var på luksus. Eksempelvis skiferier, næsehornsjagt, antikviteter, smykker og tøj samt naturligvis masser af gourmetmåltider og overnatninger på mangestjernede hoteller. Aktiviteter og produkter, som banken fik lov at betale for på trods af kreditkortindehavernes millionhyrer og »hvide« repræsentationskonti. Det er i sig selv usympatisk og formentlig også i strid med skattelovgivningen. Men det politisk sprængfarlige i sagen hænger sammen med den nu hedengangne spanske sparekassemodel. Sparekasserne, der blev hårdt ramt af finanskrisen, og som i dag alle enten er omdannet til eller opslugt af banker, var i teorien almennyttige institutioner. Deres overskud skulle gå til sociale og kulturelle formål. Men samtidig fungerede kasserne som politiske sponsorer og guldrandede beskæftigelsesprojekter for de medlemmer af partier, fagforeninger og erhvervsorganisationer, som sad i deres bestyrelser. Og kontoudtogene i Bankia-sagen viser, at det på ingen måde kun var »kapitalisterne« fra de højreorienterede partier og arbejdsgiverforeningen, som tog for sig af retterne.  Repræsentanter for såvel fagforeningerne CC.OO. og UGT som venstrealliancen Izquierda Unida er højt placeret på listen over de mest grådige bestyrelsesmedlemmer. »Man får indtryk af, at der eksisterede en lokumsaftale om, at alle havde lov til at tage af kassen. Konservative, socialister, rødgrønne, fagforeningsledere og erhvervsfolk fremstår alle som medlemmer af den samme korrupte kaste,« tordnede spansk journalistiks grand old man, Iñaki Gabilondo, forleden i en kommentar og spurgte: »Hvordan skal vi, som egentlig gerne vil forsvare den politiske klasse, kunne gøre det, når sådan noget sker. Man skulle næsten tro, at de var blevet enige om at bringe Podemos til magten.« Det nye venstrefløjsparti har opgøret med »kasten« som sit vigtigste programpunkt. Og efter at Podemos ud af ingenting fik otte pct. af stemmerne ved europaparlamentsvalget i maj, står partiet ifølge de seneste meningsmålinger – foretaget før Bankia-skandalen eksploderede – til at blive Spaniens tredjestørste med godt 14 pct. Såvel socialister som konservative har da også haft travlt med at ekskludere deres involverede medlemmer de seneste dage. Selv Rodrigo Rato, der længe var tidligere premierminister José María Aznars kronprins er i fare for at blive smidt ud af sit parti. Samtidig har flere af dem meddelt, at de vil eller allerede har tilbagebetalt de uregelmæssige beløb. Men der skal formentlig mere end »pebernødder« til at gøre skaden god igen.",
        "metadata": {
            "source": "https://www.berlingske.dk/internationalt/eliten-tog-for-sig-af-bankens-penge",
            "image_url": "https://berlingske.bmcdn.dk/media/cache/resolve/image_x_large/image/30/309556/7785482-17udlspain-banksprobejpg.jpeg",
            "publication_time": "Torsdag d. 16. oktober 2014, kl. 22.30",
            "author": "Martin Tønner",
            "related_links": [],
            "attachments": []
        }
    }
}