{
    "version": "1.0",
    "document": {
        "id": 17763,
        "title": "Blodigt tøj afleveret til avis",
        "content": "Et sæt blodigt tøj, som angiveligt tilhører den drabssigtede KH, er dukket op hos Ekstra Bladets redaktion i Aarhus. Politiet mener, at det kan blive et afgørende spor i sagen om drabet på pædagogen Judy Meiniche Simonsen. Det skriver Ekstra Bladet ifølge bt.dk tirsdag. Det er en ven - kaldet M - til den drabssigtede, der har indleveret det blodige tøj til avisens redaktion i Aarhus. M er selv er en gammel kending af politiet og turde derfor ikke selv at aflevere tøjet til politiet. Ifølge vennen, der kender den drabssigtede fra misbrugsmiljøet, bar KH tøjet, da han mødtes med ham på Nørregade i Aarhus dagen inden, at KH kørte galt og blev anholdt.  Pædagogen Judy Meniche Simonsen forsvandt tirsdag, efter at hun var taget på udflugt med den drabssigtede. Onsdag blev hun fundet dræbt ved et ishus ved Viborg, og torsdag blev KH anholdt og sigtet for drabet, da han kørte galt under en flugt fra politiet. Ifølge vennen M, der afleverede tøjet, var KH smurt ind i blod og »helt ude af den«, da han dagen før sin anholdelse mødtes med M og en anden ven. Men han ville ikke fortælle, hvorfor han var smurt ind i blod. - Han sagde aldrig, hvad han havde lavet, og vi troede, at det var noget med rockere. Vi kunne godt regne ud, at det var voldsomt, når der var så meget blod, siger M til Ekstra Bladet. De to venner gav angiveligt KH noget andet tøj, hvorefter de hjalp med at vaske blodet af tøjet. Ekstra Bladet har afleveret tøjet til politiet, der mener, at tøjet kan få afgørende betydning i efterforskningen. - Jeg ved ikke, om det var det tøj, som KH havde på, da han kørte fra Blåkærgård sammen med Judy Meiniche Simonsen, men der er ingen grund til at tvivle på, hvad din kilde har fortalt, siger Jes Hvas, der er efterforskningsleder ved Midt- og Vestjyllands politi, til Ekstra Bladet. Ifølge politiet har det ikke betydning, at tøjet er blevet vasket, da der fortsat er masser af blod i tøjet. Jes Hvas mener, at politiet nok skal finde spor, hvis der er nogen, oplyser han til avisen.",
        "metadata": {
            "source": "https://www.berlingske.dk/samfund/blodigt-toej-afleveret-til-avis",
            "image_url": "https://berlingske.bmcdn.dk/media/cache/resolve/image_x_large/image/68/680358/4899765-judy.jpg",
            "publication_time": "Tirsdag d. 14. februar 2012, kl. 12.28",
            "author": "Silla Bakalus",
            "related_links": [],
            "attachments": []
        }
    }
}