{
    "version": "1.0",
    "document": {
        "id": 22026,
        "title": "Berlingske mener: Sporten sætter janteloven ud af kraft, hurra for det!",
        "content": "Ved de seneste par olympiske lege har Danmark været et af de lande, derpr. indbygger har høstet flest medaljer. Da OL sluttede søndag, var danske deltagere noteret for ni medaljer, hvilket lever op til Team Danmarks målsætning om 9-11 stk. Det er ikke med medaljestatistikker, vi plejer at måle, om det går godt eller skidt i Danmark. Men der er grund til at tage dem dybt alvorligt. For eliteidrætten er vigtigere end nogensinde. Viktor Axelsen, Jonas Vingegaard og håndboldlandsholdene m/k – hvem samler os i dag som dem? Ja, Dronningen kunne, Kongen kan også. Men hvor nyhedsudsendelser eller tv-drama tidligere fik familier til at rykke sammen i sofaen og gav brændstof til samtaler, er der i dag få institutioner og begivenheder, som kan det. Sporten er en af dem. Idrætten bryder på positiv vis med tidens forfaldshistorie om manglende sammenhængskraft, institutioner uden folkelig forankring og voksende splittelse i befolkningen. Det er lettest at se i kontrast til de institutioner, som vakler. De politiske partier og fagbevægelsen, som bløder medlemmer. Public service-medierne og omnibuspressen, der er udfordret af en stadigt mere atomiseret debat på sociale medier. I det politiske liv skaber modsætningen mellem elite og folk spændinger. Det tales op som et enten-eller. Lige så dikotomisk er diskussionen, om det er den enkelte borger eller de lokale og nationale fællesskaber, der bør ses som tilværelsens omdrejningspunkt. I idrætten derimod står det klart, at elite og bredde er hinandens forudsætninger.Man kan tage Jonas Vingegaard ud af Glyngøre og barndomsklubben Thy Cykle Ring, men ikke omvendt. Cykelrytteren Jonas Vingegaard begyndte i Thy Cykle Ring, hvor han i mange år var for klejn til for alvor at begå sig blandt sine jævnaldrende på de flade og vindomsuste veje. Her ses 12-årige Jonas ved et cykelløb i Bjergby ved Hjørring i 2009, hvor han hilser på vinderen af mændenes løb, Morten Mikkelsen.Fold sammenLæs mereFoto: Ole Iversen/Thy Cykle Ring. Man kan ikke forstå verdensstjerner som Sandra Toft og Mikkel Hansen uden at kende provinsens håndboldhaller, der, når de er bedst, fungerer som ungdomsklubber, fastfoodrestauranter og talentmiljøer på samme tid. Selv janteloven synes at være sat ud af kraft, når vi hepper på cykelstjernen Mads Pedersen, som kom til OL med mottoet, at kun guld var godt nok. Vi kan alle spejle os i eliteudøverne. Deres bestræbelse på at få mest muligt ud af det personlige talent, dedikationen og disciplinen, kampen med nerverne, glæden ved at lykkes, men også nedturene og skuffelserne, som skal håndteres. Det er de dyder, sporten bygger på, og som vi selv kan indlære gennem egen deltagelse i idrætslivet, hvad enten det er lycramotionisten fra Virum eller miniputten fra Vollsmose. Når politikerne her i kølvandet på OL diskuterer eliteidrættens vilkår, er der to faldgruber. Den ene er at se sagen i et budgetøkonomisk nulsums-perspektiv. Som en byrådspolitiker fra SF sagde forleden i argumentationen for at droppe et ifølge Team Danmark vitalt projekt med kommunal talentudvikling:»Eliteidrætten er ’nice to have’ og ikke ’need to have’«. Hvis det er en logik der breder sig, kan vi hurtigt sætte meget over styr. Den anden risiko er, at man spænder idrætslivet for alle mulige vogne. Når man læserregeringsgrundlaget, er det tydeligt, at der også her er blik for, hvad idræt kan gøre for dannelse og sammenhængskraft. Som når der spekuleres i at »inddrage frivillige foreninger i velfærdssamfundet, så de for eksempel kommer til at spille en større rolle i skoler og på ældrecentre.« Dette er en åbenlyst god idé, men man skal passe på ikke at elske idrætten ihjel, blot fordi den har positive samfundseffekter. JACOB ROSENKRANDS ",
        "metadata": {
            "source": "https://www.berlingske.dk/ledere/berlingske-mener-sporten-saetter-janteloven-ud-af-kraft-hurra-for-det",
            "image_url": "https://berlingske.bmcdn.dk/media/cache/resolve/image_x_large/image/182/1824960/24770201-med-hndboldherrernes-guld-og-suverne-sejr-i-ol-f.jpg",
            "publication_time": "Søndag d. 11. august 2024, kl. 19.00",
            "author": null,
            "related_links": [],
            "attachments": []
        }
    }
}