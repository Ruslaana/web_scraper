{
    "version": "1.0",
    "document": {
        "id": 14804,
        "title": "Hun skal give Deloitte-strategien vejgreb",
        "content": "Hvilke forventninger har du til dit nye job? Jeg har en stor og vigtig opgave foran mig med at give Deloittes strategi vejgreb. Det er et rigtig spændende job, jeg står over for, og som jeg går til med stor ydmyghed. Hvilke overvejelser har du gjort i forbindelse med dit skifte? Hvad bliver anderledes? Jeg har bevæget mig i spændfeltet mellem økonomi og kommunikation de seneste mange år, men med mit jobskifte tager jeg skridtet over i et mere rent kommunikationsjob. Det bliver også et skifte fra mange år i finans til en helt anden type virksomhed, og jeg glæder mig til at skulle lære en ny verden at kende.  Hvad har været den røde tråd i din karriere? Set udefra har jeg haft et forholdsvis klassisk forløb for en makroøkonom de første mange år af min karriere, der har bragt mig fra Økonomiministeriet over Nationalbanken til BRFkredit. Set indefra har kommunikation været en rød tråd hele vejen igennem, og det har gradvist fyldt mere og mere og fik mig til at supplere med et fag i strategisk kommunikation for ti år siden. Hvad er din uddannelse, og hvordan ser du sammenhængen mellem din uddannelsesbaggrund og dit nye job? Jeg er uddannet cand.polit. fra Københavns Universitet og har siden suppleret med Strategisk Kommunikation fra Journalishøjskolen og lederuddannelser fra CBS, Business Kolding og Insead. Imidlertid er min stærke erfaring inden for kommunikation nok det vigtigste udgangspunkt og aktiv i min nye stilling.  Hvad ser du selv som de største udfordringer i din nye stilling? Verden er under forandring, og det gælder også revisions- og rådgivningsbranchen. Det stiller store krav ikke bare til ledelsen om at sætte retning, men også til de ansatte, om at turde forandringer. Jeg skal være med til at give strategien vejgreb.",
        "metadata": {
            "source": "https://www.berlingske.dk/karriere/hun-skal-give-deloitte-strategien-vejgreb",
            "image_url": "https://berlingske.bmcdn.dk/media/cache/resolve/image_x_large/image/58/583673/7879667-ulrikke-ekelund.jpg",
            "publication_time": "Søndag d. 09. november 2014, kl. 07.57",
            "author": null,
            "related_links": [],
            "attachments": []
        }
    }
}