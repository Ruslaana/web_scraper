{
    "version": "1.0",
    "document": {
        "id": 3149,
        "title": "Den er blevet kaldt »en farlig tendens« af parnasset og omfavnet af Inger Støjberg. Sidste sommer overgav jeg mig til køkkenmaskinernes Brian",
        "content": "Airfryeren repræsenterer en spøjs historie om klasseskel og køkkenkulturkamp. Den lille flytbare varmluftsovn buldrede ind på køkkenbordene hos dem, der lever fint uden at ane, hvem madanmelderen Søren Frank og kokken Bo Jacobsen er. Mænd og kvinder udvekslede næsten lidenskabeligt tip på Facebook om at få de bedste pomfritter, hotdogs, baconsvøbte medisterpølser og flæskestege ud af den lille ovns bug. Imens rynkede parnasset på næsen. Populister, fra visse kokke til Inger Støjberg, var dog vågne, og Støjberg udnyttede køkkenkrigen til et PR-mæssigt kinderæg. Hun udråbte sig til at være »formand for Danmarks største airfryerparti«. Foråben skærmtilberedte hun baconsvøbt medisterpølse, anbefalet af »manden på gaden«, mens hun udnævnte »de danske landmænd« til helte, men også til ofre for CO₂-afgifter udtænkt i de højloftede københavnske saloner. Stakkels Mette Frederiksen, med og uden makrelmad, og stakkels Venstre, der vakler groggy rundt i gylletågen. Fryer-skam på retur Men Støjbergs timing er ikke perfekt. Der var hørt en tisken og hvisken, som afslørede, at flere har givet pøblens elskede maskine plads på køkkenbordet. Fryer-skammen i den talende klasse var på retur, flere står åbent frem, senest illustreret i tirsdags på Facebook. En kortposteringom køkkenmaskinen udløste tæt på 300 likes og over 200 kommentarer på under et døgn. Posteringen var fra krimiforfatteren, Lone Theils, bredt kendt også som Englands-ekspert. Med reference til en anden kamp, den om kulturen selv, og udsagnet »når jeg hører ordet kultur spænder jeg hanen på min revolver«, skrev hun: »Hver gang jeg hører ordet airfryer, så griber jeg efter min stavblender«. Theils er selv ferm i et køkken og bidrager med opskrifter fra »Theils Cantina«på netmediet POV International, men hun er ikke fan af køkkenmaskiner, om end stavblenderen lige går an.  Kommentarsporet, der har sine muntre øjeblikke, reflekterer over splittelsen i det bedre borgerskab. Der anes stadig »Nu be’r jeg dem, fru Heilbundt«-udbrud over, at nogen kan henfalde til at bruge en airfryer, når de allerede har en stor ovn og brødrister. Airfryer-partiformanden noteres også. Én har allerede sat sin maskine til salg igen, en anden har forvist den til et skab. En tredje bebuder, at støvede airfryers om fem år kæmper om pladsen på genbrugsbutikkernes hylder med fonduegryder og raclette-griller. Også hellefisk og asparges Nixenbixen siger andre. Sparet tid og sparet strøm nævnes. Noget bliver lettere, enkelte ting bliver tilmed bedre. Én fortæller, at maskinen sneg sig ind på køkkenbordet takket være teenagerens krav, men er nu flittigt brugt. En anden bebuder, at aftenens menu står på hellefisk og asparges på ti minutter fra airfryeren. Jeg selv overgav mig sidste sommer, hvor medier og forlag stadig holdt køkkenmaskinernes Brian ude i strakt arm, og det ses endnu. I Jyllands-Posten lægger vin- og madanmelderen Niels Lillelund ligefrem op til, at der er tale om den slags kulturkamp, hvor kun én opfattelse tolereres: »Jeg må søge vidnebeskyttelse, men nu siger jeg det: Airfryeren taber stort i min lammekølletest.« Kok Bo Jacobsen har kun foragt til overs for professionelle kokke, der tager airfryeren til sig, skriver Dorte Toft.Fold sammenLæs mereFoto: Maria Albrechtsen Mortensen. I Politiken reagerede den gode skribent Lars Dahlager med et suk over sin ungdomshelts deroute. »Åh, hvor er du faldet dybt, Jamie Oliver«, lød det i Dahlagers tidsåndsspalte, Listen. Olivers brøde er brug af en airfryer, og den er usexet i forhold til madpornoens øvrige virkemidler. I Politiken kaldte madredaktør Mette Mølbak også brugen af airfryer »en farlig tendens«, idet den ifølge hende bruges mest til det usunde. Virkelighedsfjerne orakler I Berlingske var det kokken Bo Jacobsen, der dømte airfryeren ude. Jacobsen har stadig orakelstatus hos madanmeldere for sit gastronomiske skoleridt i hedengangne Restaurationen, og kokken har kun foragt til overs for professionelle kokke, der tager airfryeren til sig. »Så følger hjemmekokkene selvfølgelig med«, lød det i enBerlingske-artikel. Faktisk kom hjemmekokkene først. Livsstilseksperten, Anne Glad, skred også i svinget. Ifølge hende var airfryeren »årets sous vide«, der er udstyr til vakuumpakning af kød til langtidsvarmning i vandbad. Sous viden lå aldrig øverst på Coops liste over mest solgte julegaver fra web-shoppen, men livsstilseksperten handler måske selv mest i butikker somKunst og Køkkentøj, der har alskens dejlige ting på hylderne (såmænd også min og min venstrehåndede gemals foretrukne kartoffelskræller, Jonas, til kun 49 kroner, hvilket er mere end dobbelt så meget som hos ICA i Malmø) Anne Glad er ikke glad for airfryeren, som hun mener repræsenterer en af de mørke sider ved kapitalismen – den med hele tiden at skabe nye behov. Hun overser bare, at airfryeren – for især mindre og eller/travle husholdninger – bare opfylder behovet bedre end »kapitalismens tidligere udbud«. For eksempel var vi selv på den fjerde møg-miniovn i vores minimale sommerhus. Og digerne er nu brudt – også i medierne. Stormfloden startede med forundrede artikler om førtidspensionisten, Britt Andersen, som så nichen før alle andre og blev rig og elsket på at skriveairfryer-kogebøger. Nu sprøjtes sådanne kogebøger ud fra forlagene, men før Claus Meyer overgiver sig, rejser det standhaftige antifryer-folk næppe det hvide flag. Dorthe Toft er journalist ",
        "metadata": {
            "source": "https://www.berlingske.dk/kommentatorer/den-er-blevet-kaldt-en-farlig-tendens-af-parnasset-og-omfavnet-af",
            "image_url": "https://berlingske.bmcdn.dk/media/cache/resolve/image_x_large/image/179/1795933/24705748-madlavning-i-airfryer-p-kkkenbordet-i-kbenhavn.jpg",
            "publication_time": "Lørdag d. 18. maj 2024, kl. 17.35",
            "author": "Dorte Toft",
            "related_links": [],
            "attachments": []
        }
    }
}