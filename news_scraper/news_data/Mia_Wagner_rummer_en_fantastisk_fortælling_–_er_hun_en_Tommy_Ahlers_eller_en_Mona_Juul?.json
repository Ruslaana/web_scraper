{
    "version": "1.0",
    "document": {
        "id": 1469,
        "title": "Mia Wagner rummer en fantastisk fortælling – er hun en Tommy Ahlers eller en Mona Juul?",
        "content": "Måske burde man have gættet, at Venstres nye formand ville have et es oppe i ærmet. Efter snart et år uden begejstring i Venstre, men tværtimod modvind, elendige meningsmålinger, sygdom og formandsskifte, skulle Troels Lund Poulsen (V) forsøge at begejstre vælgerne i sin rokade blandt Venstre-ministrene. Ind med en lovende ung venstremand, som spås at være fremtidens mand i det gamle parti. Ind med en person, som på samme måde som Tommy Ahlers kan begejstre bredt i det danske samfund, men ikke mindst bygge bro på tværs af Land-Venstre og By-Venstre. Valget af de to nye ministre overskygger totalt og aldeles den forventede rokade, hvor Stephanie Lose (V) bliver økonomiminister og Troels Lund Poulsen forsvarsminister samt vicestatsminister; Jakob Ellemann-Jensens oprindelige portefølje, som han så droppede i erkendelse af, at der ikke var tid til at være partiformand og forsvarsminister samtidig.  Stort tillykke til ny Digitaliserings- & Ligestillingsminister@MiaWagner. Vi glæder os til tæt samarbejde om en ambitiøs digital dagsorden med en stærk dansk stemme på EU-reguleringsdagsordenen. Men også stor tak til@marie_bjerrefor fremragende samarbejde. You ll be back!pic.twitter.com/LzvuGQjOiM Valget af Mia Wagner som digitaliseringsminister og minister for ligestilling er et løfte. Det er en af de sjældne gange, hvor en person ændrer fortællingen og oplevelsen af et parti. Valget af Mia Wagner er et håb, fordi et parti i så hård modvind som Venstre og i en slags indre splid mellem land og by blandt andet under indtryk af presset fra Danmarksdemokraterne har brug for at kunne fortælle, at partiet kan tiltrække mennesker, andre ser op til. Selvfølgelig kaster alle vi i pressen os over, at det er hende fra »Løvens Hule«, som nu bliver minister. Det var »Løvens Hule«, som gjorde Mia Wagner kendt i alle stuerne i Danmark. Det er billedet af den skarpe jurist og advokat, som blev koncerndirektør i familievirksomheden Freeway og brugte den platform til at skabe fortællingen om den knivskarpe og hårde iværksætter og erhvervskvinde. Fra venstre: Jacob Risgaard, Christian Arnstedt, Mia Wagner, Jan Lehrmann og Jesper Buch.Fold sammenLæs mereFoto: Per Arnesen / DR. Mia Wagner er ikke iværksætter i den klassiske forstand, hvor man opdager et produkt eller en teknologi, bygger en virksomhed fra bunden og så driver den til en national eller global succes. Hun er måske snarere iværksætter i moderne forstand, fordi hun sammen med Anne Stampe Olsen grundlagde Nordic Female Founders ud fra den idé, at de ville skabe en virksomhed, som kunne hjælpe kvindelige iværksættere med at realisere deres drømme om at bygge stærke holdbare virksomheder. Nogle tal viser, at0,1 procent af al venturekapitalgår til kvindelige iværksættere. Det er kun få måneder siden, atAnne Stampe Olsen købte – så vidt vides i fredsommelighed – Mia Wagner ud af Nordic Female Founders. Alle har spurgte sig selv, hvad der mon var Mia Wagners næste store projekt. Man har ikke fulgt med eller hørt efter, hvis man ikke har set den betydelige bevægelse, som Mia Wagner personligt har taget, siden hun droppede jobbet i Freeway og sin kultstatus som løvinde i »Løvens Hule«. Ane Cortzen interviewer Pernille Vermund og Mia Wagner til et afsnit af »Succeskriteriet« i Berlingske Salon i 2022.Fold sammenLæs mereFoto: Emilie Lærke. Man kan sige, at Mia Wagner er gået fra at være erhvervskvinde og iværksætter til at være en debattør, som markant går ind i debatten om eksempelvis feminisme og moderne ligestilling. Det er kun to måneder siden, at hun gik i rette med den konservative debattør Eva Selsing og hendes fortælling om at droppe arbejdsmarkedet for at passe børn og familie. »Vi skal holde op med at formane hinanden. Det er hårdt nok at være til stede i vores samfund i forvejen, og vi kommer let til at gøre hinanden forkerte, hvis vi pådutter andre vores egen »sandhed«,«sagde Mia Wagner i Berlingskeog slog fast, at Eva Selsing fodrer »morskammen«. »Vi har bygget en verden, der ikke hænger sammen, hvor samfundet kører hurtigere, end individet kan nå at følge med. Flere vil gerne arbejde mindre og gøre mindre. Det må man lytte til, men jeg tror bestemt ikke, at svaret er, at kvinder skal gå hjemme,« sagde Mia Wagner. Selvfølgelig siger man det, når man har skabt Nordic Female Founders, men der er stadig forskel på at skabe en investeringsfond for kvindelige iværksættere og så at gå ind i de store og splittende samfundsdebatter med styrke og magt. Mia Wagner har udviklet sig egen frygtløshed i den offentlige debat. I næsten endnu højere grad end Tommy Ahlers er hun både debattør og erhvervskvinde; et menings- og værdimenneske. Den fortælling blev underbygget af, at hun sidste år var med til at fortælle historien om C.F. Tietgen i DRs store serie »Matadorerne«. Igen en ny facet af mennesket Mia Wagner. Tv-serien »Matadorerne«s fortællere er Johannes Langkilde og iværksætteren Mia Wagner. De fortæller om hovedpersonerne og interviewer historikere.Fold sammenLæs mereFoto: DR-TV. For nogle uger sidenskrev hun her i Berlingske en kommentar om Roccamore-grundlæggeren Frederikke Antonie Schmidts nye bog, »Rebel«. Frederikke Antonie Schmidt er selv en kompromisløs feminist, som også kæmper mod forskelsbehandling på grund af alder. »Klør det i fingrene for at starte endnu en shitstorm? Så bare kom an. Som du kan læse i bogen, er Frederikke og Roccamore skabt i modvind, og jeg har frokostkurven fuld af tudekiks. I morgen går hun bare i gang igen,« er de sidste ord i hendes omtale af bogen. Mia Wagner er selv klar over, at det at have meninger kan udløse shitstorms. Men alligevel er det stadig ikke hele fortællingen om Mia Wagner, for rundt omkring i erhvervslivet kan man finde flere markante kvinder, som binder fortællingen om iværksætter, erhvervsliv og feminist sammen. Jeg har nævnt Frederikke Antonie Schmidt. Man kunne også nævne Christiane Vejlø og Helle Thorning-Schmidt. Mia Wagner er anderledes, fordi hun også gerne taler om gud og tro. »For en 12-talspige, som er vant til at kunne det hele selv, er det grænseoverskridende at bede, for jeg er ikke opdraget til at række hånden op og sige: »Jeg kan ikke det her.« Vi må bede om alt, og da jeg havde tænkt over det i et stykke tid, lavede jeg en dyb behovsanalyse og kom frem til, at alt det, jeg vil bede om, er Guds fred. Mit dybe behov er kærlighed og fred,« sagde Mia Wagner iet interview med Kristeligt Dagblad, hvor overskriften var »Gud har altid kaldt på mig, men jeg var ikke klar til at lytte«. Se godt på billederne af Mia Wagner fra de senere år. Som regel har hun sit dagmarkors om halsen. Da Mia Wagner var begyndt at gå i kirke, fandt hun sit dagmarkors frem fra gemmerne, som Kristeligt Dagblad har beskrevet det i deres interview med Wagner. Er det eller var det opvæksten på landet uden for Viborg, som viser sig her? Det er i Danmark, hvor de fleste ikke taler om deres forhold til gud, modigt at tale om sin tro. Også så inderligt og personligt, som i Mia Wagners tilfælde. Portrætbilleder af Mia WagnerFold sammenLæs mereFoto: Rune Øe. Hvis man som Mia Wagner er et menneske med en stærk fortælling, en bemærkelsesværdig karriere samt stærke værdier og holdninger, er man på mange måder en oplagt kandidat til en politisk karriere, også fordi Mia Wagner modsiger alle de mennesker, som kun er rundet af at være formet i de politiske ungdomsbevægelser for så at lande i Stats-, Udenrigs- eller Forsvarsministeriet. Statsminister Mette Frederiksens (S) eneste job er en tid som ungdomskonsulent i LO. Men her ligger også udfordringen. Hvis Mia Wagner er en ny Tommy Ahlers, så lover det ikke godt. Tommy Ahlers ville gerne være minister, men da ministerbilen var kørt væk med en socialdemokrat på bagsædet, så kunne selv et personligt stemmetal på 26.420 ikke få Ahlers til finde nogen interesse for det hårde, men vigtige arbejde som menigt folketingsmedlem. Tilværelsen er mere fri, når man i stedet kan mødes med toppen af erhvervslivet som bestyrelsesmedlem i den nye statslige superfond EIFO, Dansk Erhverv eller UNICEF. Her sidder Mia Wagner indtil i dag. I morgen er hun væk – foreløbig. Mia Wagner er med sin dygtighed, sin erfaring og sin alder et menneske, som vil få mange tilbud om spændende bestyrelsesposter. Så det er et godt gæt, at når ministerbilen ryger, så er Mia Wagner ude af dansk politik. Medmindre. Den konservative politiker og erhvervskvinde Mona Juul er eksemplet på, at man også i en moden alder kan forvandle sig fra erhvervskvinde til dygtig og trænet parlamentariker, som bider sig fast i sager. Med flid og hårdt arbejdede sikrede Mona Juul sig genvalg i Aarhus ved folketingsvalget sidste år i konkurrence med partihopperen Marcus Knuth (K). Mia Wagner kan begynde med at få sig en god kreds i Venstre, hvis hun vil vise, at hun i det mindste tror på muligheden for en politisk karriere ud over denne valgperiode. Den kan hun nemt få. Hun er en drøm af en kandidat. Thomas Bernt Henriksen er Berlingskes erhvervsredaktør Thomas Bernt HenriksenFold sammenLæs mereFoto: Søren Bidstrup.",
        "metadata": {
            "source": "https://www.berlingske.dk/kommentar/mia-wagner-rummer-en-fantastisk-fortaelling-er-hun-en-tommy-ahlers-eller",
            "image_url": "https://berlingske.bmcdn.dk/media/cache/resolve/image_x_large/image/173/1738995/24578942-med-toppen-p-arbejde-flger-vi-mia-wagner-i-lb.jpg",
            "publication_time": "Torsdag d. 23. november 2023, kl. 12.39",
            "author": "Thomas Bernt Henriksen",
            "related_links": [],
            "attachments": []
        }
    }
}