{
    "version": "1.0",
    "document": {
        "id": 7518,
        "title": "Yen på vej mod værste måned siden maj",
        "content": "Der skal fredag morgen 105,15 yen til at købe en dollar mod 105,03 torsdag ved dansk lukketid, mens der skal 1,0905 dollar til at købe en euro mod 1,0918 dollar torsdag. Yen er på vej mod sin største månedlige svækkelse mod dollar siden maj. Der er spekulationer om, at den amerikanske centralbank, Bank of Japan, vil fastholde sine pengepolitiske stimuli, mens den amerikanske centralbank forbereder sig på at mindske sine. Den japanske valuta begyndte sin svækkelse 30. september. Den japanske centralbank holder møde mandag-tirsdag i næste uge, og den amerikanske centralbank holder rentemøde tirsdag-onsdag.  Markedsdeltagerne vil indtil da nøje vurdere tal for den amerikanske vækst, der kommer fredag eftermiddag efter solide tal for blandt andet det amerikanske hussalg. - Dollar-trenden er blevet klarere, og det er mere af det samme frem mod årsskiftet, vurderer senioranalytiker Takuya Kanda hos Gaitame i Tokyo over for Bloomberg.  Han mener, at når usikkerheden om det amerikanske præsidentvalg er fjernet - 8. november - vil markedet for alvor begynde at fokusere på en renteforhøjelse på den amerikanske centralbanks møde til december. Takuya Kanda skønner, at yen vil fortsætte med at svækkes mod dollar, og at der til nytår skal 108 yen til at købe en dollar.",
        "metadata": {
            "source": "https://www.berlingske.dk/aktier/yen-paa-vej-mod-vaerste-maaned-siden-maj",
            "image_url": "https://berlingske.bmcdn.dk/media/cache/resolve/image_x_large/image/5/58322/15248017-files-imf-china-economy-forex.jpg",
            "publication_time": "Fredag d. 28. oktober 2016, kl. 06.59",
            "author": null,
            "related_links": [],
            "attachments": []
        }
    }
}