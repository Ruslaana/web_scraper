{
    "version": "1.0",
    "document": {
        "id": 16767,
        "title": "Kom og tis på kunstværket",
        "content": "I modsætning på kvinder, kan mænd lade deres vand, mens de står på rad og række. Men nu får denne fysiologiske forskel på kønnene en kunstnerisk dimension, når den fornemme Kunsthal Charlottenborg på Kongens Nytorv i dag åbner en udstilling med Pablo Bronstein. Den argentinske kunstner (født 1977), der er bosat i London, har skabt sit kunstværk specielt til Charlottenborg. Der er tale om en arkitektonisk installation, der er udformet som en pavillon, der fylder næsten hele den første udstillingssal. Installationen er et stort pissoir, som de besøgende – de mandlige må man formode – opfordres til at benytte. Kunstværket, der måler fem gange otte meter og er fem meter højt, rummer en lang kumme til fælles urinering, og kummen har afløb direkte ned på salens gulv. - Pissoiret peger, som mange af Bronsteins værker, på den monumentale neoklassicisme, der er et tilbagevendende tema i vestlig kunst og arkitektur. Bronsteins installation kommenterer på satirisk vis denne tradition, men pointerer også mere alvorligt, hvordan magten forsøger at bruge arkitektur til at styre adfærd – og til at definere, hvad det vil sige at være borger – helt ned til koderne omkring det at tisse, skriver Charlottenborg på sin hjemmeside. I rummene omkring pissoiret, som er udstillingens hovedværk, vises en række tegninger, der sætter pissoirpavillonen i et bredere arkitektonisk perspektiv.  - Som mange af Bronsteins værker peger pissoiret med de tilhørende tegninger på den monumentale neoklassicisme, der er et tilbagevendende tema i vestlig kunst og arkitektur. Bronstein forandrer denne tradition og gør den \"queer\", skriver Charlottenborg i en pressemeddelelse. Kunsthallen lover, at publikum har mulighed for at komme tørskoet i land, når man betragter kunstværket. - Man kan gå hele vejen rundt om den konstruktion, pissoiret er i, men man også igennem det. Urinen løber ud ved den ene endevæg, og man kan gå ned og bare kigge på det, siger pressemedarbejder Helle Bøgelund. Kunsthallen har sikret sig, at kunstværket ikke kommer i strid med hverken arbejdstilsynet eller fredningsmyndighedernes regler. Både en arkitekt, en ingeniør og en embedslæge fra Sundhedsstyrelsen har vurderet projektet. - Vi har talt med alle myndigheder, og nu må se, hvor meget pissoiret bliver brugt. Hvis det blive brugt meget, må vi sætte rengøringsfrekvensen op, for det er jo ikke sådan, at det skal svuppe i to måneder. Vi gør rent efter behov, siger Helle Bøgelund. Pablo Bronstein repræsenterer en lang tradition for at beskæftige sig kunstnerisk med menneskelige efterladenskaber. Bl.a. Marcel Duchamps, der blev verdensberømt for sin \"Fontæne\" – en pissoirkumme, Piero Manzoni, der vakte opsigt med 90 konservesdåser indeholdende kunstnerens afføring, og Uwe Max Jensen, der gjorde sig bemærket med et værk, hvor han tissede op ad en gavl i Brande, er en del af denne tradition. ",
        "metadata": {
            "source": "https://www.berlingske.dk/kultur/kom-og-tis-paa-kunstvaerket",
            "image_url": "https://berlingske.bmcdn.dk/media/cache/resolve/image_x_large/image/39/398590/4143562-charlottenborgpix.jpg",
            "publication_time": "Fredag d. 10. juni 2011, kl. 10.28",
            "author": "Henrik Dannemand",
            "related_links": [],
            "attachments": []
        }
    }
}