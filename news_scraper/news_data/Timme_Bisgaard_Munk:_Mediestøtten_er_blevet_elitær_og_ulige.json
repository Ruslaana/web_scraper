{
    "version": "1.0",
    "document": {
        "id": 4516,
        "title": "Timme Bisgaard Munk: Mediestøtten er blevet elitær og ulige",
        "content": "Mediestøtten er i medierne.Årets støttemodtagere er netop fundet, men der er ugler i mosen. Den hæderkronede avis Børsen har muligvis snydt sig til mere mediestøtte, end godt er. Den mediestøttede Radio Loud, med tæt på nul lyttere, støttes med 260 millioner kroner. De nye skandaler peger tilbage på den egentlige skandale. Mediestøtten er spild af penge, konkurrenceforvridende, smagsdommeri og udemokratisk elitær. En statsgodkendt troldeskov af dubiøse virksomhedskonstruktioner, mystiske navneskift og tomme paraplymediebrands. Emnet er tabu, selvom statsstøtten gives for at bryde tabuerne. Få ved det, men de fleste danske medier overlever kun takket være statsstøtten. Overskuddet er aldrig større end støtten. Det er nemlig svært at drive et medie på markedsvilkår, skulle jeg hilse at sige efter i 20 år at have drevet Kforum med et utal af afslag på mediestøtte. Når en hel branche lever af statens penge, opstår der let uretfærdigheder, hvor staten bestemmer, hvem der skal være branchens vindere og tabere. I dag gives størstedelen af millionmediestøtten til de få sunde og stærke mediemastodonter med kæmpe milliardformuer og overskud. Hvorfor skal staten forstærke deres overskud og formue? Er deres kommercielle interesser samfundets interesser? Ulogisk, konkurrenceforvridende og totalt spild af offentlige penge. Her burde indføres et koncernloft for, hvor stor en støtte man kan modtage. Mediestøtten burde ændres fra en overskudsforstærker til en underskudsforsikring. Altså, blot hjælpe dem, som for alvor har brug for pengene. Hvem Medienævnet definerer som støtteværdige medier, er endt som vilkårlig smagsdommeri og favorisering af et vilkårligt journalistisk ideal. Med Radio Loud som illustrativt eksempel. De unge ønsker ustøttet, ufin TikTok-journalistik, men har fået fin mediestøttet DAB-radiojournalistik. Smagsdommeriet er politisering. Rød velvilje og pression giver det socialdemokratiske debatmedie Netavisen Pio mediestøtte som nyhedsmedie. Ubegrundet forskelsbehandling af formelt identiske medier ses tit, f.eks. støttes filmmediet Ekko, men ikke musikmediet Gaffa. Mediestøtten var oprindeligt udtænkt for at støtte de store gamle brede dagblade. Loven har derfor et krav om en bred politisk og kulturel dækning af det danske samfund. Medieudviklingen går imod små faglige nichemedier målrettet udvalgte erhvervsgrupper eller smalle view-paper-værdifællesskaber. Det skaber et sammenstød mellem, hvad loven stiller af krav, og hvad mediestøtten gives til i praksis. Medieudviklingen har simpelthen indhentet loven. Mod bedre vidende uddeles penge til smalle nichemedier på kant med lovens ånd og ord om bred kultur og samfundsmæssig dækning. Mediestøtten gives i overvejende grad til elitære erhvervsnichemedier for den veluddannede overklasse af venturekapitalister, revisorer, djøf’ere, advokater og finansfolk osv. Senest til et elitemedie for fondsbestyrerne i Mærsk og Realdania. Altså medier og målgrupper, som har nul brug for statens støtte. Almindelige mennesker har ikke råd til at betale for at læse dem. Mediestøtten sikrer dermed, at almindelige danskere er udelukket og uoplyste. Det skaber en medieulighed og en informationsfordel for eliten. Ergo, det burde være et krav til mediestøtten, at danskerne har fri adgang til de medier, der støttes. Al det mediestøttefidusmageri får en til at savne krigens ustøttede illegale medier. Dengang journalister satte en ære i at drive og dø for frie medier på trods af statens censur, dødsstraf og lokkende løfter om guld og samarbejde. Timme Bisgaard Munk er redaktør og ph.d.",
        "metadata": {
            "source": "https://www.berlingske.dk/kommentatorer/timme-bisgaard-munk-mediestoetten-er-blevet-elitaer-og-ulige",
            "image_url": "https://berlingske.bmcdn.dk/media/cache/resolve/image_x_large/image/141/1412469/23721862-.jpg",
            "publication_time": "Tirsdag d. 27. april 2021, kl. 09.00",
            "author": "Timme Bisgaard Munk",
            "related_links": [],
            "attachments": []
        }
    }
}