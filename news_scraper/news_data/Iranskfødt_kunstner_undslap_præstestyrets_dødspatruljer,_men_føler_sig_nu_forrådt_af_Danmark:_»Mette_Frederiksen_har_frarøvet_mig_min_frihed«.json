{
    "version": "1.0",
    "document": {
        "id": 18139,
        "title": "Iranskfødt kunstner undslap præstestyrets dødspatruljer, men føler sig nu forrådt af Danmark: »Mette Frederiksen har frarøvet mig min frihed«",
        "content": "Tårerne løber ned ad kinderne. Ordene kan ikke længere finde vej til hendes læber – og det, der reelt blot er et par sekunders tavshed, føles som en lang, smertefuld pause. Firoozeh Bazrafkans følelser stråler ud af de sammenknebne øjne og skærer gennem lokalet med en isnende alvor, da hun tænker tilbage på sin families redningsmand. Ham, der brændte de afslørende identitetspapirer, sikrede deres flugt og reddede dem fra den visse død i årene efter den islamiske revolution i Iran. Ham, som hun med egne ord »skylder sit liv«. Med knækket stemme fortæller Firoozeh Bazrafkan om ham til Berlingske, men vi kan ikke gengive detaljerne her i avisen. Det vil være for farligt for hendes familie, påpeger hun. Iranske kvinder går forbi et vægmaleri, der viser den islamiske revolutions grundlægger, Ayatollah Ruhollah Khomeini.Fold sammenLæs mereFoto: Henghameh Fahimi/EPA-EPA/Ritzau Scanpix. Præstestyret sidder stadig tungt på magten i Teheran. Og truslen mod regimets modstandere er den dag i dag aldeles aktuel – ikke bare for dem i hjemlandet, men også for eksiliranerne i Europa. Det mærker hun selv. Årsagen? At hun i protest mod landets kvindeundertrykkelserevKoranen på et rivejern foran den iranske ambassade i København. En kunstnerisk performance, der lå i forlængelse af hendes øvrige islamkritiske værker fra de seneste to årtier. Nu tvivler den dansk-iranske kunstner imidlertid på, om hun i fremtiden vil kunne udføre den slags kunst i Danmark. For med koranloven har den danske regering i hendes øjne begået et »utilgiveligt knæfald« for selvsamme regime i Teheran, som nu også forfølger hende herhjemme. Et knæfald, der knægter hendes kunstneriske frihed, mener Firoozeh Bazrafkan. »De har lavet loven så stram, at jeg intet kan foretage mig. Det er misinformation, nårregeringenhævder, at det kun handler om koranafbrændinger foran ambassaderne. Loven handler i den grad også om mig.« Se en video af aktionen foran den iranske ambassade her:  Over det seneste år er hun blevet ansigtet på modstanden mod regeringens koranlov. En lov, der blev til efter pres fra Den Islamiske Samarbejdsorganisation, OIC, som var stærkt kritisk over for koranafbrændingerne i Danmark. Firoozeh Bazrafkan har gentagne gange udfordret og kritiseret loven, som forbyder »utilbørlig behandling« af religiøse tekster. Senest har huninstalleretet hemmeligt værk på Christiansborg, der består af syv kasser, som alle indeholder elementer fra Koranen. Hendes indsats for ytringsfriheden har sikret hende en indstilling til Fonsmark-prisen, som er anledningen til, at Berlingske møder hende en kold morgen i hendes atelier i København. Her sidder hun isoleret og alene, hvilket er symptomatisk for hendes situation som islamkritisk kunstner. Tavsheden fra hendes kolleger oven på koranloven har i hendes egne øjne været slående. Men de misforstår alvoren af loven, mener hun. »De tænker, at det ikke har noget med dem at gøre, men det er forkert. For loven handler om begrænsning af ytringsfriheden og kan ramme alle kunstnere. Det dybere problem er, at koranloven stopper al kunstnerisk tænkning i retning af religionskritik. Ingen tør lave noget, fordi loven er så mærkeligt formuleret.« Firoozeh Bazrafkan i sit atelier i København.Fold sammenLæs mereFoto: Nicoline Kjems-Krognos. Firoozeh Bazrafkan har selv haft islamkritikken som en rød tråd gennem sin karriere. Flere af hendes værker ville formentlig være ulovlige i dag. Det mener hun i hvert fald selv. Hun har for eksempel makuleret Koranen og proppet strimlerne på et bedetæppe, hvilket hun selv tror falder ind under kategorien »utilbørlig behandling« af religiøse tekster. Hendes kunstneriske drivkraft er en dybfølt indignation over, at flere muslimske lande, herunder Den Islamiske Republik Iran, anvender Koranen til undertrykkelse af kvinder. Nu har de danske politikere i hendes øjne blåstemplet den tænkning med koranloven og føjet mullaherne i Teheran. Dermed kan præstestyret ikke længere kritiseres fra dansk side, når de forfølger blasfemikere, mener Firoozeh Bazrafkan. For hvad gør de danske politikere selv? Ja, de vil nu også smide blasfemikere i fængsel, hvis de har behandlet muslimernes religiøse tekster »utilbørligt«, påpeger hun. »Den lov er en kæmpe fejltagelse, der har gjort livet så meget nemmere for islamisterne i Mellemøsten.« Under vedtagelsen af koranloven udpenslede hun sin kritik med et nyt kunstværk. Hun rev 94 gulerødder på sit rivejern i stedet for Koranen. En gulerod for hver af de politikere fra regeringspartierne og Radikale Venstre, der havde stemt for loven i Folketinget. Se en video af aktionen med gulerødderne her:  Nu har hun fyldt resterne af gulerødderne på syltekrukker og udstillet dem som et »skamværk« på årsdagen for lovens vedtagelse. En lov, der er placeret istraffelovenskapitel om landsforræderi og andre forbrydelser mod statens selvstændighed og sikkerhed. Firoozeh Bazrafkan tøver dog ikke med at vende anklagen den anden vej. »Det er de ansvarlige politikere, der er landsforrædere. De har åbnet døren til vores demokrati for de muslimske lande og er gået ned på knæ i ren overgivelse.« Regeringen vil nok sige, at den gør det eneste ansvarlige og beskytter Danmark i lyset af terrortruslerne efter koranafbrændingerne? »Kunst er ikke farlig. Terrortruslen forsvinder heller ikke med den her lov. Den vil altid være der. Derfor skal vi ikke give efter over for islamisternes krav og fratage borgerne deres frihedsrettigheder. Det vil alligevel ikke tilfredsstille mullaherne i al evighed.« Koranloven er vedtaget demokratisk. Hvis man er utilfreds, må man vel samle et flertal imod den? »Selvfølgelig, men det her er en knægtelse af basale menneskerettigheder og censur. Det er fuldstændig vanvittigt, at jeg skal tænke over, om min islamkritiske kunst overtræder loven.« Den kunstneriske frihed bør slet ikke kunne begrænses? »Nej, den skal være helt fri. Så længe man ikke opfordrer til vold. I mine øjne har ethvert demokratisk samfund brug for blasfemikere og kunstnere, der trodser religionen.« Hvordan har regeringens koranlov ændret dit liv? »Mette Frederiksen har frarøvet mig min frihed, bremset mig som kunstner og sanktioneret mine værker med den lov. Alle mine hovedværker handler om Koranen, men de er nu ulovlige. Det er katastrofalt.« Firoozeh Bazrafkan mener, at koranloven er et forræderi mod de danske værdier, som hun er vokset op med efter flugten fra præstestyret i Iran.Fold sammenLæs mereFoto: Nicoline Kjems-Krognos. Firoozeh Bazrafkan er ikke typen, der giver op eller lader sig slå ud af modstand. Med sine islamkritiske billeder, videoer, tegninger og installationer er hun alligevel allerede på kant med kunstmiljøet i København. Af kritikere opfattes hun ligefrem som en højreorienteret kunstner, der ophæver skellet mellem kunst og politisk aktivisme. Firoozeh Bazrafkan har således siddet i bestyrelsen for Trykkefrihedsselskabet, der har markeret sig som et arnested for flere af de mest fremtrædende kritikere af islam i Danmark. I den periode var hun også aktiv debattør og indehaver af en blog på Jyllands-Posten. Her skrev hun i 2011 et kontroversielt debatindlæg, der kostede hende en dom for brud på racismeparagraffen.  Hvorfor? Fordi hun i kølvandet på en debat om andre islamkritikeres udsagn skrev, at »muslimske mænd i meget stort omfang verden over både voldtager, mishandler og slår deres døtre ihjel«, og herefter betegnede islam som en »defekt menneskefjendsk kultur«. Men ville hun skrive det igen efter dommen? »Ja,« erklærer hun uden den mindste tøven i stemmen. Det er ikke for generaliserende om muslimske mænd? »Nej, for i muslimske lande er manden beskyttet af loven, hvis han begår vold mod kvinder. Det sker med henvisning til Koranen. Så det handler ikke om et par enkelte muslimske mænd, men et generelt samfundsproblem.« Du skrev ikke om samfundsproblemer, men om muslimske mænd? »Ja, men jeg har aldrig nogensinde sagt, at det er alle muslimske mænd. Det ville være tåbeligt. Det er imidlertid et faktum, at kvinder er mindre værd end mænd ifølge loven i muslimske lande. Vi har et kæmpe problem i Danmark, hvis man ikke må sige det højt.« Firoozeh Bazrafkan har fået tatoveret det persiske ord moharebeh på sin underarm. Det er persisk for »den, der fører krig mod Gud«. Præstestyret anvender anklagen om »moharebeh« mod regimets kritikere, der henrettes, hvis de kendes skyldige.Fold sammenLæs mereFoto: Nicoline Kjems-Krognos. Løsningen? At de danske politikere hurtigst muligt får afskaffet racismeparagraffen. Et argument, der også for nylig blevfremsataf de borgerlige oppositionspartiers partiledere efter mordet på koranafbrænderen Salwan Momika i Sverige. Ifølge Firoozeh Bazrafkan er racismeparagraffen problematisk, fordi den giver særstatus til religiøse trossamfund og skærmer dem mod kritik. »Det er forkasteligt, at vi har en lov, der giver muslimer og andre troende privilegier, som vi andre ikke har. Som eksmuslim er jeg for eksempel ikke beskyttet af paragraffen,« siger hun. Racismeparagraffen blev indført i lyset af nazisternes antisemitiske forfølgelser i 1939. Er det ikke vigtigt, at vi beskytter religiøse minoriteter? »Det var en fin idé dengang, men datidens politikere vidste jo ikke, at der ville komme en masse islamister til Danmark. I mine øjne er paragraffen forældet og et skalkeskjul for undertrykkelse af religionskritik – og et instrument, som bruges aktivt til at kyse politiske modstandere og tie kunstnere ihjel.« Salwan Momika under en koranafbrænding i Malmø i 2023. Han blev dræbt tidligere i år i Stockholm.Fold sammenLæs mereFoto: Johan Nilsson/EPA/Ritzau Scanpix. For Firoozeh Bazrafkan handler kampen om mere og andet end bare ytringsfriheden. Det handler om en islamisk religion, der truer selve fundamentet under det danske samfund. Hvis ikke politikerne gør sig det bevidst, vader de med bind for øjnene ind i flere problemer, advarer den islamkritiske kunstner. Hun er selv ikke det mindste overrasket overmeningsmålinger, derdokumentererantidemokratiske holdninger blandt muslimerne i Danmark. Dem er hun vokset op med i de danske ghettoer, påpeger Firoozeh Bazrafkan. Hendes egen familie erfarede hurtigt efter flugten fra præstestyret, at de ikke var undsluppet islamisterne. De fandtes allerede blandt de mange flygtninge og arbejdsmigranter, som i de år også var kommet til Danmark. Gellerupparken blev efter få måneder for meget af netop den grund. »Alle de røde alarmer blinkede«, siger Firoozeh Bazrafkan. Gellerupparken har længe kæmpet med store integrationsudfordringer. Firoozeh Bazrafkans familie flyttede af samme grund hurtigt væk igen.Fold sammenLæs mereFoto: Henning Bagger/Ritzau Scanpix. I stedet endte familien i et belastet boligområde i Randers. Her blev hun opdraget anderledes end andre af de mellemøstlige børn fra muslimske familier. Det var ikke uden konsekvenser, fortæller hun og nævner, at dødstrusler i postkassen og æg kastet mod ruderne ikke var usædvanligt. Og hvorfor? Fordi hendes familie fejrede jul – og lod døtrene gå med shorts, cykle rundt i kvarteret, stå på rulleskøjter og have plakater med deres idoler i stil med alle andre danske børn. Men kan muslimerne aldrig integreres i det danske samfund? »Måske om 400 år,« siger Firoozeh Bazrafkan. Hun frygter konsekvenserne for demokratiet af det stigende antal muslimer. »Hvis ikke muslimerne selv går forrest og siger, at de vægter Danmark, danske værdier, ytringsfriheden og grundloven højere end islam, så bliver det på et tidspunkt et stort problem. Det ved vi alle sammen.« FAKTAFonsmark-prisenMed støtte fra Den Berlingske Fond og med inspiration fra fhv. chefredaktør Henning Fonsmark uddeler Berlingske én gang om året Fonsmark-prisen, der gives til markante stemmer og tænkere, som på afgørende vis har bidraget til den borgerlige idédebat.Prisen er på 250.000 kroner og uddeltes første gang i 2020, hvor Per Stig Møller blev prismodtager.Berlingske har indstillet otte debattører til prisen. Efterfølgende vil Den Berlingske Fonds bestyrelse reducere feltet til tre nominerede. Derpå afgør Berlingskes abonnenter, hvem der 27. marts skal modtage Fonsm﻿ark-prisen 2025. I de kommende uger vil de otte indstillede blive interviewet.De otte indstillede er: Otto Brøns-Petersen, Thomas Kluge og Kasper Støvring, Morten Dahlin, Linea Søgaard-Lidell, Christoffer Lilleholt, Marie Bjerre og Mads Duedahl, Frederik Vad, Isabella Arendt, Hella Joof, Firoozeh Bazrafkan og Morten Jarlbæk Pedersen.FOLD UD Med støtte fra Den Berlingske Fond og med inspiration fra fhv. chefredaktør Henning Fonsmark uddeler Berlingske én gang om året Fonsmark-prisen, der gives til markante stemmer og tænkere, som på afgørende vis har bidraget til den borgerlige idédebat. Prisen er på 250.000 kroner og uddeltes første gang i 2020, hvor Per Stig Møller blev prismodtager. Berlingske har indstillet otte debattører til prisen. Efterfølgende vil Den Berlingske Fonds bestyrelse reducere feltet til tre nominerede. Derpå afgør Berlingskes abonnenter, hvem der 27. marts skal modtage Fonsm﻿ark-prisen 2025. I de kommende uger vil de otte indstillede blive interviewet. De otte indstillede er: Otto Brøns-Petersen, Thomas Kluge og Kasper Støvring, Morten Dahlin, Linea Søgaard-Lidell, Christoffer Lilleholt, Marie Bjerre og Mads Duedahl, Frederik Vad, Isabella Arendt, Hella Joof, Firoozeh Bazrafkan og Morten Jarlbæk Pedersen.",
        "metadata": {
            "source": "https://www.berlingske.dk/debatinterview/iranskfoedt-kunstner-undslap-praestestyrets-doedspatruljer-men",
            "image_url": "https://berlingske.bmcdn.dk/media/cache/resolve/image_x_large/image/188/1889879/24891022-over-det-seneste-r-er-hun-blevet-landskendt-som-a.jpg",
            "publication_time": "Lørdag d. 22. februar 2025, kl. 14.06",
            "author": "Christian Foldager",
            "related_links": [],
            "attachments": []
        }
    }
}