{
    "version": "1.0",
    "document": {
        "id": 21794,
        "title": "Hun snøvler, vælter og slår – jeg har aldrig set noget lignende",
        "content": "Rona hamrer shots, bunder slatter og kaster impulsivt øl i hovedet på en flok mænd. Snart gemmer hun sig fra udsmiderne under bordene, hænger råbende over bardisken, danser som en gal for så at vælte, ynkeligt grædende. Hendes kæreste og venner må bære hende hjem. Festen er for længst slut. Kvinderne kan også gå til den, men skammen er anderledes end mændenes. For er det ikke et tabu, når vi helt mister kontrollen? I den tyske instruktørNora Fingscheidts»The Outrun« lever den biologistuderende Rona (Saoirse Ronan) for at drikke. Det sker i technopumpede sekvenser i neonlys og forelskede favntag med en smuk og rar mand (Paapa Essiedu). Meget har de til fælles, Rona (Saoirse Ronan) og faren (Stephen Dillane). Fantasifuldhed, legesyge, kærlighed til naturen – og et svært sind, der kan lindres med alkohol.Fold sammenLæs mereFoto: Anne Binckebanck. Men Rona ender i alkoholbehandling efter døddrukken at have overlevet et voldtægtsforsøg på vej hjem fra baren. Hun har smadret alt på sin vej – kærligheden, venskaberne, sig selv. Så hun vender hjem til sit barndomshjem på de skotske Orkney-øer for at hele sig. Alligevel bekender hun i rundkredsen med de andre syndere til AA-mødet, at hun stadig savner det. Glæden i branderten. Thomas Vinterbergs »Druk« skildrer alkohol i et eventyrligt gyldent lys, der gradvist falmer. I Fingscheidts film er den en forelskelsesrus, som udvikler sig til et toksisk forhold. Som med kærester, man bliver hos, selvom man går i stykker af det. For man elsker ham jo: ånden i flasken. Og det er eddermame en ubekvem sandhed. Mangen en skuespiller har forsøgt sig med fulderikken og er forfaldet til overspil. Som når nogen spiller sovende eller svimle af forelskelse (som jo er en art henført overraskelse), bliver det sjældent rigtig naturligt, når drukmåsen gestaltes. Men den bare 30-årige irske skuespillerSaoirse Ronankunne godt få sin femte Oscar-nominering for sit fuldemandsportræt af Rona. Den iltre kvinde er altid inde under fuldskaben, både når Saoirse Ronan græder eller uddeler svinere, eller når hun ekstatisk danser, lykkelig af rusen. En smerte et sted, en mørk plet i øjnene, indimellem som et ungdommeligt håb. Flere steder i filmen er der små digressioner og tekstbidder om alt fra gobler og tang til lokal folklore. De spejler Ronas helingsproces. Det er sødt, ofte fortænkt og overskrevet, en for tydelig påmindelse om, at »The Outrun« er født i litteraturen. Saoirse Ronans hår illustrerer, hvor vi er i fortællingen. Jo mere giftigt blåt, des mere giftigt misbrug.Fold sammenLæs mereFoto: Anne Binckebanck. For man behøver ikke meget mere end det portræt, Saoirse Ronan tegner med sit filmskuespil. Man ser det i mimikken, i Saoirse Ronans på én gang barnligt følsomme, rå og uforløste øjne, som vi kender fra rebellerne i »Little Women« og »Lady Bird«. Flakkende mellem sindstilstande, i forandring og på vej mod noget andet, altid med enten tåen eller hele kroppen nedsunket i mørket. Også replikkerne får hun til at leve. Under et tilbagefald tildeler hun den alt for religiøse mor fuldemandssvinere. Til sidst bryder Rona sammen og græder som en lille pige: »Dine bønner hjalp ikke, mor. Dine bønner hjalp ikke.« Der findes en smerte, der er så dyb, at selv ikke kærligheden kan nå os der. Den erkendelse kan Saoirse Ronan spille. Billederne er hvidmelerede, rå blæst og tomhed. Det er, som om de selv spørger, om der findes glæde efter alkoholen. Instruktøren blev honoreret med en sølvbjørn på filmfestivalen i Berlin for sin debut, »Systembryder«, om en niårig pige, der raser mod institutioner og mor – indtil hun finder en voksen pædagog, der kan rumme hende. Også 29-årige Rona er fyldt med tung barndom, hun slog sig tidligt på livet. Nu må hun blive voksen, hurtigt. Som en forsømt stueplante, der taber mange blade, lige inden den visner helt. Saoirse Ronan er bare 30 år gammel og har været Oscar-nomineret fire gange. Også i »The Outrun« viser hun sit enorme talentFold sammenLæs mereFoto: Anne Binckebanck. Men barndommen hænger i hende. Rona husker i flashback, hvordan hendes bipolare far manisk smadrede vinduerne og troede, han kunne styre vinden under Orkneys mange storme – hvis han da ikke dødningeagtig lå henslængt i depressionståge. I svære scener ser man, hvordan Rona og han minder om hinanden, hendes flakkende væsen er som snydt ud af næsen på ham. Er alkoholmisbruget og den mørke drift mod at såre dem, hun har kær, en forbandet vuggegave, hun har fået af ham? Rona tager væk igen, til en endnu mindre Orkney-ø med blot 60 indbyggere. Man kommer sig ikke over det, afslører en ældre gammel ven, som Rona finder der. Han har ikke drukket i 12 år og fire måneder – og mere til. Nemt bliver det aldrig. Bare mindre hårdt, trøster han. Desværre mister »The Outrun« pusten i tredje akt og bliver slap i sit portræt af den kvindelige misbruger. Ærgerligt er det, at netop misbruget er det mest interessante ved figuren Rona. Alkoholmisbruget vises næsten som en kærlighedseliksir. De første slurke medfører ekstatisk kærlighed og kilden i hele kroppen. Men bunden på flasken er toksisk.Fold sammenLæs mereFoto: Anne Binckebanck. Til sidst går der Hollywood i den lille film, bølgerne bruser i helbredelse, og Saoirse Ronan danser lykkeligt ædrueligt til housemusik. Men »The Outrun« er et væsentligt værk, og den vil komme til at betyde noget for nogle, der kæmper mod den sygdom, misbruget er. Og det fortjener alt vores respekt. Instrueret af Nora Fingscheidt. Med Saoirse Ronan, Paapa Essiedu, Saskia Reeves og Stephen Dilliane med flere. Kan ses i biografen fra 13. marts",
        "metadata": {
            "source": "https://www.berlingske.dk/skaerm/hun-snoevler-vaelter-og-slaar-jeg-har-aldrig-set-noget-lignende",
            "image_url": null,
            "publication_time": "Onsdag d. 12. marts 2025, kl. 18.39",
            "author": "Thea Torp",
            "related_links": [],
            "attachments": []
        }
    }
}