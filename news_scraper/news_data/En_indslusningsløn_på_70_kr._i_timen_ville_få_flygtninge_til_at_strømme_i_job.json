{
    "version": "1.0",
    "document": {
        "id": 9774,
        "title": "En indslusningsløn på 70 kr. i timen ville få flygtninge til at strømme i job",
        "content": "Tidligere generalsekretær i Dansk Flygtningehjælp Andreas Kamm udsendte for nylig et tweet, hvor han skrev: »Jeg får lyst til igen at sige indslusningsløn«. Anledningen var Finansministeriets nye rapport, der konkluderer, at ikke-vestlig indvandring indebærer en varig belastning af de offentlige finanser på 33 mia. kr. Det skyldes, at beskæftigelsesgraden er lav for ikke-vestlige indvandrere og efterkommere. Nøglen til at nedbringe de 33 mia. kr. er at få flere indvandrere i beskæftigelse. I Danmark er vi relativt dårlige til atintegrere indvandrere på arbejdsmarkedet. Den dårlige integration skyldes hovedsagelig, at arbejdsmarkedets parter har fastsat en mindsteløn, der holder mange flygtninge mv. uden for arbejdsmarkedet. Den danske mindsteløn på ca. 120 kr. i timen er nemlig blandt de højeste i verden. Mange ikke-vestlige indvandrere har til at starte med overordentlig svært ved at producere for 120 kr. i timen. Det skyldes udfordringer med sprog, manglende erhvervserfaring mv. Og derfor er der ikke så mange virksomheder, der ansætter indvandrere. Hvorfor betale 120 kr. i timen for en person, der kan producere for 70 kr. i timen? Med andre ord: Arbejdsmarkedet er en løn- og jobstige, hvor man starter på nederste trin og så bevæger sig opad. Men i Danmark har man fjernet de nederste trin, og derfor kan mange flygtninge ikke »nå op« og få fodfæste på stigen. En indslusningsløn på 70 kr. i timen vil betyde, at indvandrere i større omfang kan få job på cafeer, restauranter, hoteller og byggepladser mv., fordi det bliver mere attraktivt for virksomhederne at ansætte dem. En indslusningsløn på 70 kr. i timen (godt 11 dollars)vil være en god løn for mange flygtninge, der jo ofte kommer fra fattigere kår. Min forventning er, at en indslusningsløn vil få flygtninge til at strømme i job. Hvorfor? Fordi det vil være en god forretning for både virksomheden (der får billig arbejdskraft) og for flygtningen, der får foden op på løn- og jobstigen. Der tales meget om, at kommunerne skal få indvandrere i job. Kommuner er ikke skabt til at få indvandrere (eller nogen andre) i job ud over dem, de selv ansætter. Finansministeriet har udsendt en analyse, der viser, at en betydelig del af den aktive arbejdsmarkedspolitik giver et samfundsøkonomisk tab. Mange fremhæver i øjeblikket den såkaldte IGU-ordning for flygtninge. IGU-ordningen er en besværlig indslusningsløn med snubletråde. Blandt andet skal flygtningen være i uddannelse i 20 uger inden for to år. Ikke mange virksomheder kan leve med, at en medarbejder ca. 20 pct. af tiden ikke løser de opgaver, vedkommende er ansat til. Den lokale cafe, hotel eller byggeplads har brug for en god og billig arbejdskraft hele tiden. Tallene for IGU-ordningen er meget langt fra en succes. Siden ordningen trådte i kraft i 2016 er blot ca. 1.400 flygtninge kommet ind i ordningen. Det svarer til under 70 om måneden. Dertil kommer, at der er et frafald på 30 pct.",
        "metadata": {
            "source": "https://www.berlingske.dk/kommentatorer/en-indslusningsloen-paa-70-kr.-i-timen-ville-faa-flygtninge-til-at-stroemme-i",
            "image_url": "https://berlingske.bmcdn.dk/media/cache/resolve/image_x_large/image/11/116202/20961584-17debmads-lundby-hansen-135jpg.jpeg",
            "publication_time": "Torsdag d. 17. maj 2018, kl. 12.00",
            "author": null,
            "related_links": [],
            "attachments": []
        }
    }
}