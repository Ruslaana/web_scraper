{
    "version": "1.0",
    "document": {
        "id": 16513,
        "title": "Han har lagt arm med Rusland om gassen – men længe før lærte et job i Skagen ham at håndtere uenigheder",
        "content": "Mads Nippers evner som forhandler blev sat på prøve efter Ruslands invasion af Ukraine. Som topchef for energikæmpen Ørsted lagde han arm med Rusland om betalingen af gas i rubler. Men længe før den udfordring var han havnefoged og forhandlede med fulde svenskere i Skagen. Hvad er dit bedste sommerjob nogensinde? »Det var, da jeg var havnefoged i Skagen. Det var jeg tre år i træk, hvor jeg gik med solcreme, baseballkasket og en gammel kræmmertaske over skulderen og opkrævede penge fra lystbåde deroppe. Det var skidesjovt. Det var altid festligt og i alt slags vejr. Nogle dage var der 20 både, nogle dage var der 400 både. Det var alletiders, og der skete altid noget.« FAKTAMit bedste sommerferiejobI en serie spørger Berlingske en række udvalgte topfolk fra erhvervsliv og politik om deres bedste sommerferiejob, og hvad de tog med sig derfra.FOLD UD I en serie spørger Berlingske en række udvalgte topfolk fra erhvervsliv og politik om deres bedste sommerferiejob, og hvad de tog med sig derfra. Hvad var den bedste side ved det? »Det var, at det altid var i den friske luft, var udendørs, og at der altid skete noget nyt. Der var aldrig to dage, der var ens, og man mødte utrolig mange forskellige mennesker. Langt de fleste af dem var jo glade og i feriestemning. Hvad var den værste side ved det? »Mest når der blev ringet til mig, for jeg var samtidig tilkaldevagt. Hvis der var en stor motorbåd fyldt med svenskere, der havde drukket så mange øl, at de larmede så meget, at ingen andre kunne sove, var det mit ansvar at cykle ned og stoppe den fest. Det var ikke altid lige sjovt.« Kunne du det? »Det kunne man oftest, men det krævede ofte, at jeg satte mig ned og drak en øl med dem. Det var så et åg, jeg måtte tage med.« Har sommerjobbet haft indflydelse på din senere karriere? »Det har det nok, for jeg har i løbet af sådan en sommer mødt tusindvis af forskellige mennesker, hvor en betydelig del af min opgave var at få dem til at have en god oplevelse. På det tidspunkt havde Skagen den absolut dyreste havneafgift i landet, og nogle syntes, det var mange penge.« »Men at prøve at give energi og godt humør og også forklare, at det ikke var helt urimeligt. At skulle fortælle noget, som ikke alle var begejstrede for, men gøre det på en måde, så de forstod det og syntes, det egentlig var okay.« Hvad lærte du, som du kan bruge i de funktioner, du har i dag? »At øve sig på, at uanset om folk er fantastisk imødekommende og positive eller er lidt skeptiske og har en dårlig dag, så skal man efterlade dem med så meget energi som muligt. Det bruger man som leder stort set altid.« Hvis du skulle lave noget helt andet i dag, hvad ville du så gerne lave? »Så skulle jeg være vinimportør. Det er min store interesse og passion. Det er spændende og fascinerende, hvordan noget så simpelt kan være så forskelligt.« »Jeg tror ikke, jeg er dygtig nok til at være vinmager. Det vil være for stejl en læringskurve. Jeg er ikke velhavende nok til at købe en gård og have andre til at gøre det for mig. Hvis man skal have en bar, er arbejdstiderne simpelthen for ringe. Derfor sidder importjobbet lige i skabet med det, som jeg ville kunne – og ikke at skulle arbejde dag og nat.« FAKTABlå bog: Mads NipperMads Nipper er født i 1966 og er uddannet i erhvervsøkonomi fra Aarhus Handelshøjskole.Han blev ansat i LEGO i 1991, hvor han bestred en lang række poster, blandt andet som marketingdirektør fra 2006.I 2014 blev han administrerende direktør i Grundfos og var det frem til 2021, hvor han overtog posten som administrerende direktør i Ørsted.Mads Nipper bor i Vejle og er gift med Gitte Nipper. Parret har to børn.FOLD UD Mads Nipper er født i 1966 og er uddannet i erhvervsøkonomi fra Aarhus Handelshøjskole. Han blev ansat i LEGO i 1991, hvor han bestred en lang række poster, blandt andet som marketingdirektør fra 2006. I 2014 blev han administrerende direktør i Grundfos og var det frem til 2021, hvor han overtog posten som administrerende direktør i Ørsted. Mads Nipper bor i Vejle og er gift med Gitte Nipper. Parret har to børn.",
        "metadata": {
            "source": "https://www.berlingske.dk/virksomheder/han-har-lagt-arm-med-rusland-om-gassen-men-laenge-foer-laerte-et-job",
            "image_url": "https://berlingske.bmcdn.dk/media/cache/resolve/image_x_large/image/156/1564935/24135425-.jpg",
            "publication_time": "Lørdag d. 16. juli 2022, kl. 06.34",
            "author": "Jonathan Lundgren Larsen",
            "related_links": [],
            "attachments": []
        }
    }
}