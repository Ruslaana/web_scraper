{
    "version": "1.0",
    "document": {
        "id": 4466,
        "title": "Kenyansk maratonløber vil forbedre verdensrekord i Berlin",
        "content": "Langdistanceløber Eliud Kipchoge er mødt frem til søndagens Berlin Marathon med et mål om at forbedre sin egen verdensrekord. Den 37-årige kenyaner gennemførte for fire år siden maratonløbet i Berlins gader på to timer, 1 minut og 39 sekunder. Det er historiens hurtigste tid på den ikoniske distance. Ordene skulle dog nærmest trækkes ud af Kipchoge på fredagens pressemøde. Her lagde kenyaneren ud med at sige, at han blot ønskede »et godt løb«, hvilket han blev bedt om at uddybe. »Et godt løb er et godt løb.« »Det betyder, at alle er glade, og flere mennesker bliver inspirerede og motiverede.« »Og kan jeg så oveni sætte en ruterekord, vil jeg være taknemmelig,« siger Eliud Kipchoge. En rekord på ruten i Berlin vil være det samme som en verdensrekord, men det ord ville han ikke selv tage i sin mund. »I kan kalde det, hvad I vil. Jeg forsøger at sætte en ruterekord,« siger Kipchoge. Gaderne i Tysklands hovedstad egner sig særdeles godt til rekorder, da de er flade og uden nævneværdige stigninger. Rekordtiden på herresiden har siden 2003 tilhørt Berlin. Omkring 45.000 løbere er tilmeldt søndagens maraton. /ritzau/AFP",
        "metadata": {
            "source": "https://www.berlingske.dk/sport/kenyansk-maratonloeber-vil-forbedre-verdensrekord-i-berlin",
            "image_url": "https://berlingske.bmcdn.dk/media/cache/resolve/image_x_large/image/159/1596109/24213776-athletics-marathon-austria-ken.jpeg",
            "publication_time": "Lørdag d. 24. september 2022, kl. 11.17",
            "author": null,
            "related_links": [],
            "attachments": []
        }
    }
}