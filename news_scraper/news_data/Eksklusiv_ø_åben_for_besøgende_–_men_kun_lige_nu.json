{
    "version": "1.0",
    "document": {
        "id": 1929,
        "title": "Eksklusiv ø åben for besøgende – men kun lige nu",
        "content": "Med kun 1.000 besøgende om året er øen Montecristo ud for Italiens kyst meget svær at få lov til at besøge. Siden 1988 har øen haft status som naturreservat, og der skal søges om tilladelse til blot at gå i land på øen. Det kan tage op mod tre måneder at få i stand, og vil man også gå en tur rundt på øen, kan det tage helt op til tre år at få tilladelse. Ikke desto mindre er øen nu åben i en af sine to korte perioder om året.  Fra 31. august til 31. oktober er det muligt at besøge øen. Men søger du nu, kan du måske nå at få tilladelse til øen, når den igen åbner i begyndelsen af april. Montecristo ligger ud for Toscanas kyst og kan tilgås med båd. Selv med en tilladelse i hånden er det ikke uden besvær at komme ud til øen. »Der er ingen færger, der planmæssigt sejler til øen, så de, der får adgangstilladelse til at besøge øen, må selv ud at finde en båd, der kan sejle de ca. 40 sømil fra fastlandet og ud til øen,« siger en talsperson fra Toscanas Archipelago National Park ifølge mediet The Local.  Med undtagelse af et par opsynsmænd er øen ubeboet. Til gengæld tilbyder den et rigt og uspoleret naturliv og historie. Montecristo blev som flere andre små italienske øer før i tiden brugt som fængselsø for politiske fjender og fanger og blev foreviget i Alexandre Dumas’ roman ’Greven af Monte Cristo’.",
        "metadata": {
            "source": "https://www.berlingske.dk/rejser/eksklusiv-oe-aaben-for-besoegende-men-kun-lige-nu",
            "image_url": "https://berlingske.bmcdn.dk/media/cache/resolve/image_x_large/image/98/982227/22022827-08rejitaly-island-montecrisjpg.jpeg",
            "publication_time": "Lørdag d. 08. september 2018, kl. 19.00",
            "author": null,
            "related_links": [],
            "attachments": []
        }
    }
}