{
    "version": "1.0",
    "document": {
        "id": 19452,
        "title": "Egyptens premierminister går af",
        "content": "Den egyptiske premierminister, Ahmed Shafiq, er netop trådt tilbage. Det fremgår af en udtalelse fra den egyptiske hær. Ahmed Shafiq blev udpeget få dage før Hosni Mubarak gik af som landets leder som et forsøg på at mildne oprørene i landet. Det har tilsyneladende ikke været nok for demonstranterne og den nye dagsorden, der kom med Mubaraks afgang den 11. februar. Kommentatorer siger, at Shafiq var for tæt forbundet med Hosni Mubaraks styre. De senere dage har demonstranter afholdt sit down-protester for blandt andet Shafiqs afgang. Der er også planlagt store demonstrationer i morgen, som skal lægge et yderligere pres på den nuværende regering. Her har militæret gjort sig upopulære ved at opløse aktionerne og anholde en demonstrant. Militæret har nu bedt den tidligere transportminister Essam Sharaf om at danne en ny overgangsregering, lyder det i udtalelsen. Han var en af de ministre, som støttede demonstranterne under optøjerne i Egypten. Han befandt han sig på Tahrir-pladsen under demonstrationernes sidste dage, og er efter sigende populær blandt folket. Spørgsmålet er, om demonstranterne stiller sig tilfredse med Sharaf ved roret.",
        "metadata": {
            "source": "https://www.berlingske.dk/internationalt/egyptens-premierminister-gaar-af",
            "image_url": "https://berlingske.bmcdn.dk/media/cache/resolve/image_x_large/image/76/767388/3860637-egyptgov.jpg",
            "publication_time": "Torsdag d. 03. marts 2011, kl. 11.58",
            "author": "Mathias Ørsborg Johansen",
            "related_links": [],
            "attachments": []
        }
    }
}