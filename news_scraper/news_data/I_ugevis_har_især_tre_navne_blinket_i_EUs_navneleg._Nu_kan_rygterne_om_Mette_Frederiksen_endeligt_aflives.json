{
    "version": "1.0",
    "document": {
        "id": 22029,
        "title": "I ugevis har især tre navne blinket i EUs navneleg. Nu kan rygterne om Mette Frederiksen endeligt aflives",
        "content": "På et topmøde i Bruxelles torsdag aften tog det EU-lederne omtrent halvanden time at nå til enighed om at give grønt lys for, hvem der skal sætte sig på de tre mest magtfulde stillinger i unionen. »Alt tyder på, at det er gået relativt smertefrit for EUs ledere at samle det nødvendige flertal for at godkende de tre kandidater. I ugevis har især tre navne blinket i navnelegen, og det endte også med at blive dem,« siger Berlingskes Europa-korrespondent, Julie Schneider, fra Bruxelles. Således godkendte EU-lederne, at Ursula von der Leyen kan få fem år mere på posten som formand for Europa-Kommissionen, at Portugals tidligere premierminister António Costa bliver ny formand for Det Europæiske Råd, og at Estlands premierminister, Kaja Kallas, bliver EUs næste udenrigschef. Danmarks statsminister, Mette Frederiksen (S), blev længe omtalt som en mulig kandidat til stillingen i Det Europæiske Råd, selvom hun på det kraftigste har afvist det. »I slutspurten stod det klart, at jobbet så ud til at være langt væk for Mette Frederiksen, og nu kan rygterne endeligt aflives,« siger Julie Schneider. Det var forventet, at især Italiens premierminister, Giorgia Meloni, ville slå sig i tøjret over de tre kandidater, efter at hun tidligere på ugen ikke blev inviteret med ind i det lokal, hvor en række af EUs øvrige, vigtige medlemslande blev enige om topposterne. »Det har ikke været et ønskværdigt scenarie for EU, at Meloni skulle gå hen og blive et stort problem. Italien er EUs tredjestørste økonomi, og derfor kan man ikke bare ignorere landet. Det ville være et stærkt signal at sende for EU, hvis Italien havde stemt ja til trioen. Men sådan gik det ikke,« siger Julie Schneider. Meloni har under topmødet undladt at afgive sin stemme vedrørende Ursula von der Leyens kandidatur, mens hun har stemt imod Costas og Kallas’ kandidatur. Beslutningen om topposterne har krævet såkaldt kvalificeret flertal, hvilket betyder, at så mange og store lande skal blive enige, at de repræsenterer mindst 65 procent af EUs befolkning.",
        "metadata": {
            "source": "https://www.berlingske.dk/internationalt/i-ugevis-har-isaer-tre-navne-blinket-i-eus-navneleg-nu-kan-rygterne",
            "image_url": "https://berlingske.bmcdn.dk/media/cache/resolve/image_x_large_vertical/image/181/1810988/24738708-fra-venstre-estlands-premierminister-kaja-kallas.jpg",
            "publication_time": "Fredag d. 28. juni 2024, kl. 00.04",
            "author": "Mikael Hjorth",
            "related_links": [],
            "attachments": []
        }
    }
}