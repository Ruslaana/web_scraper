{
    "version": "1.0",
    "document": {
        "id": 5615,
        "title": "Ny boghandel i København satser på kvinder: »Det er en type butik, der taler ind i tiden«",
        "content": "»Hvis jeg var mand, ville jeg absolut også komme her,« griner Michael Bjørn Nellemann. Det er han jo så, og det håber han også, at rigtig mange af de kommende kunder vil være, selvom fokus i hans nye forretning er på kvinder. Søndag den 23. marts slog han dørene op til en ny boghandel i Kvindernes Bygning i Niels Hemmingsens Gade i Indre København. Her har de forvandlet en gammel kiosk til en spritny boghandel. Han driver i forvejen den hyggelige boghandel Thiemers Magasin i Tullinsgade på Vesterbro, og nu er der altså kommet en ny forretning i porteføljen. Kvindernes Bygning, der har rødder helt tilbage til 1895, lægger hus til forretningen, »Jeg synes, det kunne være virkelig sjovt at lave en boghandel, der også spejlede husets historie,«, siger han. »Dengang, i 1896, var der to køn, og man ville lave et hus for kvinder. I dag er vi ret bevidste om, at det er noget mere flydende med kønnene.« Formålet med butikken er at være en »kærlig og inkluderende stemme i litteraturens verden«, og der vil primært være litteratur af kvinder på hylderne. »Vi er jo ikke rigide eller militante, men vi er absolut en boghandel, der har fokus på kvindelige forfattere, siger Michael Bjørn Nellemann. Hvorfor er der et behov for sådan en type boghandel i København? »Hver mandag laver vi en bestsellerliste i Thiemers Magasin. Den er domineret af kvinder og adskiller sig dermed fra de gængse bestsellerlister, der ofte domineres af mænd. Jeg læser også om, at mænd læser mænd, og kvinder læser mænd og kvinder, men det oplever vi altså ikke hos os.« Nyheden om den nye forretning er blevet mødt overvældende positivt. På sociale medier hilser folk butikken velkommen, og folk stillede blomster og chokolade foran butikken, allerede inden den åbnede. Michael Bjørn Nellemann har også modtaget spørgsmålet om, hvornår han så åbner en butik kun med mandlige forfattere. Det er ikke på tegnebrættet. »Men det er i princippet ikke utænkeligt,« siger Michael Bjørn Nellemann. Men hvis du nu åbnede en boghandel kun med mandlige forfattere, hvordan tror du så, det ville blive modtaget? »Det tror jeg ville komme an på en prøve, måske en gang ude i fremtiden. For det ved jeg jo ikke. Men vi har det her fokus på kvinder, fordi vi vil spejle husets historie.«  A post shared by Thiemers Magasin i Kvindernes Bygning (@thiemerskvindernesbygning) Bøger af mandlige forfattere er bestemt ikke bandlyst, og de er at finde på hylderne, men der vil være en stor overvægt af kvindelige forfattere. »Vi har eksempelvis en Tom Buk-Swienty bog, »Løvinden«, om Karen Blixen. Og selvfølgelig skal man kunne finde den her. Her er både bøger af og om kvinder. Vi er jo ikke rigide,« siger han. Han har ikke en foretrukken type af bøger, han helst vil læse. Han er ligeglad med forfatterens køn. »Der er et væld af gode bøger skrevet af mænd og et væld af gode bøger skrevet af kvinder.« Ideen om oversete kvinder i litteraturen er han opmærksom på. Men det er ikke noget, der har gjort sig gældende i hans forretning. Og han glæder sig også over en ny, kommendelitteraturkanontil landets gymnasier, der forhåbentlig vil inkludere flere kvinder. »Men det er en type butik, der taler ind i tiden, men det er også en forretning,« siger han. Og butikken er bestemt ikke kun for kvinder. »Nej, det er absolut for alle. Vi siger, at alle er velkommen. Det gælder alle køn. Og dermed gælder det også mænd,« siger han",
        "metadata": {
            "source": "https://www.berlingske.dk/litteratur/ny-boghandel-i-koebenhavn-satser-paa-kvinder-det-er-en-type-butik-der",
            "image_url": "https://berlingske.bmcdn.dk/media/cache/resolve/image_x_large_vertical/image/190/1903132/24916154-michael-nellemann-ejer-thiemers-magasin-ved-vrned.jpg",
            "publication_time": "Tirsdag d. 25. marts 2025, kl. 09.40",
            "author": "Stine Hansen",
            "related_links": [],
            "attachments": []
        }
    }
}