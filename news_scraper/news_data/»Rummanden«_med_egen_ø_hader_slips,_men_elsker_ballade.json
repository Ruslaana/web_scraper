{
    "version": "1.0",
    "document": {
        "id": 2684,
        "title": "»Rummanden« med egen ø hader slips, men elsker ballade",
        "content": "Alderen trykker på ingen måde. Initiativerne fortsætter med at vælte ud fra den farverige 68-årige britiske multimilliardær og iværksætter Richard Branson – inden for den seneste uge med en fredskoncert på grænsen mellem Colombia og Venezuela og opsendelse af de første seks satellitter, som skal levere internetforbindelser til folk i fjerntboende egne uden udsigt til kabler eller mobilmaster. Læg dertil forretningsimperiet Virgin Group, som kontrollerer flere end 400 selskaber inden for både luftfart og musik, og forberedelsen af opsendelse af de første rumturister i løbet af i år gennem hans nyligt afdøde Microsoft-medstifter Paul Allens selskab Virgin Galactic. Foruden, naturligvis, hans andel i Concordens afløser, et supersonisk jetfly, der skal på vingerne i 2023, og senest udvidelsen af Virgin Group med Virgin Voyages, som fra april 2020 sælger krydstogter kun for voksne – selv om han aldrig selv har været på krydstogt. FAKTABlå bog: Richard Charles Nicholas BransonFødt 18. juli 1950 i Blackheath ved London som den ældste af tre børn.Gik ud af skolen som 16-årig uden eksamen.Han etablerede bladet Student i 1966. Stiftede i 1970 postordrefirma med salg af plader. I 1971 åbnede den første Virgin Records-butik på Oxford Street i London, i 1972 pladestudiet Virgin Records. I 1980 kom luftfartsselskabet Virgin Atlantic til. I 2004 stiftede han rumfartsselskabet Virgin Galactic. Siden er utallige selskaber kommet til, også en række fiaskoer, og i april 2018 købte han Hard Rock Hotel & Casino i spillebyen Las Vegas.Richard Branson er gift og har en datter og en søn med sin kone af andet ægteskab, Joan Templeman, som han blev gift med i 1989 på Necker Island.Han blev adlet af det britiske kongehus i marts 2000 for sin iværksætterindsats.FOLD UD Richard Branson ligner med sit karakteristiske lange, lyse hår og skægget en rockmusiker. Han er ifølge det amerikanske magasin Forbes personligt god for 4,2 mia. dollar, hvilket gør ham til nummer 388 på listen over verdens rigeste. Som søn af en advokat og en stewardesse begyndte han sin erhvervskarriere for snart 50 år siden med at sælge musik pr. postordre – den første forretning var dog bladet Student, som han etablerede som 16-årig i håb om at gøre den til et imperium af blade, rejseselskaber og banker. Richard Branson er ordblind, og på sin sidste skoledag forudsagde inspektøren, at han enten ville ende i fængsel eller som millionær. I dag bor han primært i luksusvillaen på øen Necker Island, som han købte i 1978 for 180.000 dollar, og som hører under De Britiske Jomfruøer. Men med forbindelserne i orden på alle planer fortsætter han med at blande sig aktivt og synligt, også politisk. Kontakterne er i orden, så USAs tidligere præsident, Barack Obama, kom i 2017 forbi Richard Bransons Moskito Island på De Britiske Jomfruøer, hvor de to havde det fornøjeligt.Fold sammenLæs mereFoto: Jack Brockway/Virgin/Reuters/Ritzau Scanpix. Han har den seneste uge kritiseret Venezuelas vaklende styre, rost Malaysia for planerne om at afskaffe dødsstraffen og bakket LGBT+-samfundet i Kenya op. På sin Twitter-profil, som han benytter flittigt, beskriver han sig selv som »slipsehader, filantrop og ballademager«. I Virgin går han under tilnavnet »dr. Yes«. »Min største svaghed i livet er, at jeg ikke kan sige nej,« har han tidligere medgivet. Og som han forleden sagde til erhvervsmediet Business Insider: »Jeg har aldrig ønsket at gå ind på et forretningsområde, medmindre vi radikalt kunne ændre det og radikalt skabe noget, som alle, der arbejder for Virgin, og alle, som kommer i kontakt med Virgin, virkelig vil føle sig stolte af.« Som en stor stjerne – også på Jorden – fik Richard Branson i oktober 2018 sin egen stjerne på Hollywoods Walk of Fame i Los Angeles.Fold sammenLæs mereFoto: Mario Anzuoni/Reuters/Ritzau Scanpix. Den første Virgin Records-butik åbnede i 1971, pladestudiet året efter, og her rykkede både grupperne The Rolling Stones og Sex Pistols ind. Selskabet, der flere gange var ved at gå ned, blev solgt i 1992 til EMI for en mia. dollar – og Branson har syv andre milliardselskaber på samvittigheden. Humoren fejler ikke noget. Richard Branson har således spillet sig selv i kendte TV-serier som »Friends« og »Baywatch« samt i meget kortvarige sekvenser i filmen »Superman Returns« og James Bond-filmen »Casino Royale«. Og som han har sagt til dagbladet The Guardian: »Min generelle tilgang til livet er at nyde hvert minut hver dag. Jeg foretager mig aldrig noget, hvor jeg sidder med følelsen: »Åh, du godeste, jeg er nødt til at gøre dette i dag«.«",
        "metadata": {
            "source": "https://www.berlingske.dk/virksomheder/rummanden-med-egen-oe-hader-slips-men-elsker-ballade",
            "image_url": "https://berlingske.bmcdn.dk/media/cache/resolve/image_x_large/image/112/1124351/22693485-pix-richard-branson.jpg",
            "publication_time": "Tirsdag d. 05. marts 2019, kl. 10.00",
            "author": "Thomas Breinstrup",
            "related_links": [],
            "attachments": []
        }
    }
}