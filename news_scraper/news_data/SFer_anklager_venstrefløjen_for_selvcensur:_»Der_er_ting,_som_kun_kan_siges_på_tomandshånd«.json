{
    "version": "1.0",
    "document": {
        "id": 21112,
        "title": "SFer anklager venstrefløjen for selvcensur: »Der er ting, som kun kan siges på tomandshånd«",
        "content": "Lotte Kofoed har længe iagttaget en tendens på den politiske venstrefløj, hun selv er en del af. Der er simpelthen ting, der er svære at tale med sine parti- og meningsfæller om. »Hvis vi for eksempel skal tale om Israel-Palæstina-konflikten, så forventes det af mig, at jeg synes, at alt, hvad palæstinenserne gør, er rigtigt, og alt, hvad israelerne gør, er forkert. Der er ikke plads til nuancer, og der er ikke plads til en samtale,« siger Lotte Kofoed til Berlingske. Hun er til daglig rådmand for kultur og fritid på Frederiksberg Rådhus for SF. I et opslag på det sociale medie X opremser hun en række emner, der ifølge hende er »svære at tale om på venstrefløjen«. Her skriver hun blandt andet, at »woke gik lidt for langt«, og spørger samtidig, »hvor Danmark havde været uden Dansk Folkeparti i 00erne«.  Ting der er svære at tale om på venstrefløjen:Når@mrconfinohar en valid pointeAt woke gik lidt for langtHvor havde DK været uden DF i 00erne?At vi har levet fedt bag toldmure der har gjort især Afrika fattigereDem der ikke vil DanmarkGod weekend@dkpolpic.twitter.com/IcvX1NnyvQ Holdninger, der bliver mødt af stor modstand både blandt personer, der hører til på den politiske venstrefløj generelt og blandt Lotte Kofoeds egne partifæller i SF, påpeger hun. »Et godt eksempel er, at vi er mange i SF, der har skreget efter, at partiledelsen går ud og siger noget om Gaza, og det gør man bare ikke, fordi det er nemmest at lade være,« siger Lotte Kofoed. »Der er en fornemmelse af, at der er ting, som kun kan siges på tomandshånd – som er svære at sige i plenum eller offentligt, fordi det er blevet så betændt, som det er. Det gør jo, at der aldrig er nogen, der tør sige noget.« Hun efterlyser i højere grad, at hendes parti tør tage stilling. Også i de svære spørgsmål: »Det ser ud til, at holdningen er, at den, der lever stille, lever godt, men nogle gange skal man altså melde klart ud – selvom det er svært,« siger hun. På samme måde mener hun, at der mangler en erkendelse på venstrefløjen om, at Dansk Folkeparti havde ret i en stor del af deres udlændingepolitik op gennem 2000erne. »Sandheden er, at Dansk Folkeparti holdt venstrefløjen i ørerne i forhold til antallet af indvandrere, der kom til Danmark,« siger hun, inden hun understreger, at DFs retorik ifølge hende har været »frygtelig«. »Det handler ikke om at købe ind på DFs politik eller DFs måde at sige tingene på, men omvendt er jeg overbevist om, at mange ting havde været værre i dag, hvis vi ikke havde haft det modspil igennem årene.« Ifølge Lotte Kofoed er det en erkendelse, man kun kan tale om i lukkede fora. Foto: Asger Ladefoged. »Det er sådan noget, man kan sige, når vi sidder over for hinanden, men jeg har aldrig hørt nogen SFere sige det offentligt,« siger hun. Særligt slemt er det på sociale medier som X, hvor Lotte Kofoed er en aktiv debattør. Her har hun måttet blokere andre debattører, som hun ellers førhen tænkte, hun var enig med. »Så snart jeg sagde noget, de ikke var enige i, så skulle jeg udleveres, så var jeg zionist eller gik Israels ærinde.« Siden Elon Musk købte det, der engang hed Twitter og omdøbte det til X, er den amerikanske mangemilliardær blevet beskyldt for at promovere yderliggående synspunkter på det sociale medie. Det har fået flere prominente politikere og debattører til at forlade mediet. Men Lotte Kofoed er blevet. »Jeg synes faktisk, at når jeg møder det ekstreme på de sociale medier, så føler jeg mig bedre klædt på til at gå ud i verden, fordi jeg så føler, at jeg ved, hvad jeg kan blive mødt med af ekstremer.« Lisbeth Bech-Nielsen, politisk ordfører for SF på Christiansborg, kan ikke genkende, at partitoppen ikke vil udtale sig om bestemte emner.Fold sammenLæs mereFoto: Asger Ladefoged. Selvom Lotte Kofoed fastholder, at hun selv er »woke«, og at hun er et »regnbuemenneske«, der lever sammen med og er forlovet med en transperson, så mener hun, at wokebevægelsen er gået for langt. »De rettigheder, jeg gerne vil kæmpe for – eksempelvis LGBTQ+-rettigheder – er blevet sværere, fordi folk forbinder det med noget, som simpelthen er for fjollet.« Hvis skyld er det, at woke bliver opfattet som fjollet? »Venstrefløjen skal i hvert fald tænke sig om, når de foreslår nye lyskryds med kvindelige symboler. Altså er det det, der er det vigtigste i verden? Omvendt skal højrefløjen lade være med at starte og slutte alle diskussioner med spørgsmål om, hvor mange køn der er.« Lotte Kofoed har overvejet, om hun helt skulle trække sig fra politik, fordi hun mener, at den politiske debat er blevet degraderet til en »skyttegravskrig«, hvor man som debattør skal leve med trusler og unuancerede debatter. Hendes opslag på X skal derfor også ses som et forsøg på at stikke hovedet op af skyttegraven, understreger hun: »Hvis vi virkelig vil passe på det land, som alle partier siger, vi elsker, så bliver vi nødt til at komme op af skyttegraven og begynde at have samtalen.« Berlingske har foreholdt SF for Lotte Kofoeds kritik. I et skriftligt svar skriver politisk ordfører for SF på Christiansborg Lisbeth Bech-Nielsen: »SF har flere gange markeret sig i Gaza-spørgsmålet med krav om våbenhvile, humanitær adgang og skarp kritik af Israels krigsførelse.« »Både partiet, jeg selv som politisk ordfører, vores udenrigsordfører og formanden har skrevet om den forfærdelige og dybt alvorlige situation i Gaza – og senest igen efter Netanyahus kyniske, umenneskelige planer om annektering, der er brud med international ret.« SF forholder sig ikke til Lotte Kofoeds kritik af, at der er emner, der er svære at tale om internt i partiet.",
        "metadata": {
            "source": "https://www.berlingske.dk/politik/sfer-anklager-venstrefloejen-for-selvcensur-der-er-ting-som-kun-kan-0",
            "image_url": "https://berlingske.bmcdn.dk/media/cache/resolve/image_x_large_vertical/image/192/1920382/24948923-p-venstrefljen-findes-en-selvcensur-hvor-der-er.jpg",
            "publication_time": "Søndag d. 11. maj 2025, kl. 17.46",
            "author": "Mads Hørkilde",
            "related_links": [],
            "attachments": []
        }
    }
}