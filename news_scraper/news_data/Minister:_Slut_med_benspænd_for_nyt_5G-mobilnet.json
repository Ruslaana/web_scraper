{
    "version": "1.0",
    "document": {
        "id": 5331,
        "title": "Minister: Slut med benspænd for nyt 5G-mobilnet",
        "content": "Regeringen lover nu at tage kommunerne og staten selv i kraven, hvis der bliver spændt ben for, at mobilnettene i Danmark kan blive udbygget og opgraderet til 5G-teknologien, som giver højere hastigheder og mere datakapacitet. Det sagde energi-, forsynings- og klimaminister Lars Christian Lilleholt (V), der også er teleminister i Danmark, da han torsdag eftermiddag indledte en høring på Christiansborg om erhvervslivets muligheder gennem 5G, arrangeret af interesseorganisationerne Dansk Erhverv og IT-Branchen i samarbejde med Venstre og Socialdemokratiet. »Hvis vi skal have succes med at rulle 5G ud i hele landet, er der brug for at modne efterspørgslen. Det er en enorm opgave, som ingen kan løfte alene. Den skal ske i tæt samarbejde mellem teleselskaber, udstyrsproducenter, erhvervslivet, forskningslivet og de offentlige myndigheder. Blandt andet er der behov for at sætte et stort antal antenner op. Regeringen vil arbejde for, at der bliver smidig adgang til at sætte nye antenner op og skabe en større klarhed om reguleringen på området,« lovede ministeren. Der er nemlig stadig besvær mange steder i landet med at få lov til at sætte de antenner og master op, som skal sikre en mobildækning uden huller. Socialdemokratiets IT-ordfører, Karin Gaardsted, understregede, at det brede teleforlig, som alle Folketingets partier indgik i efteråret, »lægger vægt på, at kommunernes samarbejde med teleselskaberne er overordentligt vigtig, både med hensyn til at sætte master op og til at aftage tjenester«. Jakob Willer, direktør for telebranchens interesseorganisation Teleindustrien i Danmark, efterlyste mere end blot ord i politikernes 5G-handlingsplan. »Modning og efterspørgsel vil ganske rigtigt drive den hastighed, som nettene i Danmark udbygges med, men der er ikke afsat en krone i handlingsplanen til at løfte den dagsorden med at stimulere efterspørgselen,« sagde han. FAKTAHvad er 5G?I dag er alle tre, landsdækkende mobilnet i Danmark blevet voldsomt udbygget og opgraderet til 4G. Det har betydet, at datahastighederne på mobilforbindelsen er blevet langt højere, end de var på de gamle 3G-net. 4G kan bruges til både data og tale, men 4G har stadig ikke tilstrækkelig hurtig reaktionstid eller kapacitet nok til at kunne håndtere, at milliarder af små følere og sensorer også kobles på sammen med et væld af andet udstyr over internetforbindelsen, populært kaldet »Tingenes Internet« (på engelsk: »Internet of Things«, forkortet IoT). Derved kan de f.eks. selv regulere temperaturen, tænde og slukke lyset, sænke energiforbruget om natten, så man udefra kan fjernstyre mange af sine ting og sager derhjemme.Selvkørende biler kan kun styre selv, hvis de bliver stopfodret med helt opdaterede informationer uden forsinkelse fra alle målerne, så de ikke støder sammen med bilen foran.5G skal nedbringe internetforsinkelserne til under et millisekund, hvilket også avancerede robotter i industrien vil få gavn af.Datahastigheden på 5G er op til 100 gange hurtigere end på 4G. En spilleliste på en times musik (72 megabyte data) på Spotify tager 0,6 sekunder at hente over 5G mod 20 sekunder over 4G. En film på næsten 500 MB på Netflix hentes på 3,7 sekunder over 5G mod to minutter over 4G. Det populære Fortnite-spil (3 GB) hentes over 5G til en iPhone/iPad på 24 sekunder mod 14 minutter over 4G. En nyhedsside på nettet hentes på 25 millisekunder over 5G (altså stort set øjeblikkeligt) mod 0,9 sekunder over 4G.Ingen af dagens mobiltelefoner kan bruge 5G, fordi de er »født«, inden 5G-teknikken er blevet fastlagt i alle detaljer, så den bliver ens verden over, og alt udstyr dermed kan bruges overalt.Meget af det nuværende udstyr i mobilnet og -master kan ved softwareopdateringer eller en mindre hardwareudbygning med antenneforstærkere på størrelse med en gammeldags telefonbog bruges til 5G. Derfor skal teleselskaber og internetudbydere ikke ud og foretage lige så store investeringer, som de skulle, da 4G-teknologien blev rullet ind. 5G bruger også mindre energi end 4G-udstyr.FOLD UD 5G er undertiden blevet omtalt, som om det var genopfindelsen af Internettet.Først i løbet af 2020 skal man forvente at kunne få 5G-forbindelse herhjemme, når udstyret - både nye routere og nye telefoner - er blevet klar til at kunne håndtere den nye teknologi. Mange af de ting, som er tillagt 5G-nettet, kan allerede lade sig gøre på dagens 4G-mobilteknologi. Her kan masser af dimser og dingenoter kobles på nettet og både sende og modtage data. Omvendt gør 5G-teknologien det muligt at dele mobilnettet op i flere dele, så man i praksis får et separat net til at styre førerløse biler, mens et andet undernet tager sig af internetopkoblede elmålere. Udfordringen er, om sådan en opdeling strider mod EUs regler om netneutralitet, hvor man ikke må give visse dele af internettrafikken forrang på bekostning af den øvrige trafik. Dansk Erhverv, der er arbejdsgiverorganisation for 17.000 virksomheder og 100 brancheorganisationer, har bedt politikerne sørge for, at de penge, som teleselskaberne skal betale for at få adgang til de mobilfrekvenser, som skal bruges til bl.a. 5G, bliver øremærket. I stedet for at forsvinde i statskassen skal de bruges til at sikre, at staten, regionerne og kommunerne kommer i gang med at bruge de nye teknologier og dermed er med til at skabe et forretningsgrundlag for bl.a. teleselskaberne. »Vi bliver ikke de første i verden, men vi skal heller ikke være de sidste. Vi skal sørge for at være med, så samfundet får gavn af de digitale muligheder, når nettet bliver meget hurtigere. For mange står 5G for et helt nyt kapitel, som noget fantastisk og unikt. Det kan være, at det er det, men først og fremmest er det en opdatering, som sparker os ind i en helt ny, digital verden,« som IT-ordfører Karin Gaardsted, forklarede. Lars Christian Lilleholt slog fast, at 5G først og fremmest henvender sig til erhvervslivet. »5G handler ikke kun om at se film men om at skabe et net, der primært er rettet mod erhvervslivet og industrien og skal skabe arbejdspladser samt løfte produkter og tjenester ind i fremtiden. 5G bliver rygraden i fremtidens digitale infrastruktur, og vi har en ambitiøs målsætning om, at Danmark skal have en smidig og effektiv udrulning af 5G og være blandt de bedste i verden til at anvende 5G,« sagde ministeren. Vicedirektør Janni Torp Kjærgaard fra Energistyrelsen, som er Danmarks øverste telemyndighed, slog også fast, at »det bliver erhvervssektoren, der vil drive udviklingen«. »Og hvis der ikke er master, bliver der ingen udvikling. 5G kræver en betydelig udbygning af mobilnettene, og derfor skal der sikres en smidig sagsbehandling, en rimelig masteleje og en effektiv regulering,« sagde hun. Energistyrelsen vil desuden få målt, om strålingen fra 5G-nettene kan skabe helbredsproblemer. ",
        "metadata": {
            "source": "https://www.berlingske.dk/virksomheder/minister-slut-med-benspaend-for-nyt-5g-mobilnet",
            "image_url": "https://berlingske.bmcdn.dk/media/cache/resolve/image_x_large/image/112/1123109/22685350-pix-5g-skilt.jpg",
            "publication_time": "Torsdag d. 28. februar 2019, kl. 15.00",
            "author": "Thomas Breinstrup",
            "related_links": [],
            "attachments": []
        }
    }
}