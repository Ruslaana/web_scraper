{
    "version": "1.0",
    "document": {
        "id": 22374,
        "title": "Han har selv adhd og kender alt til at være den »sårbare« part over for systemet. Nu har han et opråb til samfundet",
        "content": "Hvordan kan vi forsvare at have et overskud på statens finanser på mere end100 milliarder, samtidig med at vi lader de svageste i samfundet i stikken? Det er hjerteskærende, men ikke overraskende, at der erfejli halvdelen af sagerne om økonomisk støtte til børn med handicap. Vel at mærke i sager, hvor forældrene ikke har klaget. Fejlprocenten kan være højere, da vi ved, at mange familier (forgæves) kæmper i årevis for at få den støtte, de har ret til. Det er en skandale. Det er uværdigt. Det er en trussel imod hele formålet med vores velfærdssamfundet. Lad mig slå en ting fast. Der er intet galt i at have et handicap. Der er intet galt i at have et barn med et handicap. Der er intet galt i at have brug for støtte til sig selv eller til sit barn. Derimod er der alt galt med, at vi har et samfund bygget på et løfte om, at man kan få den nødvendige hjælp, men ender med at behandle dem med behov for hjælp så uværdigt. Jeg har selv adhd og kender alt til at være den »sårbare« part over for systemet. Da jeg skrev min bachelor om netop kommunernes forvaltning af handicapområdet, blev det tydeligt, at jeg ikke var alene. Forældre til børn med handicap bliver tvunget ud iumenneskelige kampe mod systemet. Ofte er sagsbehandlingen så udmattende, at det kanrive familier midt over, og i værste fald ender forældrene med at blive sygemeldt. Den næste e-Boks-besked fra kommunen, de lange sagsbehandlingstider, det umyndiggørende spørgsmål og det åbenlyse ønske om at spare penge knuser selv de stærkeste familier. Konsekvenserne er katastrofale for barnet med handicap, for forældrene til barnet og for hele samfundet. Vi ved, atmennesker med adhd i gennemsnit lever kortere, fordi de ikke får den rette hjælp i tide. Vi ser, hvordaninklusionen i folkeskolenfortsætter uden denødvendige ressourcer, hvilket efterlader både børn, forældre og lærere i en uløselig knibe. Nu er det endnu engang kommet frem, hvordan kommunerne bryder loven systematisk på handicapområdet. Når forældre må gå ned med stress og sygemelde sig for at kæmpe med systemet, mister vi værdifuld arbejdskraft. Når børn og unge ikke får den rette støtte, risikerer de at ende på kontanthjælp eller førtidspension i stedet for at bidrage til samfundet. Vi har simpelthen ikke råd til at lade være. Det her handler ikke kun om retfærdighed, men også om økonomisk fornuft. Hvis vi investerer i ordentlig støtte til børn med handicap og deres familier, sikrer vi, at flere kan få en uddannelse, komme i arbejde og bidrage til samfundet i stedet for at blive fastholdt i et system, der knuser dem. Vi har brug for markant større investeringer i området. Milliarder, ikke millioner. Det gode er, at pengene er der. Selv efter at vi har investeret i vores forsvar, så har vi stadig så massive økonomiske overskud, at vi kan investere i dem, der har brug for hjælp. Det er den bedste investering, vi kan foretage. Lukas Lunøe er cand.scient.pol. og tidligere landsformand i Radikal Ungdom ",
        "metadata": {
            "source": "https://www.berlingske.dk/kommentatorer/han-har-selv-adhd-og-kender-alt-til-at-vaere-den-saarbare-part-over",
            "image_url": "https://berlingske.bmcdn.dk/media/cache/resolve/image_x_large_vertical/image/190/1903552/24917083-solsikkesnoren-fredag-den-10-februar-2023-ngle.jpg",
            "publication_time": "Onsdag d. 26. marts 2025, kl. 14.18",
            "author": "Lukas Lunøe",
            "related_links": [],
            "attachments": []
        }
    }
}