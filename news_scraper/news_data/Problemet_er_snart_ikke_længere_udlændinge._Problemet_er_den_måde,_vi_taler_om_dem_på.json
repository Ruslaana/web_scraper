{
    "version": "1.0",
    "document": {
        "id": 2022,
        "title": "Problemet er snart ikke længere udlændinge. Problemet er den måde, vi taler om dem på",
        "content": "Debatten om udlændinge og integration har længe været præget af hårde fronter og skingre stemmer. Men i takt med tidens udvikling, er én tendens blevet umulig at ignorere: Problemet er snart ikke længere udlændinge. Problemet er den måde, vi taler om dem på. Det er som om, hver en udfordring i samfundet bliver skudt over på islam. Mislykket integration? Islams skyld. Parallelsamfund? Islams skyld. Hvis det så regnede på en ellers solrig sommerdag, ville det formodentlig også være islams skyld. Vi er nået til et punkt, hvor islam er blevet syndebukken for alt, hvad der halter i integrationsdebatten. Denne ensidige retorik er ikke blot uretfærdig – den er farlig. For når man reducerer komplekse problemer til én enkelt forklaringsmodel, mister man evnen til at se de reelle udfordringer. Man glemmer de økonomiske og sociale forhold, der påvirker integrationen. Man overser forskellene mellem individer, der alle kommer med forskellige baggrunde og drømme. I stedet bliver islam et samlende symbol på alt det, man frygter og ikke forstår. Selv som kristen kan jeg ikke lade være med at undre mig over denne besættelse af islam som syndebuk. Ja, Danmark er et kristent land med en lang historie præget af kristne værdier. Men vi er også et land, der bryster sig af religionsfrihed. Et land, der prædiker om frihed og identitetsfrigørelse. Hvordan kan man på den ene side tale om retten til at være den, man er, men på den anden side dømme mennesker på grund af deres tro? I stedet for at bygge mure, burde vi bygge broer. I stedet for at dømme ud fra tro, burde vi dømme ud fra handling.Fold sammenLæs mereFoto: Signe Goldmann/Ritzau Scanpix. Det hykleriske opstår, når vi som samfund hævder at kæmpe for ligestilling og frihed, men samtidigt retfærdiggør fordomme og mistro mod en bestemt religion. Vi holder højttalerne åbne, når der tales om frihed og individualitet, men lukker øjnene, når denne frihed udfordrer vores eget verdenssyn. Er det ikke netop religionsfriheden, der adskiller os fra lande, hvor staten dikterer tro? Er det ikke netop mangfoldigheden, der styrker vores samfund og gør os mere robuste og forstående over for hinanden? I stedet for at bygge mure, burde vi bygge broer. I stedet for at dømme ud fra tro, burde vi dømme ud fra handling. Og her er et oplagt eksempel på hykleriet: Vi står midt i en historisk mangel på varme hænder. Plejehjem og hospitaler skriger efter arbejdskraft. Alligevel debatteres det, om en kvinde med tørklæde kan varetage omsorgsopgaver. Er det ikke irrelevant, om en person bærer tørklæde, så længe hun leverer den omsorg, vi ellers roser til skyerne, når den kommer fra en etnisk dansk sygeplejerske? Hvorfor er mellemøstlig gæstfrihed og omsorgspligt pludselig en trussel, når den udøves i Danmark? Hvis en person med muslimsk baggrund kan løfte samfundsopgaver med varme, empati og professionalisme, hvorfor afvises hun så på grund af fordomme? Er det vigtigere, hvordan man ser ud, end hvordan man behandler sine medmennesker? Hvis integrationsdebatten skal føre til reel forandring, må vi starte med at rive de stereotype forestillinger ned. Vi må tage stilling til individer – ikke religioner. For når debatten blot bliver et ekko af gamle fordomme, mister vi muligheden for at skabe ægte forståelse. Lana Nagat Amin er gymnasieelev ",
        "metadata": {
            "source": "https://www.berlingske.dk/synspunkter/problemet-er-snart-ikke-laengere-udlaendinge-problemet-er-den-maade-vi",
            "image_url": "https://berlingske.bmcdn.dk/media/cache/resolve/image_x_large_vertical/image/192/1921210/24950654-kvinder-med-trklde-p-nrrebrogade-kbenhavn-de.jpg",
            "publication_time": "Onsdag d. 14. maj 2025, kl. 16.07",
            "author": null,
            "related_links": [],
            "attachments": []
        }
    }
}