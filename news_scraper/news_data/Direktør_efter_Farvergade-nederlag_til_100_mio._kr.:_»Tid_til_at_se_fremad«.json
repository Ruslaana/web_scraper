{
    "version": "1.0",
    "document": {
        "id": 16979,
        "title": "Direktør efter Farvergade-nederlag til 100 mio. kr.: »Tid til at se fremad«",
        "content": "Københavns Kommune har tabt mere end 100 millioner kroner i forbindelse med den såkaldte Farvergade-sag, hvor kommunen har lidt nederlag i både Landsretten og Højesteret. Begge retsinstanser har slået fast, at det var i strid med reglerne, da topfolk i kommunen trods interne advarsler valgte at hæve den højeste statslige refusion for et skrabet aktiveringsprojekt i Farvergade. Den ulovlige aktiveringsmodel blev gennemtrumfet af den daværende tremands-direktion i Beskæftigelses- og Integrationsforvaltningen, selvom en embedsmand havde advaret de tre om, at ordningen var i strid med loven. Tidligere administrerende direktør Morten Binder, er i dag direktør i Styrelsen for Arbejdsmarked og Rekruttering (tidligere Arbejdsmarkedsstyrelsen), der har været kommunens modpart i sagen. Hans tidligere kollega i direktionen, Thomas Thellersen Børner, er i dag direktør Sekretariat & Jura i DSB. Den eneste tilbageværende direktør fra dengang, Kaj Ove Christiansen, udtaler i en pressemeddelelse, at kommunen tager afgørelsen til efterretning. Det var advokat og partner fra Horten, Anders Valentiner-Branth, der har ført sagen for kommunen i både Landsretten og Højesteret.",
        "metadata": {
            "source": "https://www.berlingske.dk/karriere/direktoer-efter-farvergade-nederlag-til-100-mio.-kr.-tid-til-at-se-fre",
            "image_url": "https://berlingske.bmcdn.dk/media/cache/resolve/image_x_large/image/60/602125/7449096-jobcenter-i-farvergade-10-tt-p-kbenhavns-rdhus.jpg",
            "publication_time": "Tirsdag d. 17. juni 2014, kl. 14.27",
            "author": "Simon Bendtsen",
            "related_links": [],
            "attachments": []
        }
    }
}