{
    "version": "1.0",
    "document": {
        "id": 15289,
        "title": "Dansk medico-familie i global offensiv",
        "content": "Den danskbaserede Abena-koncern, der er blandt de førende globale virksomheder inden for forbrugsartikler til sundhedssektoren, er i fuld gang med en global offensiv, der skal erobre markedsandele og få koncernen til at vokse yderligere,skriver dagbladet Børsen.  »Omsætningen skal øges med 10 pct. Det skal ske ved hjælp af nye produkter og ved at opdyrke nye markeder, specielt i Asien, hvor en større del af forbrugerne har økonomiske ressourcer til at købe kvalitet,« siger Preben Terp-Nielsen, der er adm. direktør for Abena Holding A/S og ejer selskabet sammen med sine søskende Hanne og Arne Terp-Nielsen.  Preben Terp-Nielsen understreger, at den nye vækst skal ske organisk. Der er ingen opkøb under opsejling.  »Vi har gennem de seneste år satset udelukkende på organisk vækst. Og i det nye år satser vi mere på vækst, end vi gjorde sidste år. Vækst koster penge, og derfor kommer vi til at snuppe lidt på bundlinjen i år,« siger han. Sidste år havde Abena-koncernen, der afsætter sine produkter på flere end 80 markeder i verden, fokus på indtjeningen. På blot et år er resultatet af den primære drift forbedret med næsten 100 mio. kr. til 161 mio. kr.  Resultatet før skat i regnskabsåret 2009-2010 nåede 139 mio. kr. eller 100 mio. kr mere end året før.",
        "metadata": {
            "source": "https://www.berlingske.dk/virksomheder/dansk-medico-familie-i-global-offensiv",
            "image_url": "https://berlingske.bmcdn.dk/media/cache/resolve/image_x_large/image/80/808912/3149824-pix-globus.jpg",
            "publication_time": "Torsdag d. 07. oktober 2010, kl. 06.38",
            "author": "Kasper Kronenberg",
            "related_links": [],
            "attachments": []
        }
    }
}