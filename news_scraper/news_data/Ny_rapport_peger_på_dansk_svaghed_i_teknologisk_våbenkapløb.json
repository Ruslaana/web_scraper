{
    "version": "1.0",
    "document": {
        "id": 11386,
        "title": "Ny rapport peger på dansk svaghed i teknologisk våbenkapløb",
        "content": "Forhandlingerne om næste forsvarsforlig begynder næste år, men allerede nu er debatten i gang om, hvordan de mere end 150 milliarder kroner skal anvendes. Meget tyder på, at det næste forlig bliver højteknologisk – og det får konsekvenser for forsvarets indretning. Takket være de sidste 10-20 års reformer fokuserer forsvaret fornuftigt nok mest på at indkøbe avancerede våbensystemer som militære hyldevarer – omkostningseffektivt og med lav risiko. Men nye potentielt revolutionerende våben og teknologier betyder, at det er endnu vigtigere for Danmark at kunne følge med i udviklingen af international militærteknologi. Derfor kommer det næste forsvarsforlig til at fokusere på højteknologiske emner – både på indkøb af avancerede våbensystemer, og på en styrkelse af forsvarets evne til at håndtere militær innovation. Teknologien er afgørende for den globale magtkamp. Rivaliseringen mellem USA, Rusland og Kina udfolder sig i stigende grad som enmilitærteknologisk konkurrence, hvor stormagterne forsøger at udvikle såkaldte disruptive teknologier, som kan anvendes i militære kapaciteter. Et godt eksempel er flyvende droner med avanceret software (også kaldet kunstig intelligens), som øger deres evne til at operere på egen hånd (autonomt). Konkurrencen handler ikke kun om, hvem der har det mest teknologisk avancerede forsvar i dag, men er i stigende grad en kamp om evnen til at udvikle fremtidens teknologier. Stormagterne forsøger konstant at fremtidssikre deres forsvar bedst muligt, og der bruges enorme økonomiske ressourcer på at være (og forblive) på den militærteknologiske frontlinje. Danmark kan ikke spille med i denne kamp over hele banen – ligesom de fleste andre små stater heller ikke kan. Selvstændig forskning, udvikling og produktion af avanceret militærteknologi er en yderst omkostningsfuld affære, som de fleste småstaters begrænsede ressourcer ikke kan bære udover særligt prioriterede projekter. Småstater må derfor ofte kompensere ved at indgå i internationale forskningssamarbejder eller gennem internationale anskaffelsesprojekter (eksempelvis som samarbejdet om at indkøbe F-35-kampflyene). Småstaten Danmark har altså et begrænset handlerum. Den kan vælge hyldevarer, egenhændigt udvikle nichekapaciteter, indgå i særligt udvalgte internationale samarbejder om forskning eller udvikling som forstadium til mulige indkøb. Hvordan disse valg kombineres i en buket, der tilsammen udgør landets militære anskaffelsespolitik, er en politisk og strategisk beslutning, som i sig selv er af stor forsvars- og sikkerhedspolitisk betydning. Men lige meget hvordan buketten ser ud, så har den brug for »ekstra grønt«, nemlig en udvidet indsats for at sikre viden om og adgang til den accelererende internationale militærteknologiske udvikling. På Center for Militære Studier har vi skreveten rapport om behovet for øget »militærteknologisk situationsforståelse«. Rapportens analyse viser, at den nye sikkerhedspolitiske situation betyder, at forsvaret i næste forlig må fokusere endnu mere på teknologiudviklingen. Den nuværende militære anskaffelsespolitik, som fokuserer på omkostningseffektivitet, kan blive suppleret med en militær innovationspolitik. En politik for militær innovation vil mere generelt understøtte forsvarets og beslutningstagernes evne til at følge med i den militærteknologiske udvikling – og derfor over tid evnen til at købe bedre ind. Det at følge med i den militærteknologiske udvikling er først og fremmest vigtigt for Forsvarsministeriets Materiel- og Indkøbsstyrelse (FMI), som har ansvaret for de militære anskaffelser – og for militær innovation. Men det er også vigtigt for de aktører, der skal vurdere, hvor meget teknologi der skal være i det kommende forlig, herunder både Forsvarsministeriet og forligskredsen i Folketinget. Danmark foretager i dag nærmest intet selvstændig forskning og udvikling af militærteknologi. Den militærteknologiske kapacitet, der findes i FMI, har til formål at understøtte og rådgive om indkøb. Danmark følger i stedet i vidt omfang med ved at indhente oplysninger fra allierede stormagter gennem vores ambassader og forsvarsattacheer. Vi får altså at vide, hvilket militært grej, USA eller Storbritannien indkøber, og bruger denne viden i vores egen forsvarsplanlægning. Devisen er blevet: Hvis det er godt nok til dem, er det godt nok til os. Når vi i Danmark ikke længere laver militær forskning og udvikling, skyldes det politiske og strategiske valg vedrørende indkøbspolitikken. Gennem en række succesfulde reformer har forsvaret effektiviseret ressourceforbruget og ændret i måden, hvorpå Danmark anskaffer forsvarsmateriel. Det havde dog også den utilsigtede konsekvens, at Danmark mistede store dele af sin kapacitet til militær forskning og udvikling og nu i høj grad må lade os takke med andre landes viden og overblik. Danmark har altså begrænsede kapaciteter til at følge med i den internationale militærteknologiske udvikling. Heldigvis er der også en række potentialer, som et kommende forsvarsforlig kan gribe fat i – uden det koster det store. Det handler om at nyttiggøre den omfattende militærteknologiske viden, der allerede findes i Danmark. Det danske militærteknologiske netværk – ud over myndighederne – er ganske omfangsrigt og trækker tråde ud til universiteter, forsvarsindustrien og internationale partnere. En række initiativer og udtalelser viser, at der allerede er voksende politisk opmærksomhed på det militærteknologiske område. I juni fremlagde Forsvarsministeriet etklimapartnerskab på forsvarsområdet, som understregede vigtigheden afforsvarsteknologisk innovation i offentligt-private partnerskaber. I september måned udkomregeringens strategi for dansk forsvarsindustri, som peger på nye muligheder for innovation og samarbejde på tværs af industri, universiteter og statslige myndigheder. Meget vigtigt foreslår strategien blandt andet en ny enhed under FMI, som skal lave »teknologi-scouting«. Derudover har både politiske ordførere og interesseorganisationer beskrevet vigtigheden af en »nyorientering af rammerne for dansk forsvarsforskning«, som både skal understøttes og prioriteres i de kommende år. Men for at Danmark skal kunne styrke sin evne til følge med i den internationale militærteknologiske udvikling og anvende dette i den løbende planlægning af forsvarsstrukturen, kræver det mere end den ramme, som den forsvarsindustrielle strategi tilbyder. Formålet med politikken for, hvordan Danmark forholder sig til og udfører militær forskning og udvikling, kan ikke reduceres til håndtering af forsvarsindustrien. Innovation spiller en stigende rolle i forhold til materielpolitikken mere generelt. Det kræver et samlet politisk og strategisk fokus. Forsvarsministeriet kan derfor overveje at udarbejde en politik for militær innovation, som vil have blandt andet industripolitikken som en underordnet komponent. Den militære innovationspolitik kan på den måde blive en ramme for konkrete tiltag for at styrke evnen til at følge med i den internationale militærteknologiske udvikling – for det sidste bør under alle omstændigheder styrkes. Danmark er et velstående videnssamfund med en høj grad af kapacitet for innovation. Den sikkerhedspolitiske udvikling kalder på mere og mere avanceret teknologi inden for forsvarsområdet. Dette er en strategisk udfordring, men det er også en positiv udviklingsmulighed for dansk forsvarspolitik. Derfor bliver det næste forsvarsforlig højteknologisk. Henrik Breitenbauch og Jens Vesterlund Mathiesen er hhv. leder af og forskningsassistent ved Center for Militære Studier på Institut for Statskundskab på Københavns Universitet",
        "metadata": {
            "source": "https://www.berlingske.dk/kronikker/ny-rapport-peger-paa-dansk-svaghed-i-teknologisk-vaabenkaploeb",
            "image_url": "https://berlingske.bmcdn.dk/media/cache/resolve/image_x_large_vertical/image/149/1493429/23946555-.jpg",
            "publication_time": "Fredag d. 10. december 2021, kl. 15.37",
            "author": null,
            "related_links": [],
            "attachments": []
        }
    }
}