{
    "version": "1.0",
    "document": {
        "id": 18998,
        "title": "Ellemann: Naturrapport viser vejen frem",
        "content": "Trods det dystre budskab er det en meget inspirerende rapport om den danske naturs tilstand, Danmarks Miljøundersøgelser præsenterer torsdag på et symposium i Aarhus. Det mener miljøminister Karen Ellemann (V). - Konklusionerne kommer ikke bag på mig. Men jeg synes, det er en rigtig god rapport. Den viser, at den indsats, vi hidtil har ydet, kan være med til at gøre en forskel. Den peger også på, hvor vi skal sætte ind, hvis vi skal ændre den negative udvikling inden 2020. Karen Ellemann peger på, at der ifølge DMU-rapporten er sket visse fremskridt med vandkvaliteten i de store søer. Rapporten peger dog samtidig på, at det sker ud fra \"et historisk lavpunkt\". Danmark og EU havde forpligtet sig til at bremse tilbagegangen for dyr, planter og økosystemer inden 2010. Målet blev ikke nået, og på en international FN-konference i Nagoya i Japan i oktober blev målet udskudt til 2020. Ifølge miljøministeren er det vigtigt, at man kan måle på de målsætninger, man sætter sig, og at man opstiller delmål, så man kan gøre status undervejs. - Og så vil jeg godt understrege, at tilbagegangen i biologisk mangfoldighed jo ikke er et dansk fænomen, men et globalt. Man skal passe på med at tilskrive tilbagegangen simple forklaringer. Rapporten viser også, der skal et langt sejt træk til, siger Karen Ellemann. Hun vil i løbet af foråret præsentere en ny strategi for, hvordan vi bevarer Danmarks biodiversitet - det vil sige mangfoldigheden af dyr og planter og naturtyper. - DMU's rapport vil inspirere mig i dette arbejde. I min optik må vi gøre os klart, at landbruget er en del af løsningen, da landbruget jo forvalter helt op mod to tredjedele af Danmarks areal. - Landmændene har ydet en indsats med vandmiljøplanerne, men skal også i fremtiden være med til at løfte indsatsen for et bedre miljø i Danmark, understreger miljøministeren. /ritzau/",
        "metadata": {
            "source": "https://www.berlingske.dk/politik/ellemann-naturrapport-viser-vejen-frem",
            "image_url": "https://berlingske.bmcdn.dk/media/cache/resolve/image_x_large/image/79/794249/3694948-efterrssprjtning.jpg",
            "publication_time": "Torsdag d. 20. januar 2011, kl. 06.43",
            "author": null,
            "related_links": [],
            "attachments": []
        }
    }
}