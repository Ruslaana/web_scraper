{
    "version": "1.0",
    "document": {
        "id": 7487,
        "title": "Sidste Nokia-telefon fra Microsoft er ude",
        "content": "Microsoft producerer stadig Nokia-telefoner og overraskede alle ved tirsdag at lancere det, der formentlig er den sidste Nokia-telefon. Nokia 216 er en almindelig telefon, altså ikke en smartphone med Windows som styresystem, som er udviklet til udviklingslande og absolut kun kan det mest basale. Der er 24 dages batteritid, en skærm på 2,4 tommer, et front- og et bagkamera med en opløsning på beskedne 0,3 megapixler, indbygget lommelygte, FM-radio og muligheden for at gå på nettet med den indbyggede Opera-internetbrowser. Nokia 216 sælges fra oktober for 37 dollars eller 246 kroner. Microsoft sælger stadig millioner af de »almindelige« mobiltelefoner hver måned. Til gengæld går smartphonesalget med Windows-telefonerne bestemt ikke godt, og der går rygter om, at Microsoft også vil forsøge at sælge Lumia-produktionen eller måske direkte stoppe den omkring nytår. I stedet vil Microsoft muligvis bygge videre på succesen med sine Surface-tavlecomputere og begynde at producere Surface-telefoner med Windows på. Lige nu er den amerikanske softwaregigant i færd med at sælge produktionen af de almindelige mobiltelefoner, også kaldet featuretelefoner, til den kinesiske Foxconn-koncerns FIH Mobile, som også står for produktionen af blandt andet Apple- og Sony-telefoner. Prisen er sat til 350 millioner dollars. Derimod menes Microsoft at ville beholde produktionen af Windows-telefoner i Lumia-serien, som Microsoft i 2014 købte fra finske Nokia for 40,5 milliarder kroner. Formålet med at købe Nokias mobilproduktion var at give Microsoft fuld kontrol over udviklingen af Windows-telefoner, som Nokia satsede på. Det endte imidlertid endnu værre, end da Nokia selv stod for mobilproduktionen. Microsoft har fyret tusinder af ansatte og nedskrev værdien af Nokia-købet med omkring 95 procent af købssummen. Siden overtagelsen er andelen af Windows-telefoner nemlig kun faldet og faldet og er i dag ganske ubetydelig. Derimod har Googles Android-software sat sig på næsten 86 procent af alle nyproducerede smartphonetelefoner, mens Apples iOS-software ligger på næsten 14 procent, i praksis alle iPhone-telefoner. Sammen med overtagelsen købte Microsoft retten til at bruge Nokia-navnet i endnu et par år. Nokia har siden selv annonceret, at finnerne er på vej tilbage på mobilmarkedet, denne gang dog ved at lægge selve produktionen ud i byen. Nokia er i dag verdens næststørste producent af mobiludstyr efter svenske Ericsson.",
        "metadata": {
            "source": "https://www.berlingske.dk/virksomheder/sidste-nokia-telefon-fra-microsoft-er-ude",
            "image_url": "https://berlingske.bmcdn.dk/media/cache/resolve/image_x_large/image/11/114080/14820180-pix-nokia-216.jpg",
            "publication_time": "Onsdag d. 21. september 2016, kl. 08.40",
            "author": "Thomas Breinstrup",
            "related_links": [],
            "attachments": []
        }
    }
}