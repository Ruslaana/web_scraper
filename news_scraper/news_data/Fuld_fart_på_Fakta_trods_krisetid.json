{
    "version": "1.0",
    "document": {
        "id": 16051,
        "title": "Fuld fart på Fakta trods krisetid",
        "content": "Trods krisen brager Fakta af sted og kommer til at åbne cirka 30 nye butikker i år. Det er flere end dobbelt så mange som konkurrenterne, og det sker, selv om kæden har meldt ud, at det er tid til at stoppe ekspansionen og finde sin egen profil og eksistensberettigelse. En stor del af årsagen til Faktas voldsomme ekspansion er, at Fakta-kæden kontraktligt hænger på de nye lejemål. Aftalerne er forhandlet på plads i meget god tid, og nu kan Fakta kun komme ud af aftalerne, hvis koncernen vil acceptere tab for betydelige millionbeløb. Foruden de 30 aftaler i 2014, har Fakta indgået 15 til 20 aftaler for 2015. »Typisk binder dagligvarebutikker sig relativt lang tid. Ti år ad gangen er ikke unormalt. Hvis man vil ud af et lejemål inden, så må man se, om man kan finde en anden lejer, der vil overtage det,« siger Per Nyborg, direktør i Institut for Centerplanlægning (ICP). »Det kan godt være svært at finde lejere i det nuværende marked, og jeg tror, at vi vil komme til at se en hel del tomme lejemål de næste år,« siger han. Der er store prisforskelle på lejemål afhængig af placeringen. Men typisk vil det koste 1.000 til 3.000 kroner per kvadratmeter afhængig af, hvor discountbutikkerne lægger sig. Ofte er en Fakta-butik i nærheden af 1.000 kvadratmeter stor, og det betyder, at Fakta betaler mellem en mio. kroner og tre mio. kroner årligt for et lejemål. Det vil sige ti til 30 mio. for et enkelt lejemål i ti år. Både Coops formand Lasse Bolander og flere eksperter i dagligvarehandel har på det seneste udtalt, at der er for mange dagligvarebutikker i Danmark. Der er en overkapacitet i markedet, og derfor er det forventligt, at en del må forsvinde de kommende år. Den analyse er Per Nyborg enig i. »Vi taler om et marked, som er blevet mere og mere konkurrencepræget. Der har været en kæmpe tilvækst, og det er klart, at der snart må ske en udtømning. Jeg er ret sikker på, at der vil være butikker, som en gang lå fornuftigt, men som nu ikke længere gør det, måske fordi de er for små, eller fordi der er kommet gode alternativer til i umiddelbar nærhed,« siger han. Meldingen fra Coops nye topchef Peter Høgsted og Faktas kædedirektør Niels Karstensen er samstemmende, at Fakta nu skal bremse sin ekspansion, og at det sker efter 2014 eller seneste efter 2015. Niels Karstensen er dog fortrøstningsfuld i forhold til at få en sund forretning ud af de 30 butikker, som han kommer til at åbne i år. Alligevel lægger han ikke skjul på, at han på det seneste har involveret sig i en del forhandlinger for at komme ud af aftaler, som var eller var tæt på at blive indgået. »Vi har forholdt os kritisk i forhold til nogle af de projekter, som kun var på tegnebrættet. Der har jeg været inde at sige nej til nogle ting,« lyder det fra Fakta-chefen. På den vis er det lykkes Fakta-chefen at reducere antallet af nyåbninger i år fra cirka 35 Fakta-butikker til 30.",
        "metadata": {
            "source": "https://www.berlingske.dk/virksomheder/fuld-fart-paa-fakta-trods-krisetid",
            "image_url": "https://berlingske.bmcdn.dk/media/cache/resolve/image_x_large/image/34/341741/7189307-saxo-photo.jpeg",
            "publication_time": "Søndag d. 23. februar 2014, kl. 22.30",
            "author": "Ole Hall",
            "related_links": [],
            "attachments": []
        }
    }
}