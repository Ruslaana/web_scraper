{
    "version": "1.0",
    "document": {
        "id": 3534,
        "title": "»Jeg er evigt fascineret«: For 3.000 år siden var Mellemøstens kvinder vilde med »magisk« rav fra Norden",
        "content": "Cirka 1.000 år før Jesus kom til verden, blev en betydningsfuld kvinde i det nuværende Syrien begravet med et smykke fyldt med perler af rav. I dag kan forskere på Nationalmuseet i København dokumentere, at hendes ravperler stammede fra Norden – hvilket vidner om et imponerende langstrakt netværk af handelsruter i datiden. »Jeg er evigt fascineret af, at vi helt tilbage i vores bronzealder har haft de her kontakter med folk langt, langt mod syd. Selv så langt tilbage i tiden var vi ikke isolerede heroppe i Norden.« Sådan lyder det fra seniorforsker og nærorientalsk arkæolog ved Nationalmuseet Mette Marie Hald, der gjorde opdagelsen ved en tilfældighed. Nationalmuseet rummer en stor og enestående samling af fund fra den syriske oldtidsby Hama. De stammer fra omfattende udgravninger i 1930erne, som den navnkundige danske arkæologHarald Ingholtstod i spidsen for. I dag rummer den oldgamle vestsyriske by Hama omkring en million indbyggere. I tusinder af år var den en rig handelsby, der blandt andet fik varer ind helt fra Norden.Fold sammenLæs mereFoto: Effi Schweizer. Hama var i årtusinder en rig handelsby på kanten af Mesopotamien, der anses som både landbrugets og civilisationens vugge. De danskledede udgravninger kunne dermed på et tidligt tidspunkt løfte en del af sløret for de store kulturer i oldtidens østlige middelhavsområde. En pæn portion af fundene endte i skuffer og skabe på Nationalmuseet, hvor de nu har ligget i snart 90 år. Mette Marie Hald fortæller: »En dag var jeg inde at se på samlingen, og ved et rent tilfælde åbner jeg en kasse og finder de her perler. Jeg tænkte, at det ligner rav – og at det må vi undersøge.« Analyser afslørede hurtigt, at det rent faktisk var rav. Men der var yderligere bingo. For ravet havde en ganske særlig signatur, der afslørede, at det er af baltisk oprindelse. Smykkerne havde med andre ord rejst den mere end 3.000 kilometer lange vej fra et sted i Norden, som kunne have været Danmark, og hele vejen ned til det nuværende Syrien. Arkæolog Mette Marie Hald gjorde opdagelsen ved en tilfældighed.Fold sammenLæs mereFoto: Foto: John Fhær Engedal Nissen/Nationalmuseet. Man kan kun gætte på, hvordan det nordiske rav præcist fandt vej hele vejen ned til Mesopotamien. Men det må ifølge arkæologen have skiftet hænder flere gange, og det er formentlig blevet sejlet med både på floder som Oder mellem det nuværende Tyskland og Polen og Dnepr, der munder ud i Sortehavet. Arkæologer betegner ofte ruten eller ruterne som »Ravvejen«, og de fungerede i århundreder som betydningsfulde handelsveje mellem nord og syd. »Det tyder på, at der har været tale om forholdsvis stabile og fredelige samfund. Konger eller høvdinge har kunnet styre ruterne og sikre fri passage af varer – for eksempel tekstiler og bronze fra syd og rav og pels fra nord,« fortæller Mette Marie Hald og tilføjer, at man gennem tiderne har fundet baltisk rav fem andre steder i Mellemøsten. Men hvorfor denne glubende appetit i Mesopotamien på rav helt oppe fra det høje nord? Ifølge arkæologen fremgår det ret ofte af skriftlige kilder, at rav har haft en helt særlig – nærmest magisk – betydning. Og det gjaldt ikke mindst det baltiske rav. »De har virkelig sat pris på det, og de har vidst, at det kom fra et fjernt og fremmed land – nærmest deres svar på vores Langtbortistan,« forklarer Mette Marie Hald og fortsætter: »De har tillagt rav helse- og lykkebringende egenskaber, og vi ved fra fund i Sydeuropa, at der blev handlet med enorme mængder rav fra Norden.« I datidens lister over handelsvarer, der blev skrevet med kileskrift på lertavler, står rav altid og svæver på overgangen mellem varer af for eksempel sten eller metal. Det indikerer, at skriverne havde svært ved at forstå, hvilket materiale rav egentlig var. I dag ved vi, at rav er hærdnet harpiks fra millioner af år gamle nåleskove. Baltisk rav fra den 3.000 år gamle grav i oldtidsbyen Hama i Syrien.Fold sammenLæs mereFoto: Nationalmuseet. Man ved ikke, hvem kvinden i Hama med ravperlerne var – eller hvor gammel hun blev. Men ifølge den danske arkæolog må hun have været ganske betydningsfuld, netop fordi hun blev begravet med rav og andre halvædelstene. Det ser man ikke i nærliggende grave i Hama. De danskledede udgravninger i Hama i 1930erne blev udført af helt op til 400 arbejdere, herunder flere fra Egypten, og udgravningerne vakte stor opsigt i datidens ledende arkæologiske kredse. Blandt andet fik Harald Ingholt og hans medarbejdere besøg af den fremtrædende britiske arkæolog Max Mallowan, der tilmed ankom med sin berømte hustru, kriminalforfatteren Agatha Christie – en af de bedst sælgende forfattere i historien. Danske arkæologer bevarede i de følgende årtier kontakten til Syrien, og Mette Marie Hald har selv deltaget i udgravninger i den uhyre rige kulturnation. Det arkæologiske eventyr fik imidlertid en brat ende, da der i 2011 udbrød borgerkrig i Syrien. Men i november i fjor faldt det brutale Assad-regime, hvilket umiddelbart ser ud til at højne chancerne for, at danske arkæologer kan returnere til landet. »Foreløbig tager vi det stille og roligt og ser, hvordan det går. Men det er mit håb, at vi atter kan komme derned og arbejde med syrerne igen,« siger Mette Marie Hald. Det nye forskningsresultat er netop offentliggjort i tidsskriftet Antiquity.",
        "metadata": {
            "source": "https://www.berlingske.dk/videnskab/jeg-er-evigt-fascineret-for-3000-aar-siden-var-mellemoestens-kvinder",
            "image_url": "https://berlingske.bmcdn.dk/media/cache/resolve/image_x_large_vertical/image/188/1882793/24878263-sdan-forestiller-man-sig-at-det-3000-r-gamle-s.jpg",
            "publication_time": "Tirsdag d. 28. januar 2025, kl. 11.28",
            "author": "Lars Henrik Aagaard",
            "related_links": [],
            "attachments": []
        }
    }
}