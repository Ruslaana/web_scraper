{
    "version": "1.0",
    "document": {
        "id": 15216,
        "title": "Nyt Dankort skærper krav til sikkerhed",
        "content": "Det smarte ved det kontaktløse Dankort er, at du ikke skal proppe det ned i terminalen, men blot kan holde det på kort afstand af Dankort-terminalen. Men samtidig med, at det er smart, udgør det også en potentiel sikkerhedsrisiko. Dankortet vil fra 2016 kunne kommunikere trådløst ved hjælp af en lille radiosender. En såkaldt NFC-chip (Near Field Communication). Det betyder, at Dankortet udsender radiosignaler og dermed informationer om kortet. Det har lyssky typer udnyttet i blandt andet USA og England, hvor kontaktløse kort allerede er udbredte. Ved hjælp af elektronisk udstyr har de været i stand til at aflæse radiosignalerne fra kortet og efterfølgende lave kopier. Men selvom Dankortet i fremtiden vil sende data af sted, er det ikke noget, de danske forbrugere behøver at bekymre sig om. Sådan lyder vurderingen fra ekspert i teknologi og chips i betalingskort, Rune Domsten, som blandt andet sidder i DI-ITEK’s Elektronikudvalg. »Det, som gør de nye kort med NFC-teknologi sikre, er muligheden for forskellige krypteringsalgoritmer og kodning af data. Hvis dataen er kodet og krypteret på en ordentlig måde, så hjælper det ikke noget, at man aflytter kortene. Det får man ikke noget ud af på grund af krypteringen,« forklarer Rune Domsten. Han hæfter sig ved, at chippen i betalingskortene er så avanceret, at krypteringen og datakodningen kan gøres stærkere, hvis der er behov for det, og at man samtidig kan ændre på informationsmængden. I forhold til de sager, som der har været omkring manglende sikkerhed i udlandet, forklarer Rune Domsten, at kortet ikke er låst, og at man ikke nødvendigvis skal fortsætte med at gøre, som man har gjort i andre lande, men at sikkerheden kan øges i takt med behovet. Rune Domsten siger dog, at man i teorien formentlig godt kan lave en kopi af et kort, hvor man kan trække noget information ud og lave et magnetstribekort, men pointerer samtidig, at der så er brug for en pinkode eller kontrolkode. Det er langt mere vanskeligt at lave en kopi af et chipkort, lyder forklaringen. Selv om Rune Domsten mener, at man som forbruger ikke skal være urolig for sikkerheden, råder han alligevel til, at man overvejer ekstra sikkerhedsforanstaltninger på det kontaktløse Dankort.",
        "metadata": {
            "source": "https://www.berlingske.dk/virksomheder/nyt-dankort-skaerper-krav-til-sikkerhed",
            "image_url": "https://berlingske.bmcdn.dk/media/cache/resolve/image_x_large/image/29/298093/7234504-pix-daaaankort.jpg",
            "publication_time": "Fredag d. 14. marts 2014, kl. 22.30",
            "author": "Niklas Ernst",
            "related_links": [],
            "attachments": []
        }
    }
}