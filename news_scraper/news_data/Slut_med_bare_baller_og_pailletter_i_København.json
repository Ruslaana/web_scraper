{
    "version": "1.0",
    "document": {
        "id": 17812,
        "title": "Slut med bare baller og pailletter i København",
        "content": "Når årets første sommertegn bryder igennem næste år, bliver der for mange københavnere alligevel ikke meget bar hud. Det københavnske Pinsekarneval, Copenhagen Carnival, lukker med øjeblikkelig virkning. Det traditionsrige optog har i 31 år fyldt Fælledparken med sambarytmer og letpåklædte dansere, men for lav kommunal støtte tvinger arrangørerne bag til at slukke og lukke for festen. - Vi får alt for lidt i støtte fra kommunen, og nu kan det simpelthen ikke gå længere. Vi kan ikke konkurrere med andre, som får kommunal støtte i millionklassen, siger Morten Sørensen, direktør for Copenhagen Carnival. Han mener, at Københavns Kommune prioriterer andre gadefester over karnevalet. Pengene følger ikke med Karnevalet bliver støttet med 202.000 kr. af Københavns Kommune, men ifølge Morten Sørensen koster det flere millioner kroner at arrangere den traditionsrige fest. - Når vi skal skaffe toiletter og vagter til at servicere et publikum med over 100.000 mennesker, så koster det i hvert fald 3,5 millioner kroner, og så rækker 202.000 kr. altså ikke så langt, siger Morten Sørensen. - Kræver det ikke bare, at I finder en anden måde at finansiere karnevalet på? -Det hjælper ikke. I fem år har vi prøvet at få det til at køre rundt økonomisk. Vi har bl.a. prøvet at opbygge sponsorplatforme, og i år har vi også taget entre, men det giver bare ikke godt nok, hvis man skal have toiletter og vagter nok til så stort et publikum, siger Morten Sørensen.  Karnevalet trækker hvert år mere end 100.000 besøgende til Fælledparken, mange af dem også fra udlandet. Desuden har den amerikanske tv-kanal, Showtime, sendt en halv times program-hyldest til karnevalet, som på kanalen bliver udnævnt som \"En af verdens ti bedste fester.\" For få penge, for mange arrangementer Københavns kultur- og fritidsborgmester, Pia Allerslev (V), er ked af karnevalets endeligt, men hun understreger samtidigt, at Københavns Kommune befinder sig i en situation, hvor rigtig mange arrangementer søger om støtte, selvom pengene er små. - Jeg synes, det er rigtigt ærgerligt, at Copenhagen Carnival ikke kommer til at køre næste år. Jeg synes rent faktisk, at karnevalet bibringer noget fint og dejligt til København, men jeg er desværre heller ikke tryllekunstner, så jeg kan ikke finde en masse penge til dem. Hvis de ikke kan finde andre måder at finansiere på, så er det jo desværre udfaldet på det her, siger hun.  Deltag i debatten:Er  det en kommunal opgave at støtte karnevalet, det tiltrækker mange turister og brander København?",
        "metadata": {
            "source": "https://www.berlingske.dk/kultur/slut-med-bare-baller-og-pailletter-i-koebenhavn",
            "image_url": "https://berlingske.bmcdn.dk/media/cache/resolve/image_x_large/image/58/588232/5877978-topshots-germany-carnival-culture-parade.jpg",
            "publication_time": "Tirsdag d. 04. december 2012, kl. 11.06",
            "author": "Katrine Villarreal Villumsen",
            "related_links": [],
            "attachments": []
        }
    }
}