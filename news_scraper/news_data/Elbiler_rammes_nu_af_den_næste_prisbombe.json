{
    "version": "1.0",
    "document": {
        "id": 139,
        "title": "Elbiler rammes nu af den næste prisbombe",
        "content": "Der er nærmest konstant priskrig på elbiler. Nu kommer en af de store europæiske bilproducenter med det næste fremstød. Og det er ifølge en markedsekspert et hårdt stød. For der er tale om kraftige prisfald på to af markedets mest kapable elbiler i en størrelse, som mange bilkøbere efterspørger. Det er groft sagt biler med plads til en familie inklusive bagage, hvis bilen også skal på en ferietur. Renault har sat priserne på de to relativt nye elbiler Megane og Scenic ned med op til 50.000 kroner, oplyser Renaults danske kommunikationschef Søren Hyltoft, som selv betegner det som en »offensiv« fra det franske bilmærkes side. Alle modeller af Renault Scenic med stort batteri på 87 kWh sættes ned med 50.000 kroner, mens modellerne med et batteri på 60 kWh sættes ned med 40.000 kroner. Alle modeller af Renault Mégane med stort batteri på 60 kWh sættes ned med 30.000 kroner. Dermed bliver det 50.000 kroner billigere at blive ejer af Renault Scenic E-Tech Electric med det store batteri og en rækkevidde på op til 625 kilometer, som blev »Car of the Year 2024«. »Det betyder, at en veludstyret Techno-version falder fra 364.990 kroner til 314.990 kroner. Alpine-versionen, der før kostede 374.900 kroner, er nu i 324.990 kroner, og fra øverste hylde fås topversionen Iconic, der før kostede 384.990 kroner, nu til blot 334.990 kroner,« lyder det fra Søren Hyltoft. Interiøret i Renault Scenic.Fold sammenLæs mereFoto: Renault. Ifølge markedsanalytiker Jan Lang fra Schibsted, der driver Bilbasen, er der tale om et hårdt angreb på de konkurrerende elbiler. »I forhold til kvalitet er der ikke noget at komme efter. Reanult var et foregangsmærke på elbiler med Fluence i 2009 og Zoe i 2012. Det kan ses i Megane og Scenic, for de har ikke haft børnesygdomme i samme omfang som for eksempel VW og Toyotas elbiler med styresystemer og andre tekniske ting,« siger Jan Lang og understreger: »Der har nærmest ikke været børnesygdomme på Megane og Scenic – vi skal huske, at Renault faktisk har længere tids erfaring med elbiler end Tesla.« Men efter Jan Langs mening er Renault også nødt til at reagere på den voldsomme priskonkurrence på markedet for elbiler. Det mest voldsomme udtryk for konkurrencesituationen var, da Tesla i januar 2023 med ét hug satte priser ned med i omegnen af 100.000 kroner og sendte chokbølger gennem markedet for både nye og brugte biler. Og siden da er der sat jævnlige stød ind i priskrigen fra alle sider. Men Renault har på det seneste primært afsat Megane og Scenic som leasingbiler fremfor ved at sælge dem til privatkunder. »Især Megane har gjort det bedst via et attraktivt leasingtilbud. Det var en relativt dyr bil at købe, selvom den er sat ned ad flere omgange. Men tendensen i markedet er jo, at bilerne bliver billigere og billigere – det bedste eksempel er, at Scenic endda blev sat ned, inden den kom på markedet,« siger Jan Lang. Han peger på en helt specifik bil, som netop nu rammer de øvrige konkurrenter på markedet for elbiler hårdt:Skoda Elroq, som netop er blevet vist frem på en bilmesse i København, og som sætter en ny standard for egenskaber i forhold til pris. Med Jan Langs ord møder Renaults Megane og de øvrige konkurrenter nu »en konkurrent af en helt anden karakter« i form af Skoda Elroq. »Og Scenic med det store batteri til 315.000 kroner skal nu overvejes i forhold til Skoda Enyaq. Men objektivt set har den ikke kunnet sælges tidligere til den oprindelige anden pris, så Renault var nødt til at gøre noget ved det,« siger Jan Lang. Nu falder Renaults modeller Megane og Scenic i pris. Her er det den mere rummelige Scenic.Fold sammenLæs mereFoto: Renault. Omvendt kalder han udviklingen god for forbrugerne – og den har kun udsigt til at fortsætte. »Det er min grundlæggende holdning, at branchen endnu ikke har forstået, hvor godt et tilbud Elroq er,« siger markedsanalytikeren. Han kalder prisfaldet »en materialisering af, at danskerne får utroligt meget elbil for pengene i øjeblikket«. Og fremover, kan man tilføje. »Det er en heftig nedsættelse, og det bliver ikke den sidste i markedet. Vi kommer til at se markante prisfald på andre mærker også,« siger han – dog uden at ville sætte bilmærke på de næste fremstød, han forventer på markedet. Renault oplyser, at tilbuddet gælder frem til årsskiftet for biler, der står på lager. Og ifølge Søren Hyltoft omfatter det flere end 500 Scenic- og flere end 400 Megane-modeller. Men Jan Lang er sikker på, at der dels er mange flere biler til de nye priser, dels at der reelt ikke er nogen udløbsdato på tilbuddet. »Så længe lager haves er en klassisk standardformulering. Der står masser af nye Renault-biler rundt om i Europa, som danske forhandlere kan gøre brug af. Så dette er de nye priser, for hvis de sætter dem op igen, så er det slut med salget,« siger han. Endelig regner markedsanalytikeren med, at også købere af brugte biler får glæde af Renaults fremstød. »Det vil slå fuldt igennem på brugtpriserne med det samme. De er allerede ved at blive sat ned,« siger han.   ",
        "metadata": {
            "source": "https://www.berlingske.dk/dine-penge/elbiler-rammes-nu-af-den-naeste-prisbombe",
            "image_url": "https://berlingske.bmcdn.dk/media/cache/resolve/image_x_large_vertical/image/185/1852952/24823958-renault-megane.jpg",
            "publication_time": "Fredag d. 08. november 2024, kl. 06.10",
            "author": "Povl Dengsøe",
            "related_links": [],
            "attachments": []
        }
    }
}