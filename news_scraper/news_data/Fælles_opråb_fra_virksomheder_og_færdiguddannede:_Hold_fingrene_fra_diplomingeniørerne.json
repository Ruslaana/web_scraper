{
    "version": "1.0",
    "document": {
        "id": 22187,
        "title": "Fælles opråb fra virksomheder og færdiguddannede: Hold fingrene fra diplomingeniørerne",
        "content": "Det vil være til stor skade for fagligheden og for virksomhederne, hvis politikerne gør alvor af at skære ned på længden af uddannelsen til at blive diplomingeniør. Sådan lyder det utvetydige budskab fra både virksomheder og de nyuddannede diplomingeniører selv. Det viser en undersøgelse, som Danmarks største erhvervsorganisation,Dansk Industri, og Ingeniørforeningen (IDA)har gennemført. De politiske drøftelser om en reform af uddannelserne som professionsbachelorer indledes i den kommende uge, og selv om de to organisationer roser ambitionerne om at skabe bedre uddannelser, får det en nedadvendt tommelfinger, når det gælder diplomingeniøruddannelserne. Otte af ti nyuddannede diplomingeniører er enige eller helt enige i, at deres uddannelse har rustet dem godt til arbejdsmarkedet. Det er langt over gennemsnittet for professionsbacheloruddannelserne. Også virksomheder, som for nylig har ansat nyuddannede diplomingeniør, udviser stor tilfredshed med deres faglighed. Hele 53 procent oplever »i meget høj grad« eller »i høj grad«, at de nyuddannede fagligt og praktisk er klædt ordentligt på til at kunne varetage deres arbejdsopgaver. Langt de fleste diplomingeniørstuderende skriver det afsluttende projekt i samarbejde med en virksomhed. »Diplomingeniøruddannelsen står som et krystalklart foregangseksempel på alt det, som regeringen forsøger at fremme i reformarbejdet, nemlig en uddannelse af høj kvalitet, med en stærk tilknytning til arbejdsmarkedet og gode videreuddannelsesmuligheder. Det må være en fejl, at diplomingeniørerne ikke er undtaget på linje med eksempelvis maskinmesteruddannelsen,« siger underdirektør Mikkel Harder fra Dansk Industri. Ingeniørforeningens formand, Laura Klitgaard, forstår heller ikke, hvorfor man laver om på noget, der fungerer upåklageligt. »Trods flere gennemlæsninger og brug af forstørrelsesglas kan jeg ikke få øje på logikken. Diplomingeniøruddannelsen henvender sig til en bred gruppe af unge, der blandt andet også favner faglærte og ufaglærte, der via særlige adgangskurser kan kvalificere sig til at blive optaget. Desuden har diplomingeniører en tæt relation til virksomheder under uddannelsen, og ledigheden er lav. Derfor giver det ingen mening at skære i uddannelsens længde,« siger hun. Diplomingeniører udvikler og konstruerer tekniske og teknologiske produkter eller produktionsløsninger. Uddannelsen lægger vægt på at udvikle analytiske evner og anvende teoretisk viden i praksis. Uddannelsen som diplomingeniør tager tre og et halvt år, enkelte dog fire eller fire og et halvt år. Ifølge IDAs statistikker var den vejledende startløn for en diplomingeniør i 2023 på 41.900 kroner. Undersøgelsen fra DI og IDA bygger på 641 besvarelser fra diplomingeniører, der færdiggjorde deres uddannelse i 2021-2024, og 79 virksomheder, som inden for de seneste fem år har ansat nyuddannede diplomingeniører.  ",
        "metadata": {
            "source": "https://www.berlingske.dk/virksomheder/faelles-opraab-fra-virksomheder-og-faerdiguddannede-hold-fingrene-fra",
            "image_url": "https://berlingske.bmcdn.dk/media/cache/resolve/image_x_large_vertical/image/188/1889953/24891134-diplomingeniruddannelsen-er-populr-herhjemme-bla.jpg",
            "publication_time": "Fredag d. 14. februar 2025, kl. 16.57",
            "author": "Thomas Breinstrup",
            "related_links": [],
            "attachments": []
        }
    }
}