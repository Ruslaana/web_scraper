{
    "version": "1.0",
    "document": {
        "id": 9540,
        "title": "Vild teknologi kan udradere dit klimaaftryk fra flyrejsen – men din flypris bliver fordoblet",
        "content": "Fly er noget nær den største gordiske knude i forsøget på at gøre verden klimaneutral. For hverken brintfly eller rene elfly kommer foreløbig til at gøre luftfarten grøn. Men nu fremlægger den grønne tænketank CONCITO i en ny rapport et forslag, der på nærmest magisk vis kan få dit sorte klimaaftryk fra flyrejser til at fordufte. Det bliver bare dyrt for dig og for dem, du rejser med. Det handler ikke om, hvad der sker oppe i luften i de stærkt forslugne flymotorer. I stedetpeger tænketanken på, at luftfarten kan udradere din klimapåvirkning oppe i højderne ved hjælp af grønne maskiner, der snurrer rundt nede på jorden. Det drejer sig om det, der på engelsk hedderdirect air captureeller blot DAC. Det vil sige direkte fangst fra luften af drivhusgassen CO2i store maskiner, der konstant suger luft ind ved hjælp af ren grøn energi. Nogle kalder dem også for kunstige træer.  I en kemisk proces bliver kuldioxiden optaget i de luftsugende maskiner. Derefter pumpes drivhusgassen dybt ned i jorden til evig lagring. »Det er ifølge vores beregninger den mest omkostningseffektive og skalerbare måde at gøre luftfarten grøn på,« siger senioranalytiker i CONCITO Karsten Capion, der er hovedforfatter til den nye rapport. Dermed peger tænketanken på en anden flyløsning end den, somEuropa-Kommissionen ønsker at fremme, nemlig elektrobrændstoffer eller bare e-fuel. Det vil sige grønne og syntetiske brændstoffer, der er produceret ved hjælp af indfanget CO₂ samt brint fra spaltning af vand – en proces, der kræver enorme mængder (grøn) energi. »Vores anbefaling går på at udvide luftfartens værktøjskasse, så man ud over e-fuels også får mulighed for at blive CO₂-neutrale med permanent lagring af CO₂ fanget fra luften. Det er både billigere og bedre for klimaet, når strømmen bruges på at fortrænge fossile brændsler på anden vis,« siger Karsten Capion. Men hvor dyr vil en direkte flyrejse fra København til Bangkok og retur blive, hvis flyselskabet skal kompensere hele dit klimaaftryk med direkte fangst fra luften af CO₂? Svaret er, at billetprisen på turistklasse til Thailands hovedstad omtrent vil blive fordoblet fra de nuværende cirka 7.000 kroner til omkring 14.000 kroner. I hvert fald med den nuværende DAC-teknologi. Ifølge den internationale flytransportorganisationICAOs CO₂-beregnervil man på denne returrejse være ansvarlig for et CO₂-aftryk på omkring 1,2 ton. Verdens største maskine, der suger CO₂ ind direkte fra luften, er Mammoth-anlægget i Island. På fuld kraft kan det på et år udslette klimaaftrykket fra cirka 6.000 danskere.Fold sammenLæs mereFoto: Halldor Kolbeins/AFP/Ritzau Scanpix. Men ifølge CONCITO bør man gange den direkte CO₂-udledning med 1,7. Mindst. Dermed når man op på et klimaaftryk på Bangkok-rejsen svarende til i hvert fald to ton CO₂. Det skyldes, at fly oppe i højderne danner flystriber, såkaldtecontrails, der har en overraskendehøj varmepåvirkning. Ifølge gængse beregninger koster det mellem 500 og 1.000 dollar at indfange et ton CO₂ direkte fra luften – for dernæst at begrave det. Hvis vi holder os til den lave ende, betyder det 1.000 dollar eller knap 7.000 kroner for nede på jorden at udslette dit klimaaftryk på to ton fra flyrejsen. Men det vil stadig være væsentlig billigere end at producere e-fuel til erstatning for almindeligt fossilt jetbrændstof. Her kommer man nemlig – ifølge gængse beregninger – op på en pris på mellem 1.300 og 2.600 dollar pr. sparet ton CO₂. Det vil sige, at det vil være mindst to en halv gange dyrere at satse på grønne elektrobrændstoffer til fly frem for på DAC-teknologi. Dermed vil returrejsen til Bangkok blive mindst 17.000 kroner dyrere. Såkaldte contrails eller flystriber skaber en markant varmepåvirkning af planeten, der ligger ud over effekten af den direkte CO₂-udledning.Fold sammenLæs mereFoto: Toby Melville/Reuters/Ritzau Scanpix. Philip Fosbøl er lektor på DTU Kemiteknik og en af landets førende eksperter i CO₂-fangst. Han siger god for beregningerne: »De priser, jeg hører på DAC, ligger på omkring 600 dollar pr. ton. Og 100 dollar pr. ton har været nævnt som et slutmål, når teknologien er moden og opskaleret. Men det er svært at sige, om det er realistisk at nå.« Han anerkender også, at elektrobrændstoffer på det nuværende teknologiske niveau vil være en væsentlig dyrere vej at gå for luftfarten. Men samtidig understreger Philip Fosbøl, at direkte fangst fra luften af CO₂ langtfra er kommet op i storskala endnu. Klodens aktuelt største DAC-anlæg åbnede i fjor og står nu og snurrer ved et geotermisk kraftværk nær Islands hovedstad, Reykjavik. Det er den schweiziske virksomhedClimeworks Mammoth-anlæg, der er designet til at indfange 36.000 ton CO₂ årligt fra luften. Det svarer til lige omkring 6.000 gennemsnitsdanskeres årlige nationale udledninger. Eller til den samledeudledning fra et Boeing 777-passagerfly efter godt 250 returrejser mellem London og New York. En dråbe i det fossile hav med andre ord. Endelig understreger Karsten Capion, at danskere er ansvarlige for et overraskende højt klimaaftryk fra flyrejser. CONCITO har nemlig beregnet klimaaftrykket fra fly, der tanker i danske lufthavne, til hele 15 procent af vores nationale udledning i år på cirka 35 millioner ton CO₂ og andre drivhusgasser. Det skal ses i forhold til den globale flyflådes andel af klodens samlede CO₂-udledninger på cirka to en halv procent. Ifølge regeringens klimafremskrivning tegner fly, der tanker i Danmark, sig for en årlig udledning på 3,2 millioner ton – et tal, der som nævnt skal ganges med 1,7 for at inddrage den indirekte klimapåvirkning. Trods krav om, at fly på to danske indenrigsruter skal flyve på halv biobrændstof inden årets udgang, forventes danskerne tilmed at udlede mere og mere CO₂ fra et støt stigende antal flyrejser i de kommende år. Samtidig falder vores indenlandske klimaaftryk betragteligt, i takt med at vi skal nå 70-procents klimareduktionsmålet i 2030. Flytrafikkens andel af klodens samlede udledninger ser ud til at blive stigende – medmindre ret dramatiske grønne tiltag tages i anvendelse.Fold sammenLæs mereFoto: Michael Reynolds/EPA/Ritzau Scanpix. »På den baggrund kan klimaaftrykket fra fly, der tanker i Danmark, sagtens nå op på en fjerdedel af vores nationale udledninger i 2030,« forklarer Karsten Capion. Dog er det vigtigt at understrege, at regnestykket er en anelse kunstigt, idet kun dansk indenrigsflyvning tæller med i vores nationale klimaregnskab. Udledningerne fra flyrejser, der krydser landegrænser, tæller ikke med i noget lands regnskab. Med det nævnte forbehold siger lektor Philip Fosbøl god for beregningen, og han forklarer, at vi kan glemme alt om elfly på alt andet end korte flyruter. Samtidig mener han, at vi grundlæggende bør ændre tankesæt omkring vores flyrejser – og acceptere, at det kommer til at blive stadig dyrere at drøne til fjerne destinationer med 900 kilometer i timen. »Man kan betragte grønne flyafgifter som en slags spildevandsafgift. I gamle dage hældte vi spildevandet ud i havet. I dag bliver det renset, hvilket koster. Det samme tankesæt kommer til at vinde indpas i luftfarten.«",
        "metadata": {
            "source": "https://www.berlingske.dk/videnskab/vild-teknologi-kan-udradere-dit-klimaaftryk-fra-flyrejsen-men-din",
            "image_url": "https://berlingske.bmcdn.dk/media/cache/resolve/image_x_large_vertical/image/190/1901120/24912377-luftfarten-er-overordentlig-vanskelig-at-gre-grn.jpg",
            "publication_time": "Tirsdag d. 18. marts 2025, kl. 12.48",
            "author": "Lars Henrik Aagaard",
            "related_links": [],
            "attachments": []
        }
    }
}