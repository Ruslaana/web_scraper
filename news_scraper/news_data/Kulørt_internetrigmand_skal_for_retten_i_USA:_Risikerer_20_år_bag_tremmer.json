{
    "version": "1.0",
    "document": {
        "id": 3053,
        "title": "Kulørt internetrigmand skal for retten i USA: Risikerer 20 år bag tremmer",
        "content": "Den stærkt kulørte og piratanklagede multimillionær, IT-entreprenøren Kim Dotcom kan efter fem års tovtrækkerier udleveres til USA og komme for retten i en af de største sager om piratkopiering. Det har højesteret i New Zealand afgjort mandag, efter at den tysk-finske Kim Dotcom gennem flere år har kæmpet imod en udvisning. Han står nemlig til op mod 20 års fængsel, hvis han bliver dømt i USA. Både han og tre medanklagede skal overdrages til de amerikanske myndigheder, slog højesteret fast. Den i dag 43-årige Kim Dotcom, der er født Kim Schmitz og er over to meter høj, mødes af 13 anklager, heriblandt overtrædelse af ophavsretsloven for adskillige hundrede millioner af dollars samt hvidvaskning af penge. Han blev for fem år siden arresteret under en spektakulær ransagningsaktion på landejendommen The Dotcom Mansion uden for hovedstaden Auckland, kort efter at det amerikanske forbundspoliti, FBI, havde lukket de servere, som hans selskab, Megaupload, stod bag. FBI mente at kunne bevise, at de blev brugt til massiv piratkopiering blandt de 50 millioner daglige brugere. 20. januar 2012 rykkede det lokale politi med over 20 mand, som blev bakket op af helikoptere, ud til The Dotcom Mansion, som er en af landets største og dyreste landejendomme, hvor de med stort besvær arresterede tre andre og Kim Dotcom en dag før hans 38-års fødselsdag.  Politifolkene brød låsene op, mens Kim Dotcom barrikaderede sig i et sikkerhedsrum, hvor betjentene måtte skære sig ind for at anholde manden, der sad med et ladt skydevåben i hænderne. To geværer blev beslaglagt, ligesom computere og dokumenter samt mere end 10 millioner newzealandske dollars (46,3 millioner kroner) i kontanter blev taget med. Kim Dotcom rådede ifølge politiet over 64 bankkonti, der var spredt over hele verden. Også en lyserød Cadillac, en Maserati Grancabrio, 15 Mercedes Benz, en Lamborghini og en Rolls-Royce Phantom Drophead Coupé blev konfiskeret. Sidstnævnte havde nummerpladen »GOD« (gud). Andre nummerplader bar teksten KIMCOM, HACKER, STONED, GUILTY, MAFIA og POLICE.  Kim Dotcom har nægtet at have gjort noget galt og mener, at der er tale om en hævnakt fra myndighedernes side. Han har afvist at have noget med overtrædelser at gøre og sagt, at han ikke har kunnet kontrollere, hvad folk, der benytter hans nettjeneste, bruger den til. Hans advokat, Ron Mansfield, kalder højesteretsafgørelsen for »ekstremt skuffende« men nægter at opgive kampen mod en udlevering. ",
        "metadata": {
            "source": "https://www.berlingske.dk/virksomheder/kuloert-internetrigmand-skal-for-retten-i-usa-risikerer-20-aar-bag-tremmer",
            "image_url": "https://berlingske.bmcdn.dk/media/cache/resolve/image_x_large/image/6/67304/16410858-pix-kim-dotcom.jpg",
            "publication_time": "Mandag d. 20. februar 2017, kl. 12.00",
            "author": "Thomas Breinstrup",
            "related_links": [],
            "attachments": []
        }
    }
}