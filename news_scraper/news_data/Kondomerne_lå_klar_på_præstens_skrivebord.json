{
    "version": "1.0",
    "document": {
        "id": 20287,
        "title": "Kondomerne lå klar på præstens skrivebord",
        "content": "Hvis præsten havde angret sin synd, var denne historie aldrig havnet i avisen. Margit ville dengang have slået en streg over det hele, hvis den katolske præst havde været mand nok til at sige undskyld. Det var han ikke. I stedet vendte han sin sjællandske menighed mod hende og gjorde hende til syndebuk. Som voksen ønskede Margit at konvertere fra protestantismen og gik til undervisning hos en katolsk præst i midten af 1990erne. Undervisningen i den katolske tro foregik i præstens lejlighed, der lå ved kirken. Præsten var god at tale med. Hans undervisning var meget levende og spændende på trods af hans lidt lurvede fremtoning med det grå hår og slidte tøj. Der var aldrig skyggen af seksuelle undertoner. Efter en undervisningsgang, der havde lignet alle andre, rejste Margit sig for at tage sin jakke og gå. Men i stedet for at sige farvel, holdt den høje og brede præst hende fast. Han begyndte at kysse Margit i ansigtet, på halsen og i håret. Samtidig fandt hans ene hånd vej op under hendes bluse. Margits modstand og de desperate »nej« og »slip mig« ignorerede han og fortsatte med at trykke hende ind mod sin underkrop. Hvis hun havde været i tvivl om, hvad han havde i tankerne, blev det helt tydeligt, da han skubbede hende op mod et skrivebord, hvor to kondomer lå fremme. Men i et øjebliks forvirring mistede han grebet om hende, da telefonen ringede. Margit løb. Inden hun var helt ude af bygningen, nåede hun at høre præsten råbe: »Det her kommer du til at fortryde.« Udstødt Dagen efter var Margits telefon tavs. »Jeg havde egentlig forventet, at han ville ringe og undskylde og sige, at han var gået over stregen. Jeg var et voksent menneske midt i fyrrene, og jeg kunne have tilgivet et fejltrin fra hans side,« siger Margit i dag. Kort tid efter oplevede Margit, at menigheden, hvor hun var kommet gennem et år, vendte sig fra hende. Hvis hun nærmede sig nogen, gik de. Hvis hun ringede nogen op, lagde de røret på. En mand, hun havde set, afviste hende. Margit forstod ingenting og fik til sidst en veninde fra et andet sogn til at undersøge sagen for hende. Ifølge veninden fortalte præsten menigheden, at Margit havde lagt an på ham og ikke omvendt. »Jeg holdt nogenlunde sammen på mit arbejde og min hverdag, men så snart jeg var alene, begyndte jeg at græde og græde,« siger Margit, der på det tidspunkt var personalechef i en mellemstor virksomhed. Efter at have konfronteret præsten uden resultat lod Margit sig overtale af veninden til at opsøge en præst i nabosognet. Der mødte hun en venlig og imødekommende sognepræst, Niels Engelbrecht. Han er i dag formand for det såkaldte Fagetisk Råd og står i spidsen for at undersøge det stigende antal sager om overgreb i den katolske kirke. Niels Engelbrecht lyttede, trøstede og tilbød at skrive Margit ind i sin egen sognebog. Læs også:»Jeg har aldrig hørt om voldtægtsforsøget« »Men han mente ikke, der var nogen grund til at gøre noget videre ved sagen. Han foreslog mig på intet tidspunkt at gå til politiet. Det kan jeg godt være vred over i dag. Det er jo kendetegnede for et menneske i krise, som jeg var, at det er svært at tage stilling til, hvad man skal gøre,« siger Margit i dag. Udmeldt Troen på, at den katolske kirke ville hende det godt, havde Margit mistet, og få år efter meldte hun sig ud. Men da anmeldelserne om seksuelle overgreb begyndte at vælte frem omkring påske i år, besluttede hun sig for at tage kontakt til kirken igen. Hun skrev et langt brev om sine oplevelser og sendte det til biskop Chezlaw Kozon den 5. april. Samtidig begyndte kirken at opfordre alle eventuelle ofre til at melde deres sag til politi eller kirke - uanset hvor stort eller lille overgreb man måtte føle sig udsat for. Men i stedet for at undersøge hendes sag svarede biskoppen den 9. april: »Mange tak for dit åbenhjertige brev. Jeg skal indlede med dybt at beklage den uret og yderst sårende adfærd, du har været udsat for fra pastor Xs side, og det gør mig ondt at høre om de følger, som din kontakt med ham har haft.« Brevet indeholdt ikke et eneste ord om, hvorvidt hendes vidnesbyrd vil blive taget op som en del af den stadig mere omfattende undersøgelse. Derfor satte Margit sig til tasterne igen den 13. april: »Af deres svar fremgår det ikke, om mit brev blev opfattet, som det er, nemlig en klage over et seksuelt overgreb i Den Katolske Kirke. Således ønsker jeg, at mit brev fremlægges til den uvildige kommission, som pressen omtaler til opklaring af misbrug i deres kirke,« skrev Margit i en mail til biskoppen. Chezlaw Kozon svarede hende nogle timer senere. »Jeg har modtaget deres mail, og vi vil naturligvis se på sagen. Om det bliver i den undersøgelse, som vi nu har fundet en advokat til, tør jeg dog ikke sige, da denne ikke har overgreb mod voksne som emne,« skrev biskop Chezlaw Kozon blandt andet. Tillid forsvundet Derfor havner Margits historie til sidst i avisen. Hun føler ikke, at kirken tager hendes anmeldelse alvorligt og har nu endegyldigt mistet tilliden til kirken. »Når jeg ser Niels Engelbrecht og Czeslaw Kozon stå frem på TV og opfordre til, at man melder sig, og de så alligevel ikke tager overgrebet alvorligt, så bliver jeg vred og ked af det. Det husker mig på gamle følelser om, hvor afmægtig jeg følte mig i deres system,« siger hun. I denne uge modtog Margit et brev fra Niels Engelbrecht om, at kirken alligevel vil videregive hendes anmeldelse til politiet. Margit har ønsket at være anonym. Både Berlingske Tidende og kirken er bekendt med hendes identitet. Præsten, der omtales i artiklen, er ikke længere aktiv.",
        "metadata": {
            "source": "https://www.berlingske.dk/samfund/kondomerne-laa-klar-paa-praestens-skrivebord",
            "image_url": "https://berlingske.bmcdn.dk/media/cache/resolve/image_x_large/image/87/870500/2516790-kvinde.jpg",
            "publication_time": "Fredag d. 30. april 2010, kl. 12.30",
            "author": "Kasper Krogh",
            "related_links": [],
            "attachments": []
        }
    }
}