{
    "version": "1.0",
    "document": {
        "id": 21447,
        "title": "Kina lukker område ved verdens største iPhone-fabrik",
        "content": "De kinesiske myndigheder har onsdag morgen lukket området, som huser verdens største iPhone-fabrik, og sat det under coronakontrol. Ifølge britiske BBC vil hele området i byen Zhengzhou i de næste syv dage – altså frem til 9. november – være underlagt strenge kontrolkrav for at sikre mod spredning af coronavirus. Zhengzhou er hovedstad i Henan-provinsen i det centrale Kina og hjemsted for ti millioner borgere. I området ligger elektronikgiganten Foxconns samlefabrik, hvor Apple får produceret og samlet en stor del af selskabets iPhones. Nedlukningernekommer på et kritisk tidspunkt, for det er under to måneder siden, at de nye iPhone 14-telefoner, som produceres her, blev lanceret. Foxconn er verdens største producent af elektronik for andre mærker og ejes af det taiwanske selskab Hon Hai Precision Industry. Al offentlig trafik er blevet indstillet, og borgere er blevet rådgivet til at arbejde hjemmefra, fremgår det ifølge BBC af myndigheders meddelelser på det sociale, kinesiske medie WeChat. Her gør man det klart, at man vil »slå resolut ned på alle former for overtrædelse af reglerne«. Indførelsen af coronarestriktionerne kommer, efter at der den seneste uge er registreret 167 coronasmittede i området. Ugen forinden var det 97. Det fremgår ikke, hvor mange – hvis nogen – Foxconn-ansatte, der er blandt de smittede.",
        "metadata": {
            "source": "https://www.berlingske.dk/virksomheder/kina-lukker-omraade-ved-verdens-stoerste-iphone-fabrik",
            "image_url": "https://berlingske.bmcdn.dk/media/cache/resolve/image_x_large/image/161/1611119/24250621-pix-iphone.jpg",
            "publication_time": "Onsdag d. 02. november 2022, kl. 07.58",
            "author": "Thomas Breinstrup",
            "related_links": [],
            "attachments": []
        }
    }
}