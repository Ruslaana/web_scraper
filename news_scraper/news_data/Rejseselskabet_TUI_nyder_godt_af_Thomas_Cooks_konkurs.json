{
    "version": "1.0",
    "document": {
        "id": 9231,
        "title": "Rejseselskabet TUI nyder godt af Thomas Cooks konkurs",
        "content": "Den tyske rejsegigant TUI, der sender tusindvis af danskere på ferie hvert år, har nydt godt af konkursen hos konkurrenten Thomas Cook i efteråret. Det viser regnskabet for TUI's første kvartal, der dækker de tre sidste måneder af 2019. »Regnskabsåret 2020 (der startede i oktober, red.) er i forhold til bookinger startet exceptionelt godt, hvor Storbritannien har leveret den bedste måned nogensinde - målt på antallet af bookinger,« skriver TUI i regnskabet. Rejseselskabet skriver selv, at udviklingen skal ses i sammenhæng med en »betalingsstandsning hos en nøglekonkurrent.« TUI henviser til rivalen Thomas Cook, der gik konkurs i september efter en periode med skrantende økonomi. TUI's omsætning er i første kvartal steget med knap otte procent til 28,8 milliarder kroner. Den nordiske del af Thomas Cook - der også talte rejseselskabet Spies - blev dog reddet og opkøbt. De nye ejere er den norske rigmand Petter Stordalen og de to kapitalfonde Altor og TDR Capital. Selv om rejsebestillingerne er steget, har TUI fået et større underskud i perioden oktober-december. Det er normalvis en periode, der er svær at tjene penge i som rejseselskab, fordi der er færre rejsende end i sommerhalvåret. TUI, der i mange år opererede under navnet Star Tour i Danmark, kommer ud af kvartalet med et minus på 1,1 milliard kroner. Det er en forværring fra et underskud på 621 millioner kroner i samme periode sidste år. Det større minus hænger blandt andet sammen med flyveforbuddet mod Boeing 737 MAX. Det giver TUI udgifter til at leje fly på de ruter, hvor der skulle have fløjet 737-MAX-fly. Årsagen til flyveforbuddet er to fatale flystyrt i Etiopien sidste år og Indonesien i 2018, der samlet kostede 346 mennesker livet. Flymyndigheder er ved at undersøge flytypen for fejl. Det er uvist, hvornår de igen kan komme på vingerne. /ritzau/",
        "metadata": {
            "source": "https://www.berlingske.dk/business/rejseselskabet-tui-nyder-godt-af-thomas-cooks-konkurs",
            "image_url": "https://berlingske.bmcdn.dk/media/cache/resolve/image_x_large/image/125/1258953/23340942-file-photo-a-tui-fly-boeing-7.jpeg",
            "publication_time": "Tirsdag d. 11. februar 2020, kl. 08.19",
            "author": null,
            "related_links": [],
            "attachments": []
        }
    }
}