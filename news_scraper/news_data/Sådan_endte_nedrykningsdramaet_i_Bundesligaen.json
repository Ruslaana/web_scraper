{
    "version": "1.0",
    "document": {
        "id": 18903,
        "title": "Sådan endte nedrykningsdramaet i Bundesligaen",
        "content": "For hvert minut var der en ny udvikling i den sidste runde af denne sæsons Bundesliga. For hvert minut ændrede skæbnen sig for de seks nedrykningstruede klubber Paderborn, Stuttgart, Hannover, Freiburg, Hamburger SV og Hertha Berlin. To hold skulle tage turen direkte ned i 2. Bundesligaen, mens ét enkelt mandskab ville få en livline ved at få mulighed for at spille to playoff-kampe for at overleve. Et af holdene, der var i fare, var Hamburger SV. Klubben er den eneste, der har været en del af Bundesligaen hele vejen igennem, siden den bedste tyske række blev grundlagt tilbage i 1963.  Det er kun italienske Inter og spanske Real Madrid, FC Barcelona og Athletic Club Bilbao, der har opnået det samme i Europa. På hjemmebanen Imtech Arena har et ur tikket alle de sekunder, minutter, timer og år ind, som HSV har været en del af ligaen. Mange fans har frygtet, at uret skulle tvinges til standsning lørdag. Men det fik lov til at tikke videre. For en stund i hvert fald.  Bundrutinerede Ivica Olic bragte nemlig Hamburger SV foran, da han kort efter pausen bankede en løs bold i feltet i kassen til 1-0. Slobodan Rajkovic stod for sejrsmålet til 2-0. Man var dog stadig afhængig af de andre resultater i bunden. Der var ingen hjælp fra Stuttgart, der reddede skindet ved at besejre Paderborn, som dermed må forlade Bundesligaen efter en enkelt sæson. Men da Freiburg ikke formåede at udligne mod Leon Andreasens Hannover, som vandt det indbyrdes opgør 2-1, kunne Hamburger SV trække vejret for en stund og sikre sig to kampe om overlevelse ved at slutte som tredjesidst. Det er andet år i træk, at Hamburger SV skal spille playoff om overlevelse. Modstanderen kan blive enten Darmstadt, Karlsruhe eller Kaiserslautern fra 2. Bundesligaen. Sidste år sikrede man sig overlevelse efter to kampe mod Greuther Fürth. Her er overblikket over nedrykningsdramaet i Bundesligaen: De rykker ned:Paderborn og FreiburgDe reddede sig:Hannover 96, Hertha Berlin, StuttgartDe skal spille om overlevelse:Hamburger SV",
        "metadata": {
            "source": "https://www.berlingske.dk/sport/saadan-endte-nedrykningsdramaet-i-bundesligaen",
            "image_url": "https://berlingske.bmcdn.dk/media/cache/resolve/image_x_large_vertical/image/70/706794/9010682-germany-soccer-bundesliga.jpg",
            "publication_time": "Lørdag d. 23. maj 2015, kl. 17.23",
            "author": "Johnny Wojciech Kokborg",
            "related_links": [],
            "attachments": []
        }
    }
}