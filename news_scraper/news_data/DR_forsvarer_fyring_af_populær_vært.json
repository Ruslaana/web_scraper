{
    "version": "1.0",
    "document": {
        "id": 18896,
        "title": "DR forsvarer fyring af populær vært",
        "content": "Fyret på grund af for stor succes. Sådan må man tolke fyringen af Margaret Lindhardt, når man spørger den ansvarlige chef fra DR, hvorfor den populære Giro 413-vært er fyret. Margaret kan bruges bedre andetsteds, men hun har absolut leveret varen, siger DR-chef om den fyrede vært.  - Beslutningen er truffet af DR-medier, men jeg står inde for den, siger Tor Arnbjørn til B.T. Hvorfor? - Det er en dobbeltsidet beslutning. Dels vil vi gerne modernisere programmet, ligesom vi løbende skal forny alle vores programmer, dels vil vi gerne have Margarets store ekspertise på P5, hvor hun kan hjælpe kanalen. Hun har leveret varen så meget og så godt, at hun har kunnet sidde i hele 17 år. Så vi syntes det gav mening. Det giver ikke mening for Margaret Lindhardt, som siger hun er chokeret, at hun føler sig kasseret, og overhovedet ikke er blevet spurgt til råds? - Det er jeg rigtig rigtig ked af. Jeg har hørt, at hun har fået en forklaring. At vi skal modernisere, og at vi er i gang med at udvikle et program til hende på P5.  Hvis I gerne vil modernisere programmet, har I så evalueret programmet med hende? - Nej, vi har vurderet, at hun har leveret varen så meget, at hun er den vært, der har siddet i længst tid. Og vi skal løbende udvikle, og have lyden af 2012 ind i DR.  Så hun har ikke udviklet sig, og er ikke lyden af 2012? - Jo hun har netop udviklet sig, og hun er da også lyden af 2012, men vi skal løbende udvikle programmerne, og vil altså hellere bruge hende på P5. På trods af at hun er ked af det, og føler sig skidt behandlet, blandt andet fordi hun ikke har fået en forklaring? - Jeg har fået at vide, at hun har fået en forklaring fra hendes chef, Jan Laursen, men hvis det ikke er sket, skal hun selvfølgelig have én, siger Tor Arnbjørn, radiochef i Danmarks Radios DR-Medier. ",
        "metadata": {
            "source": "https://www.berlingske.dk/samfund/dr-forsvarer-fyring-af-populaer-vaert",
            "image_url": "https://berlingske.bmcdn.dk/media/cache/resolve/image_x_large/image/70/705362/4601766-margaret-lindhardt.jpg",
            "publication_time": "Mandag d. 17. oktober 2011, kl. 20.13",
            "author": "Susanne Johansson",
            "related_links": [],
            "attachments": []
        }
    }
}