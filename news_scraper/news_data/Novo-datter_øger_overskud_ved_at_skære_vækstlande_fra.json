{
    "version": "1.0",
    "document": {
        "id": 12508,
        "title": "Novo-datter øger overskud ved at skære vækstlande fra",
        "content": "Det skriverJyllands-Posten Erhverv. Store vækstlande er i 2015 skåret fra hos NNE Pharmaplan, hvilket skyldes, at der simpelthen ikke er nok penge i dem for ingeniørvirksomheden. »Vi har i 2015 øget overskudsgraden, og en af forklaringerne er, at vi har indsnævret os geografisk i den forstand, at vi kun har kontorer i otte lande nu. Vi har trukket os ud af Brasilien, Rusland, Sverige og Malaysia, fordi vi var blevet for spredte«, siger Jesper Kløve, administrerende direktør i NNE Pharmaplan, til Jyllands-Posten Erhverv.  Hos ingeniørselskabet byder man dog ikke kun ind på opgaver i lande, hvor man har kontorer, men er derimod klar til at rykke ud med teams, hvis et projekt andetsteds fra kommer i ordrebogen. Netop ordrebogen er i 2015 blevet fyldt godt op af moderkoncernen Novo Nordisk, der har lanceret betydelige byggeinvesteringer for milliarder af kroner i Danmark og i udlandet. Jesper Kløve mener dog ikke, at afhængigheden af Novo Nordisk er et problem. »Omkring halvdelen af omsætningen på godt 2 mia. kr. kommer fra Novo Nordisk-projekter, og det, synes jeg, er en passende fordeling.« »Vi skal ikke blot være en teknisk afdeling for Novo Nordisk. Men vi vil meget gerne udnytte vores ekspertise hos Novo Nordisk og tage nogle af de store projekter«, siger Jesper Kløve til Jyllands-Posten Erhverv. ",
        "metadata": {
            "source": "https://www.berlingske.dk/virksomheder/novo-datter-oeger-overskud-ved-at-skaere-vaekstlande-fra",
            "image_url": "https://berlingske.bmcdn.dk/media/cache/resolve/image_x_large/image/31/316317/12589166-aad.jpg",
            "publication_time": "Onsdag d. 09. marts 2016, kl. 08.10",
            "author": null,
            "related_links": [],
            "attachments": []
        }
    }
}