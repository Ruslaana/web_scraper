{
    "version": "1.0",
    "document": {
        "id": 11213,
        "title": "Dansk vandteknologi for milliarder vil på børsen",
        "content": "Det 16 år gamle danske vandteknologiselskab, Aquaporin, vil børsnoteres. Det oplyser Aquaporin torsdag morgen. Børsnoteringen skal ske på Nasdaq Copenhagen. Aquaporin, der er stiftet i 2005, har den københavnske ejendomsmilliardær Mikael Goldschmidt og pensionsselskabet Danica Pension som de største aktionærer. Også InterChina Water Treatment fra Hongkong og belgiske VP Capital er med. Mikael Goldschmidt ejer 43,34 procent af selskabet, der har lige under 100 ansatte. Det er Mikael Goldschmidt og Danica Pension, som sælger ud af deres ejerandel, ligesom nyudstedte aktier skal sikre Aquaporins internationale satsning. Aktieprisen er sat til 173 kroner pr. aktie. Det betyder, at Aquaporins samlede værdi vil være på 1,5 milliarder kroner. Bestyrelsesformand Niels Heering kalder en børsnotering »det rigtige næste skridt for Aquaporin«. »Investorer ser i stigende omfang efter virksomheder med et miljørigtigt formål, og Aquaporin bidrager direkte til at lette de globale miljøudfordringer som mangel på vand og øgede affaldsstrømme. En børsnotering vil give en stærk platform for selskabets globale vækstambitioner ved at øge dets synlighed, styrke varemærket og underbygge relationer med partnere og kunder,« siger han i en kommentar. Aquaporin, som har hovedkontor i Lyngby nord for København og desuden arbejder i Singapore og USA, harudviklet en membran baseret på et protein til vandrensning. Aquaporiner – som også kaldes for vandkanaler – er membranproteiner, som tillader, at vand kan passere ud og ind af en celle, og som samtidig spærrer for ioner og andre opløste molekyler. Selv om 71 procent af Jordens overflade er dækket af vand, er mindre end en procent sikkert at drikke. Vandrensningsløsningen retter sig mod blandt andet tekstilindustrien, store vandrensningsanlæg og producenter af vandautomater. Selskabet forventer en omsætning på 15-20 millioner kroner i 2021 og et negativt driftsresultat (EBITDA) på mellem 70 og 80 millioner kroner. Allerede i 2015 meldte Mikael Goldschmidt ud, at han gerne så Aquaporin børsnoteret.",
        "metadata": {
            "source": "https://www.berlingske.dk/virksomheder/dansk-vandteknologi-for-milliarder-vil-paa-boersen",
            "image_url": "https://berlingske.bmcdn.dk/media/cache/resolve/image_x_large/image/142/1426114/23756993-pix-peter-holme-jensen.jpg",
            "publication_time": "Torsdag d. 27. maj 2021, kl. 08.33",
            "author": "Thomas Breinstrup",
            "related_links": [],
            "attachments": []
        }
    }
}