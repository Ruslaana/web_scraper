{
    "version": "1.0",
    "document": {
        "id": 12328,
        "title": "Spidse metalpigge dukker op af sandet på populær nordsjællandsk strand",
        "content": "Man skal passe på, hvor man træder, hvis man lægger vejen forbi stranden tæt ved Lynæs Fort syd for Hundested. Her er en række spidse og rustne metalpigge nemlig dukket frem af sandet. Det skriverTV 2 KosmopologSjællandske Nyheder. »Lægger man vægt i sit tråd, så er der ingen tvivl om, at de vil kunne gå gennem en gummisål, og jeg skulle meget nødigt hverken træde eller falde over en af dem,« lyder det fra Anja Rosengren til TV 2 Kosmopol. De rustne metalpigge strækker sig fra den sydlige ende af voldgraven, der løber ved Lynæs Fort og ud til Djursnæs. Flere borgere har forsøgt at markere piggene med store sten og andre ting, der gør opmærksom på dem. Men for Anja Rosengren er det ikke en holdbar løsning. Derfor har hun indberettet problemet til Halsnæs Kommune, men selvom strandsæsonen står for døren, så er det ikke muligt at fjerne de mange pigge fra sandet. Slots- og Kulturstyrelsen har oplyst til kommunen, at piggene er en del af det bevaringsværdige fort ved Lynæs Havn, og at de derfor ikke umiddelbart kan fjernes fra stranden. Men det er svært at se værdien af piggene, mener Anja Rosengren. »Fortidsminder er interessante, hvis de viser eller fortæller noget, men de har ingen funktion i forhold til at formidle historie. Det her er bare farlige jerndimser, som folk kan komme til skade på. Når man ser dem, tænker man ikke, at de har forbindelse til fortet – hvis de har det,« siger hun til Sjællandske Nyheder. Halsnæs Kommune regner med, at det er vind og vejr, der har fået piggene til at dukke op af sandet, og de har flere gange forsøgt at markere piggene med plastikbånd. Men nu er man blevet enige med Slots- og Kulturstyrelsen om en mere permanent løsning, hvor styrelsen betaler for to permanente skilte, der skal advare strandens gæster mod piggene.",
        "metadata": {
            "source": "https://www.berlingske.dk/indland/spidse-metalpigge-dukker-op-af-sandet-paa-populaer-nordsjaellandsk-strand",
            "image_url": "https://berlingske.bmcdn.dk/media/cache/resolve/image_x_large_vertical/image/178/1787087/24686043-p-stranden-syd-for-hundested-havn-er-der-dukket-e.jpg",
            "publication_time": "Fredag d. 19. april 2024, kl. 15.52",
            "author": "Mads Hørkilde",
            "related_links": [],
            "attachments": []
        }
    }
}