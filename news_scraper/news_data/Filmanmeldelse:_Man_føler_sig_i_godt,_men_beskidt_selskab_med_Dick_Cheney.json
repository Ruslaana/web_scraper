{
    "version": "1.0",
    "document": {
        "id": 14284,
        "title": "Filmanmeldelse: Man føler sig i godt, men beskidt selskab med Dick Cheney",
        "content": "Man føler sig lidt beskidt og skal lige genstarte sit moralske kompas, når man har tilbragt 132 minutter i selskab med Dick Cheney. Cheney, der af mange ses som amerikansk politiks antikrist. Rollen som Cheney spilles virtuost af Christian Bale, der endnu engang har pint sin krop ved at tage over 20 kilo på, og er blevet sminket til ukendelighed. Og der er noget foruroligende, men også indlysende ved, at det er den tidligere Patrick Bateman-portrættør, der spiller præsident George W. Bush jr. tidligere vicepræsident. Cheney, der betragtes som en af hovedarkitekterne bag verdens nuværende volatile tilstand, fremstilles som en diskret, men allestedsnærværende, truende grå eminence, men også en mand af få ord. Et citat i filmen lyder: »Beware the quiet man. For while others speak, he watched. And while others act, he plans. And when they finally rest… he strikes.«  Netop Dick Cheneys tillærte stoicisme og rettidige behovstilsidesættelse er stærke våben i kampen om magten i det republikanske parti og Det Hvide Hus. Og det er svært fascinerende at opleve, hvor tilfældigt og ureflekteret magthavere ind imellem agerer i storpolitiske sager. Det er netop i dette tilfældighedernes vakuum, at Cheneys politiske løbebane i 1969 indledes, og hurtigt lærer han at agere diskret og samtidig gøre sig uundværlig. I sin lange karriere ind og ud af politik danner Cheney et umage par med Donald Rumsfeld, spillet med sprudlende psykopati af Steve Carell. Og selv om »Rummie« og Cheney deler en vis fortrolighed, er de reelt bundet til hinanden af ren egoistisk nyttemaksimering. Hovedpersonen er dog meget mere end en simpel karikatur. Der er en sprække i magtmennesket Cheney. Hans kærlighed til familien virker i lang tid grænseløs, men selv dette hellige bånd bryder han til sidst, styret af et magtbegær, som virker som et narkotikum på ham og et afrodisiakum på hans kone Lynne, der som en nutidig Lady Macbeth, minus skyldfølelsen, spilles til værdig oscarnominering af Amy Adams, der i øvrigt vader ikunstnerisk succes for tiden. Filmen er generelt pakket med eminente skuespilpræstationer. Sam Rockwell leverer en imponerende præstation, som en uhyggelig troværdig George Bush jr., hvilket har indbragt også Rockwell en oscarnominering. Det er noget nærmest Peter Greenaway'sk over filmens originale og nihilistiske stil, der leger med den vante fortælleform. Der anvendes flere metalag, og instruktørens mange elegante brud med vanlig fortælleteknik tilfører en rivende dynamik til en film, der nemt kunne være grundstødt som en tør politisk biografi. Men man er godt underholdt hele vejen igennem filmen, samtidig med at man får et skarpt lynkursus i de seneste USAs internationale politik de sidste 40 år. Når man betragter fortællingens magtsyge ensemble og deres eroderede moralske habitus og gerninger, der nærmest transcenderer almen kynisme, må man spørge sig, hvad er det egentligt for et politisk system, som propellerer mennesker med den portrætterede nihilisme og det komplette fravær af etik, til magtens tinde? Svaret giver Dick Cheney til sidst i filmen – så er det man føler sig lidt beskidt – for måske har han ret? Døm selv. »Vice«. Instruktør: Adam McKay. Medvirkende: Christian Bale, Sam Rockwell, Amy Adams, Steve Carell m.fl.",
        "metadata": {
            "source": "https://www.berlingske.dk/kultur/filmanmeldelse-man-foeler-sig-i-godt-men-beskidt-selskab-med-dick-cheney",
            "image_url": "https://berlingske.bmcdn.dk/media/cache/resolve/image_x_large_vertical/image/111/1111737/22616829-wwwbdk.jpg",
            "publication_time": "Torsdag d. 31. januar 2019, kl. 11.00",
            "author": "Søren Jacobsen Damm",
            "related_links": [],
            "attachments": []
        }
    }
}