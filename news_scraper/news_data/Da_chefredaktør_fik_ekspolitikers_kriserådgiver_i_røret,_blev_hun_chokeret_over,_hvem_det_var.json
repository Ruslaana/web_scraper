{
    "version": "1.0",
    "document": {
        "id": 22194,
        "title": "Da chefredaktør fik ekspolitikers kriserådgiver i røret, blev hun chokeret over, hvem det var",
        "content": "Godmorgen og velkommen til torsdagens udgave af den politiske morgenpost. Mens mange nok er begyndt at se frem til weekenden, er der anderledes travlt på kontoret hos en af regeringens nyudnævnte ministre. Minister for grøn trepart Jeppe Bruus (S) kæmper tilsyneladende med at lande en politisk aftale på baggrund af netop den grønne trepart. Og ifølge flere medier presser Bruus på for, at en aftale kommer i stand allerede inden ugens udgang. Men det kan vise sig at blive svært, hvis regeringen altså vil have oppositionen med. Og med den teaser sparker vi i gang i ugens næstsidste morgenpost.  En del medier kunne i går aftes og i dagens morgenaviser berette om detaljer fra det ellers lukkede forhandlingsrum i Jeppe Bruus' nyoprettede ministerium. Med om bordet sidder foruden regeringen Liberal Alliance, De Konservative, De Radikale, SF og Enhedslisten. Allerede i løbet af dagen i går stod det klart, at regeringen arbejder med en underfinansiering af det udspil til en aftale, som i øjeblikket er på bordet. Konkret drejer det sig om et hul på 5,3 milliarder kroner frem til 2030, som der endnu ikke er fundet finansiering til. Det skriver bådeBørsenogAltinget. Desuden kan Børsen berette, at regeringen for at lukke det gabende milliardhul planlægger at benytte sig af en mildest talt opsigtsvækkende manøvre: Den vil nemlig sælge CO₂-kvoter, som ellers skulle have være annulleret. En manøvre, der, som Børsen skriver, i realiteten udvander klimaeffekten af den grønne aftale. Sent i går aftes kunneAltingetså berette i detaljer om det aftaleudkast, som cirkulerer om bordet i Bruus' ministerium. Og ifølge mediet er særligt spørgsmålet om kvælstofudledninger kerne for stor uenighed. Finansministeriet har tidligere præsenteret en model for tre mulige reduktionsscenarier, og ifølge aftaleudkastet har regeringen set sig lune på det tredje og mindst omfattende scenario for reduktioner i landbrugets kvælstofudledninger. Oppositionen i form af De Konservative, Radikale Venstre, SF og Enhedslisten har tidligere iBerlingskeadvaret mod netop den model, og tilDRkalder præsident i Danmarks Naturfredningsforening Maria Reumert Gjerding valget af model tre for både »fuldstændig tosset og utilgiveligt«. Noget tyder på, at Jeppe Bruus kan få svært ved at nå at lande en aftale, inden søndag bliver til mandag. Bag ovenstående kancellirubrik finder vi en historie fra dagens udgave afJyllands-Posten. Her har man nemlig dykket ned i, hvor regeringens stort anlagte spareplan for den statslige administration egentlig rammer. Nu viser det sig, at op mod halvdelen af de i alt 1.000 årsværk, som regeringen har bebudet at ville skære væk, skal findes uden for København. Bundlinjen af regeringens spareøvelse, at godt 500 stillinger nedlægges i hovedstaden, mens cirka 500 nedlægges uden for hovedstaden – mindst 100 af de stillinger var nogen, der blev udflyttet i perioden 2015-2023. Det undrer Dansk Folkepartis Nick Zimmermann: »Man har tidligere med pomp, pragt og skåltaler lovet danskerne at få statslige arbejdspladser fordelt ud i hele landet. Nu vælger man så at nedlægge dem ud ad bagdøren. Det lugter langt væk af centraliseringspolitik,« siger han til Jyllands-Posten. Socialdemokratiets finansordfører er blevet bedt om at forholde sig til kritikken: »Jeg synes, at det vil være naturligt, at man i fremtiden har et geografisk kriterium, som spiller med ind,« siger Benny Engelbrecht. Vi bliver ved dagens Jyllands-Posten for en stund, som har noget så usædvanligt somen nyhed på lederplads. Her kan chefredaktør Marchen Neel Gjertsen nemlig fortælle om en opringning, hun for nylig fik fra en kvinde, der præsenterede sig som rådgiver for den tidligere kandidat til Europa-Parlamentet for Venstre Alexandra Sasha. Faste læsere af den politiske morgenpost kender alt til Alexandra Sasha. Men for dem, der ikke skulle være bekendt med den nu tidligere Venstre-politiker, kan det kort opridses, at hun under valget til Europa-Parlamentet trak en række negative overskrifter for hendes noget mistænkelige forhold til Rusland. Hun endte med at trække sig som kandidat, hvorefter hun gik i flyverskjul. Lige indtil hun valgte at gå i offensiv med en interviewrundtur til stort set samtlige medier – herunder også Jyllands-Posten. Og det er her, vi finder grunden til opkaldet fra Birgitte Dyrekilde, som ifølge Marchen Neel Gjertsen fandt avisens omtale af førnævnte interview for ærekrænkende. Sasha selv syntes ellers ret tilfreds med avisens dækning.  A post shared by Alexandra Sasha (@alex0sasha) Det var imidlertid heller ikke noget, der rystede avisens chefredaktør. Hvad der til gengæld fik hende til at rynke på brynene, var den efterfølgende Google-søgning, hun foretog på Birgitte Dyrekilde. Her konstaterer Neel Gjertsen, at Birgitte Dyrekilde har gjort det til sit speciale at rådgive og forsvare danske virksomheder, der tjener penge i Putins Rusland. Berlingske har tidligere interviewet Birgitte Dyrekilde om hendes engagement i netop Rusland. Her fortæller hun, hvordan hun mener, at danske virksomheder, der har fortsat deres forretninger i Rusland, har været udsat for en uretfærdig »udskamning«, »hetz«, »smagsdommeri« og »symbolpolitik«. 1. Regeringen vil forbyde ægteskab mellem fætre og kusiner. Det står klart, efter at et regeringsudvalg i Sverige er kommet frem til samme konklusion.Det skriver Ritzau. 2. Den etbenede pirat Lucky, som fik opholdstilladelse i Danmark tilbage i januar, efter at han ellers havde været i ildkamp med styrker på den danske fregat Esben Snare i 2021, har nu også fået en plan for at blive integreret i det danske samfund.Det skriver B.T. 3. Regeringen varsler en fordelingsmodel for gymnasieelever. Det sker i forbindelse med den i denne uge præsenterede uddannelsesreform. Men det vækker kritik fra særligt den blå opposition, som anklager Venstre for at ligge under for Socialdemokratiets politik.Det skriver Avisen Danmark. 4. Finansministeriet vurderer, at der i 2030 vil være for mange pædagoger. Ja, du læste rigtigt: for mange. Det sker på baggrund af beregninger, der tager højde for, at der i fremtiden fødes markant færre børn end først antaget. Det skriver Politiken. Gruppemøder: Klokken 08.15: Regeringen holder uddannelsestopmøde Regeringen tager i dag hul på dag to af dens uddannelsestopmøde i Odense. Klokken 10.00: Møde i salen I dag er der møde i Folketingssalen, hvor en række lovforslag bliver behandlet. Klokken 10.15: Åbent samråd om ejendomsskat ved udstykning Skatteudvalget har i dag kaldt skatteminister Rasmus Stoklund (S) i samråd om ejendomsskat ved udstykning. Klokken 11.30: Åbent samråd om grisenes sprog og deres sindstilstand Miljø- og Fødevareudvalget har i dag kaldt minister for fødevarer, landbrug og fiskeri Jacob Jensen (V) i samråd om grisenes sprog og deres sindstilstand. Ministeren skal blandt andet redegøre for, hvordan han agter at implementere den nyeste forskning, som viser, at man nu kan forstå grisenes sprog og dermed vide, hvad deres sindstilstand er. Det var det for i dag.",
        "metadata": {
            "source": "https://www.berlingske.dk/politik/da-chefredaktoer-fik-ekspolitikers-kriseraadgiver-i-roeret-blev-hun",
            "image_url": "https://berlingske.bmcdn.dk/media/cache/resolve/image_x_large/image/184/1844982/24809736-alexandra-sascha-som-nu-er-tidligere-medlem-af-ve.jpg",
            "publication_time": "Torsdag d. 10. oktober 2024, kl. 09.04",
            "author": "Mads Hørkilde",
            "related_links": [],
            "attachments": []
        }
    }
}