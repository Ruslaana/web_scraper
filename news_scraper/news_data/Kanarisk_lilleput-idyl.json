{
    "version": "1.0",
    "document": {
        "id": 9798,
        "title": "Kanarisk lilleput-idyl",
        "content": "Omgivelserne er som taget ud af en turistbrochure med de stilige gamle bygninger, flotte blomsterprydede altaner og små intime pladser. Men der mangler en ting. For hvor er turisterne? Vi befinder os på en af de kanariske øer midt i den nordeuropæiske vinter. Temperaturen er et par og tyve grader, og med disse omgivelser skulle man tro, at det bugnede med udenlandske besøgende. Men sådan er det ikke her i Santa Cruz de la Palma – i daglig tale blot Santa Cruz – der. som navnet siger, ligger på La Palma, den nordvestligste af de kanariske øer. For mens de større naboøer Tenerife og Gran Canaria hvert år tiltrækker millioner af turister, lever La Palma et ganske upåagtet liv rent turistmæssigt. Derfor er øen – og ikke mindst Santa Cruz – et perfekt udflugtsmål fra de velbesøgte naboøer, såfremt du trænger til lidt uspoleret kanarisk lokalkolorit. Mellemstation til Amerika Når du ankommer til Santa Cruz, så søg straks ned i den gamle bydel tæt på havet, hvor stort set alle seværdighederne ligger. Byen blev grundlagt helt tilbage i 1493, da spanierne erobrede øen. De ankom med skibe, og derfor opstod byen også ved vandet, hvorefter den har knopskudt sig længere ind i landet. De omkringliggende bjerge har dog sat sine naturlige grænser for ekspansionen, og derfor huser Santa Cruz i dag blot 18.000 indbyggere. Når man befinder sig i denne lilleput af en hovedstad er det spøjst at tænke på, at byen i renæssancen en overgang var Spaniens tredjestørste by efter Sevilla og Amberes (det nuværende Antwerpen, der sammen med andre dele af Flandern hørte under den spanske krone,red.) Det skyldtes, at Santa Cruz var mellemstation for en del af trafikken til og fra Amerika. Men da denne trafik siden forsvandt, mistede byen sin betydning. Det kan man så prise sig lykkelig for i dag, eftersom dele af den gamle bydel følgelig ikke er blevet fornyet, men næsten fremstår som dengang. Flotte balkoner Det er således en sand fornøjelse at slentre rundt i den særdeles velbevarede historiske bykerne, der rummer en stribe huse fra 1500-, 1600- og 1700-tallet. Ser du godt efter, har en del af bygningerne en plade på muren med årstallet for opførelsen samt navnet på ejeren dengang. Arkitektonisk set er Santa Cruz især kendt for sine flotte træbalkoner. Dem finder du ikke mindst langs Avenida Maritima, der er byens dejlige havnepromenade. Balkonerne er iøvrigt ikke kun til pynt, idet flere af dem hører til restauranter, hvor du kan spise med havudsigt og frisk havlugt i næsen. Santa Cruz gemmer flere små torve og intime pladser så som Placeta de Borrero og Plaza de España. Især sidstnævnte er en sand perle, hvor pladsens bænke og palmer ligger omkranset af rådhuset og El Salvador-kirken Slå dig endelig ned her for en stund og nyd den charmerende plads. Gågader er der også flere af i hovedstaden, og her må du ikke gå glip af Calle O’Daly med de mange stilige bygninger. Kopi af Columbus’ skib Som alle andre hovedstæder rummer Santa Cruz flere museer, der ikke nødvendigvis er lige spændende. Et enkelt af dem skal dog anbefales – ikke mindst på grund af sin placering. Det handler om øens søfartsmuseum, der har til huse i et skib, der står på land midt inde i byen. Skibet er blevet bygget her og har således aldrig sejlet, hvad det muligvis slet ikke kan. Det interessante er, at skibet er en kopi af et af de tre skibe, som Columbus i sin tid sejlede til Amerika med. Kopien forestiller skibet Santa Maria – en såkaldt karavelle. Det bedste overblik over skibet får du fra borgen Castillo de la Virgen, der ligger lige oven over. Borgens kanoner peger mod Santa Maria, uden at man dog skal lægge noget symbolsk i det. En anden seværdighed er La Recova. På dette lille marked finder du alverdens frugter, grøntsager og blomster – heraf også nogle i den mere eksotiske afdeling. Selv om du ikke skal købe noget, er markedet alligevel værd at besøge for sin livlige stemning. Men kom ikke for sent, da det lukker kl. 14. Særlig atmosfæreDe gamle huse i Santa Cruz er malet i mange forskellige farver – primært pastelfarver – og dette sammenholdt med de mange fortorvscaféer og smalle brostensbelagte gader giver en ganske særlig atmosfære. Den gamle bydel er som en levende museumsby, og derfor er det ikke nogen overraskelse, at det spanske kulturministerium har erklæret den for et »historisk vartegn«. Derudover er Santa Cruz også blevet kåret som en af de smukkeste byer på de kanariske øer. Jo, den uturistede provinsidyl er bestemt værd at opleve, så overvej Santa Cruz som en anderledes, men spændende udflugtsmulighed.",
        "metadata": {
            "source": "https://www.berlingske.dk/rejser/kanarisk-lilleput-idyl",
            "image_url": "https://berlingske.bmcdn.dk/media/cache/resolve/image_x_large/image/10/102624/11160381-santacruz1.jpg",
            "publication_time": "Tirsdag d. 27. oktober 2015, kl. 15.43",
            "author": "Lars Johansen",
            "related_links": [],
            "attachments": []
        }
    }
}