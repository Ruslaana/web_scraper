{
    "version": "1.0",
    "document": {
        "id": 11910,
        "title": "Ingen taler om den, men det burde de gøre: Denne serie giver dig lyst til at læse poesi og forelske dig",
        "content": "Det er en yndet beskæftigelse at skælde ud på DR, der er vores alle sammens at elske og hade. Så lad mig begynde med noget positivt. December 2020 var en milepæl i DRs historie. For første gang nogensinde var der nemlig flere danskere inde på DRs streamingtjeneste, DRTV, end der var på den store amerikanske streamingtjeneste Netflix. Det er flot. Alligevel har jeg lige set noget på en anden amerikansk streamingtjeneste, der viser præcis, hvad DR skal bruge fremtiden – og den store danske interesse – på. Serien hedder »Dickinson«, den laves af noget så ærkeamerikansk som Apple, og den er noget af det mest charmerende, vilde og fantasifulde, jeg har set. Og det bedste af det hele? Den handler om en digter fra 1800-tallet. Modebevidste, farverige. Woke. »Dickinson« er nok en serie, der foregår i 1800-tallet, men dens indhold er i den grad skabt i et andet årtusinde. Toshiaki (Kevin Yee), Jane Humprey (Gus Birney) og et par veninder gør sig klar til fest hos Emily Dickinson.&nbsp; Billeder fra »Dickinson« på Apple+Fold sammenLæs mere Den amerikanske digter Emily Dickinson levede hele sit liv i Amherst, Massachusetts. Kun ti af hendes digte blev publiceret i hendes levetid, og hun døde ukendt af den læsende offentlighed. Hendes tekster er fulde af drømmende, længselsfuld kærlighed, de er den slags, man læser som 20-årig og føler sig genset og genspejlet i. De løfter dig fra jorden og ind i et univers, hvor følelser og sansninger er overvældende. Dickinson blev aldrig selv gift. I den sidste del af sit liv forlod hun sjældent sit eget værelse. Umiddelbart ikke et liv, der lægger op til en særlig dramatisk serie. Men det har ikke stoppet Alena Smith, seriens forfatter og medproducent, fra at skrive et vildt manuskript, der forvandler Dickinsons liv til »Gossip Girl« tilført praktiske ægteskaber, amerikansk borgerkrig og tætte korsetter. Overalt leges der. Dickinson (Hailee Steinfeld) skildres som en ung, fandenivoldsk og talentfuld kvinde, der drømmer om at fylde sit liv med kunst og undgå ægteskab. Hendes digte spiller med i serien som et slags kommentarspor, der laves med flammeskrift over skærmen. Det er cirka der, den historiske korrekthed stopper. Meget andet er – så vidt jeg ved – fri fantasi. Festerne, hvor der tages opium. Ordvalget, som den ægte Dickinson næppe havde forstået eller brugt. Moderens forklaring om, at Emily skal hjælpe til derhjemme, mens hendes bror, Austin, kan slippe, fordi han er en dreng, besvares: »This is such bullshit«. Det er ikke første gang, at man leger med inklusion og historisk ukorrekthed i serier – tænk bare på Netflix' pastelfarvede »Bridgerton«, hvori Regé-Jean Page spiller hertug, og der i øvrigt er leges vildt med både etniciteter og mode. »Bridgerton« er seriernes svar på en flødeskumskage: Appetitvækkende, imponerende og fuld af tomme kalorier. Til sammenligning er »Dickinson« absint. Et højt tempo og en vild dialog gør, at man taler direkte til den mest oplagte målgruppe  – de unge – så de kan forstå, at også mennesker, der blev født før deres egen tid, havde begær og længsler. Enhver, der måtte have overværet en gymnasieklasse stave sig gennem Johannes V. Jensen, ved, hvor udmarvende det kan være. Uanset hvor fantastiske teksterne måtte være. Det er her, DR kommer tilbage i billedet. Mastodonten på Amager siger ofre og gerne, at man vil fremme dannelsen, og hvad kunne være mere oplagt end serier, der åbner for danske forfatterskaber. Ikke i form at fjollerier som »Øgendahl og de store forfattere«, hvori de medvirkende eksperter fik forbud mod at nævne årstal, fremmedord og begreber. Man kan sagtens åbne et stofområde uden at gøre det fordummende. Det viser »Dickinson« i al tydelighed. Fans af hendes lyrik vil elske at genkende temaer – som digtenes fascination af døden, her gjort til en fysisk, romance med Døden, spillet af den amerikansk rapper Wiz Khalifa. Andre vil genkende Dickinsons store kærlighed tilSusan Gilbert, der endte med at gifte sig med broderen Austin. Trods disse vragstumper fra Emily Dickinsons virkelige liv, kan selv en halvtsavlende sofakigger gennemskue, at »Dickinson« ikke er historisk korrekt. Men hvad gør det, når man forlader serien med en altfortærende lyst til at læse alt, hvad Dickinson fik skrevet? I den forstand er pointen med serien og med digternes egne værker næsten den samme. De giver os mange antydninger, få forklaringer. De lader os se kreativiteten som en besættelse, en beruselse. De siger: »Tag fat. Tag den blå pille«. Jeg lover, at du vågner op med lyst til at læse poesi og forelske dig. »Dickinson« vises på Apple+. Skaber: Alena Smith. Serien har skiftende instruktører. Medvirkende: Hailee Steinfeld, Adrian Enscoe, Anna Baryshnikov m.fl. Første sæson består af ti afsnit. Det samme glæder anden sæson, der netop er begyndt.",
        "metadata": {
            "source": "https://www.berlingske.dk/kultur/ingen-taler-om-den-men-det-burde-de-goere-denne-serie-giver-dig-lyst-til-at",
            "image_url": "https://berlingske.bmcdn.dk/media/cache/resolve/image_x_large/image/137/1376587/23631291-kultur.jpg",
            "publication_time": "Tirsdag d. 12. januar 2021, kl. 20.38",
            "author": "Sarah Iben Almbjerg",
            "related_links": [],
            "attachments": []
        }
    }
}