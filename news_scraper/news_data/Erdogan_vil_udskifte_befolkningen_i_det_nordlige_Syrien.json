{
    "version": "1.0",
    "document": {
        "id": 6543,
        "title": "Erdogan vil udskifte befolkningen i det nordlige Syrien",
        "content": "Den tyrkiske præsident, Recep Tayyip Erdogan, har store - meget store - planer med sin igangværende militære offensiv i det nordlige Syrien: Den skal bane vejen for, at de omkring 3,5 millioner syriske flygtninge i Tyrkiet kan vende hjem. »Først vil vi udrydde terroristerne og så gøre stedet beboeligt. For hvem? For de 3,5 millioner syrere, der er vore gæster. Vi kan ikke huse dem i telte for evigt,« sagde præsident Erdogan få dage efter, at de tyrkiske styrker den 20. januar skød offensiven i det nordlige Syrien i gang.  Erdogans storstilede plan har ikke fået megen opmærksomhed uden for Tyrkiet, men den er blåstemplet på højeste niveau i det magtfulde tyrkiske sikkerhedsapparat. »Vore operationer vil fortsætte indtil den separatistiske terrororganisation er fuldstændig fjernet fra regionen og omkring 3,5 millioner syrere, der nu beskyttes i Tyrkiet, er i stand til sikkert at vende tilbage til deres fædreland,« lyder konklusionen efter et sikkerheds-topmøde i hovedstaden Ankara,” skriver avisen Hürriyet og andre tyrkiske medier. »Den separatistiske terrororganisation«, der skal udryddes, er den syrisk-kurdiske milits YPG (Folkets Forsvarsenheder), der har kontrolleret tre områder i det nordlige Syrien langs grænsen til Tyrkiet siden 2012. Tyrkiet opfatter YPG som en terrorbevægelse i alliance med den militante tyrkisk-kurdiske organisation, PKK, der ikke bare er på Tyrkiets terrorliste, men også på Europas og USA's. Men de vestlige regeringer vil ikke terrorstemple YGP-kurderne, som har været en uvurderlig alllieret i krigen mod Islamisk Stat i Syrien.  Men for Erdogan er YPG og PKK altså ét fedt, og derfor er målet med tyrkernes aktuelle bombardementer af YPG også at sikre, at det nordlige Syrien ikke bliver permanent hjemsted for et mini-Kurdistan. Men hvem er det, der rykker ind, hvis det lykkes den tyrkiske hær at fordrive YPG-kurderne og formentlig store dele af den kurdiske civilbefolkning? Ifølge den tyrkiske journalist og analytiker, Fehim Tastekin er det med Erdogans egne ord »de rigtige ejere af området.« Og det er, som den tyrkiske præsident ser det, i første omgang syrere med arabisk baggrund. Araberne udgør det store befolkningsflertal i hele Syrien, men det gør de også ifølge Erdogan i Afrin-regionen, som er det første af de ellers kurdisk-kontrollerede områder, hvor den tyrkiske hær jagter YPG-militsen. »I Afrin er 55 procent arabere, 35 procent er kurdere og resten er turkmenere (en etnisk folkegruppe af tyrkisk oprindelse, red) ,« fastslår Erdogan ifølge Fehim Tastekins analyse i det mellemøstlige netmedie Al-Monitor.  Den opgørelse er dog omdiskuteret, da lokale kilder fastholder, at kurderne udgør 70-90 procent af befolkningen, men uanset hvad, der er det rigtige tal, så skal de områder, der i dag er kurdisk-kontrollerede fremover være domineret af de syriske arabere, der udgør det store flertal af de syriske flygtninge i Tyrkiet. »Han (Erdogan, red.) har to grupper i tankerne,« skriver Fehim Tastekin om de syrere, der efter planen skal bosættes i de i dag kurdiske områder: »Skaren af militser samlet i Den Frie Syriske Hær (FSA), som Tyrkiets væbnede styrker samarbejder med på slagmarken, og den brede masse af syriske flygtninge i Tyrkiet.«  Den tyrkiske hær oplyser selv, at den får støtte af 25.000 krigere fra Den Frie Syriske Hær i kampen mod kurdiske YPG. Den Frie Syriske Hær var i de første år af den snart syv år lange syriske borgerkrig politisk og religiøst moderat i dens kamp mod det syriske regime. Men nu er den mere præget af islamistisk tankegods, og på den måde har FSA gennemgået den samme udvikling som Erdogan selv. »Med Guds velsignelse vil vi have succes med operationen sammen med vor nation og Den Frie Syriske Hær. De elementer i oppositionen, der tror på Tyrkiet, vil deltage i denne operation, denne kamp er for dem. Vi hjælper vore brødre med at eje deres eget land,« siger præsident Erdogan ifølge Al-Monitor. Indtil videre er det svært at se, hvad der skal stoppe Erdogan og hans syriske kampfæller. USA og flere europæiske lande, herunder Danmark, er ganske vist bekymrede, da det er deres allierede i regionen, YPG-kurderne, der nu tromles af tyrkerne. Uden YPGs hjælp ville Islamisk Stat i dag ikke være på hælene i Syrien.  Men indtil videre er det kun blevet til retoriske udfald fra Tyrkiets vestlige NATO-partnere.  ",
        "metadata": {
            "source": "https://www.berlingske.dk/internationalt/erdogan-vil-udskifte-befolkningen-i-det-nordlige-syrien",
            "image_url": "https://berlingske.bmcdn.dk/media/cache/resolve/image_x_large/image/4/44315/19924071-tyrkiets-operation-olivengren.jpg",
            "publication_time": "Lørdag d. 03. februar 2018, kl. 15.00",
            "author": "Ole Damkjær",
            "related_links": [],
            "attachments": []
        }
    }
}