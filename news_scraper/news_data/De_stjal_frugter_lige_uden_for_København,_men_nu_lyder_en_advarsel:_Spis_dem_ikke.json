{
    "version": "1.0",
    "document": {
        "id": 7478,
        "title": "De stjal frugter lige uden for København, men nu lyder en advarsel: Spis dem ikke",
        "content": "Gerningsmændene var søndag brudt ind bag indhegningen med tomme IKEA-poser. De forsvandt igen med poserne fulde af saftige frugter. Men frugterne indeholder mere end blot saftige smagsnuancer, lyder det fra forskningsenheden, hvor frugterne er blevet stjålet fra. De mange frugter er nemlig blevet stjålet fra Pometet i Taastrup, der er en del af Københavns Universitets Institut for Plante- og Miljøvidenskab. Detskriver TV 2 Kosmopol. Derfor er det heller ikke alle frugterne, man skal proppe i sin æblekage eller blommetærte. »Det kan sagtens være, at man går ud og tager noget herfra, som kan være farligt at spise. Men jeg tror ikke, at der er nogen, der falder død om af det, de har løbet med denne gang,« siger Lasse Lose til TV 2 Kosmopol. Selvom de mange frugttræer på mange måder minder om en almindelig frugtplantage, er der nemlig en afgørende forskel: Pometet er en sortsamling af flere forskellige frugter, og det primære formål med dem er at stå til rådighed for forskning og undervisning på Københavns Universitet. Af samme grund er det ikke utænkeligt, at de afprøver stoffer på frugterne, der kan være forbundet med en vis sundhedsrisiko.",
        "metadata": {
            "source": "https://www.berlingske.dk/metropol/de-stjal-frugter-lige-uden-for-koebenhavn-men-nu-lyder-en-advarsel-spis",
            "image_url": "https://berlingske.bmcdn.dk/media/cache/resolve/image_x_large/image/172/1724526/24545447-p-blerov-i-pometet-til-bm.jpg",
            "publication_time": "Tirsdag d. 10. oktober 2023, kl. 14.19",
            "author": "Malte Møller Madsen",
            "related_links": [],
            "attachments": []
        }
    }
}