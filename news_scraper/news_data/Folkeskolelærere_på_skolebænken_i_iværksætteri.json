{
    "version": "1.0",
    "document": {
        "id": 9700,
        "title": "Folkeskolelærere på skolebænken i iværksætteri",
        "content": "En våd vinterdag i 2011 var de to musiklærere Mette Kidal og Lars Christiansen gårdvagter i Lundehusskolens skolegård på ydre Østerbro. 12 års erfaring med at undervise i musik i folkeskolen blev vendt, drejet og delt i den kolde gård. Emnerne fløj fra krav om it i undervisningen til inklusion af børn på alle niveauer. I frikvarteret spirede en idé, der har fået internationale virksomheder med speciale i underholdning og læring til at vise interesse for det danske produkt. »Vi syntes, der manglede noget it-baseret undervisningsmateriale til musikundervisningen,« siger Mette Kidal. FAKTAMusikspilletDanmarks første IT-baserede system til musikundervisningen i folkeskolen.Målgruppen er 3. til 6. klassetrin.Læreren kan tilpasse spillet til den enkelte elevs niveau.Fem danske symfoniorkestre har indspillet musikken til spillet gratis.Støttet med to millioner kroner af Det Obelske Familiefond, 300.000 kroner af Louis-Hansen Fonden og 800.000 kroner af Undervisnings-ministeriet.Tre danske folkeskoler har købt Musikspillet: Glejbjerg Skole i Vestjylland har købt til en enkelt klasse. Sophienborgskolen i Hillerød og Søvind Skole i Horsens har købt til hele skolen.14 danske folkeskoler tester i øjeblikket Musikspillet i musik-undervisningen.Prisen for Musikspillet er 750 kr. for en enkelt klasse. 500 kroner pr. klasse, hvis det købes til hele skolen. Og 400 kr. pr. klasse, hvis det købes til en hel kommune.Læs mere om Musikspillet på www.musikspillet.dk.FOLD UD Læs mere om Musikspillet på www.musikspillet.dk. Ideen blev til Musikspillet. Byen Simfonia er rammen for computerspillet, hvor børnene opbygger et klassisk orkester. Det er Danmarks første it-baserede system til musikundervisningen i folkeskolen. Det Obelske Familiefond har givet to millioner kroner til at udvikle spillet. 300.000 kroner kom til fra Louis-Hansen Fonden. I december 2015 støttede Undervisningsministeriet projektet med 800.000 kroner. Så nu tester børn i 14 danske skoler spillet. Og tre folkeskoler har allerede lagt en ordre ind. Udsigten til en ny skolereform fik i december 2013 Mette Kidal og Lars Christiansen til at tage afsked med folkeskolen. »Vi arbejdede sammen med en skoleleder, der gav enormt meget plads til vores virketrang. Men det så vi ikke mulighed for at fortsætte med i den nye skolereform,« siger Mette Kidal.  Blandede stemmer mødte dem på Lundehusskolens lærerværelse. Nogle forstod ikke, hvorfor de opgav fast løn og pension. Andre ønskede held og lykke. Hjemmefronten gav grønt lys for projektet. Mette Kidal og hendes mand omlagde lån i huset, og Lars Christiansen skød en arv i projektet. Startkapitalen var nødvendig for, at de kunne blive iværksættere på fuld tid. »Det er nul kroner, når man skal starte en virksomhed. Og så er der mange fonde, der siger, at man ikke må bruge pengene på løn til en selv. Det er jo fjollet, for jeg er nødt til at have noget at leve af,« siger Mette Kidal. I dag er det lidt over to år siden, 51-årige Mette Kidal og 45-årige Lars Christiansen forlod folkeskolen. Lærerværelset er skiftet ud med eget kontor i et baghus på Frederiksberg. Men de har på intet tidspunkt taget afsked med alle de erfaringer, der bygger fundamentet for Musikspillet. »Der ligger 12 års håndværk bag, hvor vi har lært metieren. Så vi kan mærke helt intuitivt, hvad der fungerer, og hvad der ikke fungerer,« siger Lars Christiansen.  Erfaringerne fra folkeskolen har også hjulpet dem i deres nye rolle som selvstændige. »Som folkeskolelærer har man rigtig mange af de kvaliteter, der skal til for at blive selvstændig. Man er vant til at arbejde på alle tider af døgnet, er kreativ og leder en klasse hver dag. Og man er vant til at skifte spor uden problemer,« siger Mette Kidal. Det har været en læringsproces at kaste sig ud i livet som iværksættere. Og de har rakt ud efter al den hjælp, de kunne få. Mette Kidals genbo er jurist. Hun har hjulpet dem med at gennemskue tilbud fra programmører, der har øjnet profit i de uprøvede iværksættere. Lars Christiansens kammerat er business-developer i Dubai. Og internettet har afklaret, hvad ord som konkurrentanalyse og kanvassalg betyder. Tvivlen sneg sig dog også ind i processen. Et års øvelse og navigation udi iværksætterkunsten kastede ikke penge af sig. »Jeg var klar til at lukke ned og opgive det hele, for jeg kunne ikke rigtig se et perspektiv i det,« siger Lars Christiansen. Men tvivlen blev hurtigt vendt til glæde. For præcist et år efter, de havde forladt folkeskolen, kom gennembruddet. Det Obelske Familiefond bevilgede to millioner til projektet.  Siden kapitalindsprøjtningen har Mette Kidal og Lars Christiansen fået en månedsløn og en tredjemand på holdet. Han hedder Søren Jønsson og er spiludvikler med blandt andet Pixeline-spillene på CVet. I samspil med Søren Jønsson gik Musikspillet fra at være en idé til at blive en realitet. Og nu har tre danske folkeskoler købt spillet. Men hvis budgettet skal holde, og Musikspillet skal være levedygtigt, skal der flere skoler på kundelisten. Og Musikspillet skal gerne flyve til udlandet. Det ville være en økonomisk gevinst for projektet.  Derfor tog Mette Kidal og Lars Christiansen i januar i år til verdens førende messe for digitale læringsmidler, Bett. »Vi har fået flere seriøse henvendelser. Det er min fornemmelse, at vi står på kanten til at komme ud i verden,« siger Mette Kidal. Nu er Mette Kidal og Lars Christiansen i dialog med forskellige udenlandske virksomheder fra Indien, Polen og USA, som stødte på Musikspillet til messen i London.",
        "metadata": {
            "source": "https://www.berlingske.dk/virksomheder/folkeskolelaerere-paa-skolebaenken-i-ivaerksaetteri",
            "image_url": "https://berlingske.bmcdn.dk/media/cache/resolve/image_x_large/image/10/100468/12300725-11bus20160208-133043-2-1440jpg.jpeg",
            "publication_time": "Fredag d. 12. februar 2016, kl. 06.03",
            "author": "Eva Elisabeth Østergaard Jensen",
            "related_links": [],
            "attachments": []
        }
    }
}