{
    "version": "1.0",
    "document": {
        "id": 19965,
        "title": "Sankt Jørgens Sø bliver ikke en park alligevel: »Det er vi meget tilfredse med og begejstrede for«",
        "content": "Frederiksberg og Københavns kommuner har slået pjalterne sammen i forsøget på at sikre hovedstaden mod stigende regnmængder i fremtiden. En af de mulige løsninger på tegnebrættet har væretat omdanne Sankt Jørgens Sø til parkområde. På den måde kunne området opsamle en større mængde regnvand, og samtidig ville man skabe et større rekreativt areal til borgerne i centrum af hovedstaden. Men i den offentlige høring har borgerne i hovedstaden vendt tommelfingeren nedad for ideen om at ændre ved Sankt Jørgens Sø. På den baggrund anbefaler embedsværket både på Frederiksberg og i København nu, at man ikke forsøger at få hævet fredningen af søen og lave den om til park i forsøget på at skybrudssikre hovedstaden. »Der er mange, som holder meget af Søerne og ønsker, at de skal bevares, som de ser ud nu,« siger teknik- og miljøborgmester i København Ninna Hedeager Olsen (EL) og uddyber: »Det er ærgerligt, for jeg tror, at det kunne have været et spændende projekt, men der skal være en opbakning, hvis man skal udvikle byrummet.«  Af i alt fire løsninger på at sikre hovedstaden anbefaler embedsværket i de to kommuner dermed, at politikerne allerede nu tager de to løsninger af bordet, der involverer en ændring af Sankt Jørgens Sø, når de skal tage stilling til sagen på mandag. En anbefaling, som også vækker gehør hos Frederiksbergs borgmester, Simon Aggesen (K). »Det er vi meget tilfredse med og begejstrede for,« siger han til Berlingske. Men Sankt Jørgens Sø spiller stadig en central rolle, når hovedstaden skal sikre sig mod fremtidens vandmasser. Den kendte sø i hovedstaden er nemlig også med i de to øvrige løsninger. Her fungerer Sankt​ Jørgens Sø stadig som opsamlingssted i tilfælde af store mængder nedbør. »Vi skal bruge Sankt​ Jørgens Sø til at aflede regnvand – det er en bunden opgave at sikre os mod oversvømmelser i fremtiden,« konstaterer Simon Aggesen. Derfor kan det være nødvendigt at sænke vandspejlet i søen, så den er klar til at modtage vand, hvis og når himlen åbner sig. Og her kommerden omdiskuterede strækning Bispeengbuenind i billedet. Bispeengbuen, som flere drømmer om at få lagt ned under jorden.Fold sammenLæs mereFoto: Mads Joakim Rimer Rasmussen. Hvis man kan grave den ned som tunnel, vil man kunne anlægge en park på overfladearealet, der ud over at give hovedstaden et grønt område også kan optage vand. I så fald vil det heller ikke være nødvendigt at sænke vandspejlet i Sankt Jørgens Sø. »Det er en sindssygt god idé at få revet Bispeengbuen ned, og jeg vil gerne have, at man får Ladegårdsåen tilbage og gør den til en del af skybrudsløsningen,« fastslår Ninna Hedeager Olsen. Hun håber derfor, at man kan få truffet beslutningen om Bispeengbuen, inden man tager endelig stilling til, hvad der skal ske med skybrudssikringen og Sankt Jørgens Sø. Inden man kommer så langt, skal man dog have undersøgt projektet. Frederiksberg har sat penge af til undersøgelsen, og København har planer om det samme, og først herefter vil politikerne tage stilling til, hvad der skal ske med buen. Skybrudssikringen af hovedstaden skal være på plads i 2036, og derfor skal der senest i 2023 foreligge en endelig beslutning om, hvad der skal ske med Bispeengbuen og Sankt Jørgens Sø, oplyser Teknik- og Miljøforvaltningen i Københavns Kommune.",
        "metadata": {
            "source": "https://www.berlingske.dk/hovedstaden/sankt-joergens-soe-bliver-ikke-en-park-alligevel-det-er-vi-meget",
            "image_url": "https://berlingske.bmcdn.dk/media/cache/resolve/image_x_large/image/122/1225297/23265306-s.jpg",
            "publication_time": "Lørdag d. 16. november 2019, kl. 18.15",
            "author": "Jonas Stenbæk Christoffersen",
            "related_links": [],
            "attachments": []
        }
    }
}