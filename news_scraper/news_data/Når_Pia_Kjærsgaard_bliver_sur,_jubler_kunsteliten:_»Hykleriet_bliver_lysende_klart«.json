{
    "version": "1.0",
    "document": {
        "id": 21698,
        "title": "Når Pia Kjærsgaard bliver sur, jubler kunsteliten: »Hykleriet bliver lysende klart«",
        "content": "Det undrer mig ikke, at Berlingskes kunst- og arkitekturredaktør Holger Dahl klapper i hænderne over, at jeg skulle væregået i fælden, fordi jeg har kritiseret Københavns Kommunes brug af skatteborgernes penge på værket »Shitface 1, 2 og 3«. »Så blev hun forarget igen, den gamle madamme,« hører man ham pubertært grine. Som uartige børn i en skolegård, der har lavet noget meget forbudt og »modigt«. Som et lille barn, der forarger ved at vandre ind til gæsterne i stuen visende indholdet i potten: »Se, hvad jeg kan.« Holger Dahl forsvarer »lortekunsten« med, at optagetheden af menneskets afsondringer rækker helt tilbage til oldtiden og senere omfatter kunstnere som Hieronymus Bosch, Chaucer, Shakespeare og frem til Piero Manzonis »Merda d’artista«, hvor de uvidende må forstå finessen, og det meget finurlige er, at vi slet ikke ved, hvad der er i dåsen. Holger Dahl hæver sig majestætisk op over debatten og konkluderer, at nogle hver gang spørger, »er det overhovedet kunst, og så kører bussen«, og så kan Holger Dahl og hans ligesindede sidde og more sig over forargelsen. »Lorteknappen« er og bliver den nemmeste knap at trykke på for en aspirerende kunstner: Der er altid en forarget ordfører, der hopper i fælden, og så kan fredelige kulturministre, kunstanmeldere og klubmester bruge 14 dage på at tale om »lortekunst«, skrev Holger Dahl.Fold sammenLæs mereFoto: Liv Latricia Habel. Men kunstnere må lave præcis, hvad de har lyst til. Det har jeg aldrig anfægtet på nogen måde. Hvis der er efterspørgsel på kunstneres latrinære værker, bliver de naturligvis værdiansat herefter. Har en privat mæcen lyst til at købe et af de pågældende værker, så skal vedkommende være så velkommen. Problemet opstår, når offentlige kasser er med til at drive denne efterspørgsel frem – så er der nemlig noget galt. Skal kunst give mening? Det spørgsmål er blevet stillet mange gange, og svaret må være, at kunsten giver den mening, som vi selv tillægger den. Kæden hopper af, når det er offentlige kasser, som spænder borgerne for sin vogn, for så handler det om prioritering af knappe midler. Jeg kan komme i tanke om masser af moderne kunst med højere appel end »Shitface«, og nej, jeg taler ikke om, at det offentlige skal agere smagsdommer og opdrage folk til en bestemt retning, for det foregår jo tydeligvis allerede. Københavns Kommune i 2024 har købt kunst for 900.000 kroner. Et af de værker, som kommunens kunstudvalg har investeret skattekroner i, udgøres af en aluminiumsplade med tre stykker fossileret afføring monteret.Fold sammenLæs mereFoto: Københavns Kommune. Hykleriet bliver lysende klart, når den selvsamme elite pludselig bliver forarget over en kunstner, som river Koranen på et rivejern eller på anden mådevirkeligprovokerer. Så er det pludselig krænkende og helt malplaceret – fordi man risikerer, at muslimer giver en nogen på hatten eller det, der er værre, og her kommer den helt almindelige skattebetaler ind i billedet. »Almindelige« mennesker og politikere på højrefløjen er det nemlig sjovt at forarge. De angriber ikke nogen, men harcelerer højst lidt på sociale medier. Ergo er det helt uden omkostninger. De har nemlig rigtig godt af det! Måske burde Holger Dahl alligevel prøve at flyve lavere over debatlandskabet og tænke lidt over en eventuel mening i kunsten. At der måske kan være et budskab. For eksempel en revet Koran som hyldest til kvinder, der tør stå op mod islamistisk undertrykkelse og terror – og på den anden side en offentligt finansieret barnlighed. Det »takkekort«, som Holger Dahl generøst mener, at Københavns Kommune bør sende til undertegnede for opmærksomheden, bør rettelig gå til kommunens borgere. De betaler gildet. Pia Kjærsgaard er MF og værdiordfører for Dansk Folkeparti ",
        "metadata": {
            "source": "https://www.berlingske.dk/synspunkter/naar-pia-kjaersgaard-bliver-sur-jubler-kunsteliten-hykleriet-bliver",
            "image_url": "https://berlingske.bmcdn.dk/media/cache/resolve/image_x_large/image/188/1888704/24888686-fire-danske-politikere-fra-tre-partier-er-p-besg.jpg",
            "publication_time": "Onsdag d. 12. februar 2025, kl. 13.57",
            "author": null,
            "related_links": [],
            "attachments": []
        }
    }
}