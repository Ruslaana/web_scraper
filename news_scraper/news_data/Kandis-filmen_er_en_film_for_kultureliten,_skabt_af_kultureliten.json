{
    "version": "1.0",
    "document": {
        "id": 14473,
        "title": "Kandis-filmen er en film for kultureliten, skabt af kultureliten",
        "content": "Den danske dokumentarfilm»Kandis for livet« er i de seneste dage blevet rost til skyerne, og mere enden halv million så med, da DR sendte dokumentareni lørdags. Jeg har svært ved at forstå begejstringen over filmen. For mig at se er filmen ikke en dokumentar, der ærligt skildrer, hvordan Kandis’ fanskare ser ud. Det virker i stedet som en nøje planlagt dokumentarfilm, hvor instruktør Jesper Dalgaard omhyggeligt har håndplukket præcis de fem-seks fans, som er tilpas ekstreme i fysik eller sind. Dalgaard bliver rost for at lade personerne tale og være ærlige, men en dokumentar er lige så meget, hvad kameraet har at sige. Og det siger rigtigt meget i Dalgaards film. De fem håndplukkede fans virker i flere perioder som rene kulisser i en kunstfilm, og giver mig indtrykket af, at Dalgaard nok taler kærligt til dem og lader dem snakke, men hans egentlige ærinde er det stilistiske og måden, hvorpå de forskellige personer bedst muligt kan indgå i Dalgaards cinematografiske tapet. Med så stort et fokus på det cinematografiske i en dokumentarfilm, forsvinder noget af ærligheden for mig. Udover det, lader han også ofte kameraet glide hen over diverse merchandise i de pågældende fans hjem, hvilket er med til at skærpe det ekstremt kitschede og groteske hos de pågældende personer. Der er måske 40.000 Kandis-fans i Danmark, hvoraf langt størstedelen på ingen måde dyrker bandet i så ekstrem en grad. Dem kunne Jesper Dalgaard også have skildret, men det ville have været alt for kedeligt, og det ville slet ikke kunne bære hele filminstruktørens stilistiske univers. I sidste ende fremstår dokumentaren ikke som en film om Kandis-Johnny eller hans fans, men mere som en film om Jesper Dalgaard. Der er ekstremt mange virkemidler, subtile og åbenlyse, der er med til fordreje udtrykket og gøre det til en film, der peger indad på den selv, fremfor udad på de mennesker, den forsøger at skildre. Der er alt for meget rød læbestift, sorte Chelsea boots og attitude i filmens udtryk. Det er måske også årsagen til, at filmen eksempelvis har henrykket det velstillede og kreative Mediedanmark i København. Jesper Dalgaard har udtalt, athan har villet skildre en fan og musikkultur, der ligger langt fra den danske kulturelite. Måske for at give den et indblik i en helt anden verden. Måske som en kærlig eller provokerende påmindelse om, at der findes andre mennesker udenfor den københavnske bygrænse. Ironisk nok ender det med at blive hele den danske kulturelites yndlingsfilm. Måske fordi filmen netop er så stilistisk indpakket, og fordi den på subtil vis ender med at udstille sine personer via de kraftfulde cinematografiske virkemidler, ender vi med at begejstres lidt over skørheden i Udkantsdanmark – eller i hvert fald de 0,01 procent af de mest skrøbelige, som Dalgaard har håndplukket for os. På den måde ender filmen med at være det, den for alt i verden ikke skulle blive: en film for kultureliten, skabt af kultureliten. Anders Rosengren er tekstforfatter",
        "metadata": {
            "source": "https://www.berlingske.dk/kommentarer/kandis-filmen-er-en-film-for-kultureliten-skabt-af-kultureliten",
            "image_url": null,
            "publication_time": "Torsdag d. 10. februar 2022, kl. 07.00",
            "author": null,
            "related_links": [],
            "attachments": []
        }
    }
}