{
    "version": "1.0",
    "document": {
        "id": 7234,
        "title": "Myndigheder opfordrer til at undgå sengetøj fra »Løvens Hule«",
        "content": "»Rent sengetøj – ren samvittighed«. Sådan lyder markedsføringen fra Dawn Designs, der i sidste uge blev kendt i DR-programmet »Løvens Hule«. Siden harForbrugerrådet Tænk dog advaretmod brugen af sølvklorid i virksomhedens sengetøj, som ifølge forbrugerrådet er »uønsket kemi« for både miljøet og forbrugeren. Og nu kommer Miljøstyrelsen ligeledes med en hård og klokkeklar vurdering af produktet, der i bedste sendetid på DR blev solgt som både klimavenligt, sundt og ansvarligt. »Vi fraråder brugen af denne type produkter, fordi vi mener, det er unødvendig kemi, som bør undgås. Der er ingen grund til at have sølvklorid i forbrugerprodukter. Man kan bare vaske sine ting,« siger Charlotta Wallensten, kontorchef i Miljøstyrelsens afdeling for pesticider og biocider. Hun understreger desuden, at brugen af sølvklorid er omfattet af EUs biocidforordning. På grund af denne har det siden 2017 været et krav, at kemikalier, der tilsættes, skal være enten godkendte eller under vurdering for at være lovlige. »Sølvklorid er stadig under vurdering. Man er altså i gang med at undersøge, om det stadig skal være på markedet, og inden for fem år risikerer det at blive forbudt,« siger Charlotta Wallensten. Jesper Buch og Christian Arnstedt købte hver ti procent af virksomheden for 270.000 kroner, mens Tommy Ahlers købte fem procent for 135.000 kroner. Dawn Designs harforsvaret sigmod en lignende kritik fra Forbrugerrådet Tænk med, at sølvklorid ikke er lige så miljøskadeligt som sølvnitrat. Men hos Miljøstyrelsen er man bekymrede for de negative effekter ved alle typer sølvkemikalier i forbrugsvarer. »Det kan ende i miljøet, fordi sølvet gradvist bliver udvasket, når sengetøjet kommer i vaskemaskinen. Det kommer jo forbi et renseanlæg, men det fanger altså ikke alting,« siger Charlotta Wallensten. »Så i sidste ende ende vil rester af sølv ende i Øresund, Arresø eller andre steder. Og her ophober det sig i de meget små organismer, hvorefter det spreder sig til hele fødekæden,« siger kontorchefen. På Dawn Designs' hjemmeside skriver virksomheden, at sølvet findes »naturligt i havet og jorden« – en formulering, man undrer sig over i Miljøstyrelsen. »Det er jo ikke faktuelt forkert, men man må sige, at der findes rigtig, rigtig mange ting naturligt, som dog ikke af den grund er ufarlige. At noget findes i naturen betyder ikke, at det ikke er giftigt,« siger Charlotta Wallensten. I et skriftligt svar fastslår Mark Overgaard, der er direktør i Dawn Designs, at virksomheden »som udgangspunkt lytter til, hvad der kommer fra Miljøstyrelsen«. »Det er i samme åndedrag vigtigt for mig at understrege, at den antibakterielle behandling, vi anvender fra Polygiene, er bluesign®-godkendt og OEKO-TEX®-certificeret samt opfylder kravene, der er fastsat af EU i deres REACH-forordning. Det er disse meget detaljerede certificeringer og krav, som vi – sammen med analyserne af sølvklorid fra vores svenske leverandør Polygiene Group AB – hidtil har kommunikeret ud fra,« skriver Mark Overgaard. Han fremhæver ligeledes, at Dawn Designs »ene og alene ønsker en transparent dialog og kommunikation« om produkterne. »Derfor har vi efter Berlingskes kritik taget initiativ til, at Polygiene Group, Forbrugerrådet Tænk og Miljøstyrelsen mødes og sammen når frem til en konklusion omkring brugen af sølvklorid,« skriver direktøren og tilføjer: »Konklusionerne af det møde vil naturligvis få betydning for, hvordan vi kommunikerer omkring vores produkter. Skulle EU på et tidspunkt direkte forbyde brugen af sølvklorid, er det hævet over enhver tvivl, at vi så selvfølgelig også indstiller brugen af stoffet.«",
        "metadata": {
            "source": "https://www.berlingske.dk/business/myndigheder-opfordrer-til-at-undgaa-sengetoej-fra-loevens-hule",
            "image_url": null,
            "publication_time": "Fredag d. 10. marts 2023, kl. 19.22",
            "author": "Kalle Kehlet",
            "related_links": [],
            "attachments": []
        }
    }
}