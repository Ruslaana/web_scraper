{
    "version": "1.0",
    "document": {
        "id": 21632,
        "title": "Yaqoub Ali: Medier frygter en shitstorm fra den propalæstinensiske fløj. Derfor er det nemmere at tage deres side",
        "content": "Sidste år lavede jeg en kort video for Netavisen Pio som led i en kampagne om antisemitisme. Her talte jeg om, hvordan den propalæstinensiske fløj føler et momentum – et momentum, hvor de mener, de har magten og muligheden for at agere uhensigtsmæssigt over for dem, de er uenige med. Jeg sagde samtidig, at der i sådanne situationer altid er et regnskab, der skal betales. Sådan går det, når man tillader sig selv at behandle andre dårligt, fordi man føler sig berettiget til det. Jeg har selv oplevet det flere gange i mit liv, og man må sige, at jeg fik ret. For i sidste uge blev der afsagt en dom, der netop bekræfter min pointe: Asmaa Abdol-Hamid blev dømt. Jeg tør godt sige, at Jotam Confino og Asmaa Abdol-Hamid ikke er hinandens største fans. Abdol-Hamid har blandt andet beskyldt Confino for at være påvirkningsagent for Israel. Det hele endte med, at Confino trak Abdol-Hamid i retten og beskyldte hende for injurier – en sag, der blev afgjort i Københavns Byret, hvor Abdol-Hamid blev kendtskyldig for æreskrænkelserog bagvaskelse. Jeg har fulgt sagen og synes, at ikke bare Abdol-Hamid, men mange andre, har været meget urimelige over for Confino. Jeg kender Jotam Confino personligt og har flere gange talt med ham om konflikten. Hans holdninger er på ingen måde hverken anti-Palæstina eller pro-Netanyahu. Men når man har brug for en syndebuk, vælger man naturligvis den mest fremtrædende danske jøde. Min kommentar handler dog ikke om deres indbyrdes strid – det har medierne skrevet rigeligt om. Jeg vil i stedet rette fokus mod, hvordan nogle medier har ageret som mikrofonholder for Abdol-Hamid, altså den dømte, uden at give Confino mulighed for at forsvare sig selv. Og spørgsmålet er: Hvordan er vi kommet hertil? »Jeg tør godt sige, at Jotam Confino og Asmaa Abdol-Hamid (på billedet) ikke er hinandens største fans. Abdol-Hamid har blandt andet beskyldt Confino for at være påvirkningsagent for Israel.«Fold sammenLæs mereFoto: Sonny Munk Carlsen. Denne sag er ikke blot en sag mellem to individer med rødder i hver deres side af konflikten. Det handler også om, hvad hele konflikten har betydet for os som samfund. Jeg er ikke et sekund i tvivl om, at nogle medier frygter en shitstorm fra den propalæstinensiske fløj. Derfor er det nemmere at tage deres side. Vi taler om enleder i Politikenog en udsendelse i»Presselogen«på TV 2. I lederen i Politiken handlede det i bund og grund om at forsvare den dømte. På TV 2 blev Abdol-Hamid inviteret ind, uden at Confino blev spurgt, om han ville deltage, skriver han påX. Fair nok, at der måske er en konflikt mellem TV 2 og Confino, da TV 2 opsagde ham som freelancejournalist sidste år. Men er dette etisk korrekt? At man forsvarer den dømte og lader hende udtale sig, mens offeret bevidst bliver forbigået? Jeg er ikke uddannet journalist, men jeg ved nok til at sige, at det her er forkert. Jeg har min teori om, hvorfor vi er endt her. Jeg talte om det sidste år, fordi jeg kender mit bagland, og jeg ved, hvordan de reagerer, når de føler, de har momentum mod dem, de ikke bryder sig om. Det bliver ikke kønt – og det har det bestemt heller ikke været det sidste halvandet år. Vi er kommet til et stadie, hvorfolk filmes og forfølges, hvis de er kendt for at have andre holdninger end den propalæstinensiske fløj, eller hvis de køber og spiser noget, de i stedet burde have boykottet. Jeg så en video i sidste uge, hvor en velkendt propalæstinensisk aktivist går ind på McDonald's og filmer et muslimsk ægtepar, mens han stiller dem til regnskab for, at de spiser derinde. Og man spørger sig selv: Hvordan er vi kommet hertil? »Jeg kender Jotam Confino personligt og har flere gange talt med ham om konflikten. Hans holdninger er på ingen måde hverken anti-Palæstina eller pro-Netanyahu.«Fold sammenLæs mereFoto: Niels Ahlmann Olesen/Berlingske. Vi er nået hertil, fordi man ikke har været klar over, hvem man bakker op. Man har ikke forstået, at der er grænser for alting. At ubetinget opbakning kan føre til denne slags adfærd. Jeg har set denne udvikling længe, og det bliver kun værre. Jeg har talt om, hvordan grænserne for ekstremisme hele tiden rykkes – hvor noget, der var helt utænkeligt for to år siden, i dag anses som en kamp for frihed her i Vesten. Så når man inviterer Abdol-Hamids parti og holder Confino udenfor, så viser det, at selv medierne kan være påvirkede. Selv hvis et medie skulle være pro-Palæstina – hvilket i mine øjne ikke ville være helt urimeligt at formode, ovenstående beslutning taget i betragtning – så behandler man ikke et menneske på den måde uden at reflektere over hele scenariet og de konsekvenser, det kan få. Jeg ønsker ikke at gøre dette til et spørgsmål om religion, for det tror jeg ikke, det er. Det her er snarere et symptom på polarisering og radikalisering. Det handler ikke længere om konflikten derovre. Dette er blevet et europæisk problem. Man tør ikke at lægge sig ud med nogen, der føler sig berettigede til at behandle andre, de ikke bryder sig om, som de har lyst. Medierne skal kritisere denne adfærd, ikke hjælpe med at normalisere den og fungere som talerør for den. Jeg savner mod. Jeg savner, at man går kritisk til værks over for en fare, som vil koste vores fællesskab dyrt i fremtiden. Nok er nok. Yaqoub Ali er foredragsholder samt fhv. bandemedlem, tidligere islamist og leder af Kaldet til Islam Svar fra Thomas Gadsbølle, redaktionschef på TV 2 News: Formålet med den udgave af Presselogen, som Yaqoub Ali her rejser kritik af i Berlingske, var et debattere det principielle i dommen i sagen mellem Jotam Confino og Asmaa Abdol-Hamid, hvor Abdol-Hamid fik en dom i injuriesagen. Formålet med historien var ikke at lade parterne procedere deres synspunkter, det har de gjort i retten, og det får lejlighed til igen, da dommen jo er anket. Målet var i stedet at tage en principiel debat om, hvad medier eller ansatte på medierne generelt skal tåle med udgangspunkt i den principielle afgørelse i byretten. Det er det, Asmaa Abdol-Hamid debatterer med panelet af redaktører. I programmet kommer Jotam Confino til orde med et fyldigt citat om dommens betydning for ham. Vi kunne også have lavet et båndet interview med Confino, hvor han kunne forholde sig til Asmaa Abdol-Hamids bekymringer om ytringsfrihed og muligheden for at kritisere journalister. Her brugte vi panelet af chefredaktører. Det ændrer dog ikke på, at debatten med andre ord ikke handler om Jotam Confino, men om dommens betydning fremover. Vi står derfor helt inde for programmets indhold. ",
        "metadata": {
            "source": "https://www.berlingske.dk/kommentatorer/yaqoub-ali-medier-frygter-en-shitstorm-fra-den-propalaestinensiske",
            "image_url": "https://berlingske.bmcdn.dk/media/cache/resolve/image_x_large_vertical/image/187/1877620/24868811-yaqoub-ali.jpg",
            "publication_time": "Fredag d. 17. januar 2025, kl. 13.42",
            "author": "Yaqoub Ali",
            "related_links": [],
            "attachments": []
        }
    }
}