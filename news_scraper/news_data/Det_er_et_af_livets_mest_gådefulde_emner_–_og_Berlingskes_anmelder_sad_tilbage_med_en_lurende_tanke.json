{
    "version": "1.0",
    "document": {
        "id": 2280,
        "title": "Det er et af livets mest gådefulde emner – og Berlingskes anmelder sad tilbage med en lurende tanke",
        "content": "Tiden. Vi kan spilde den. Vi kan følge med den. Vi kan have alt for lidt af den. Men hvad er tid egentlig? Troels Harmarks glimrende »På sporet af tidens gåde« giver et bud. Bogen anbefales varmt til fysiknørder og filosofiske spekulanter i alle aldre. Forfatteren selv er en naturvidenskabelig kapacitet og samtidig dejlig åben for spekulationer. Bogen burde have haft en bedre titel. Man kan ikke være på sporet af en gåde. Man er enten på sporet af tiden selv eller optaget af dens gådefulde væsen. Har franskeMarcel Prousts berømte »På sporet af den tabte tid« måske spøgt et sted i processen? Forfatteren bruger to tænkere fra antikkens Grækenland som afsæt: Parmenides beskrev vores univers som grundlæggende uforanderligt. Vores oplevelse af tidens gang måtte i hans øjne være en ren og skær illusion. Og aristokraten Heraklit med slagordet »alt flyder« mente så lige det omvendte. Verden var for ham en evig konflikt mellem modsætninger og altid anderledes end lige før. Troels Harmarks egen holdning skal ikke afsløres her. Læseren skal unde sig selv alle de spændende mellemregninger. Men ja, undersøgelser af tidens væsen må nødvendigvis have forandringer i en hovedrolle – simpelthen fordi vi kun kanmåletiden ved hjælp af forandringer på et ur eller lignende. Læseren lægger alt i alt Troels Harmarks lille bog fra sig med dejligt mange spørgsmål til personlig granskning.Fold sammenLæs mereFoto: Gyldendal. Bogen vil rigtig mange ting. Utallige emner klemmes ind på ret lidt plads. Det hele er til gengæld båret af en genuint entusiastisk tone. Man får viden ombeggeEinsteins relativitetsteorier. Man hører også om termodynamikkens mulige rolle i sagen: Vores univers virker på vej fra en velordnet tilstand til noget mere rodet. Kunne tidens vej fremad og aldrig »tilbage« være forbundet med de stadig mere tumultariske omgivelser? Et højdepunkt undervejs har sorte huller som emne. Sorte huller består af store mængder stof på vej ind mod et uendelig lille punkt ved navn singulariteten. De er grådige giganter af ubegribelig lysstyrke og samtidig sært skrøbelige størrelser med udsigt til en stille død ved såkaldt hawkingstråling. Andre overvejelser handler om kvantemekanikken med alle dens sælsomme konsekvenser: Tag to partikler med indbyrdes modsatte egenskaber. Send dem i hver sin retning uden nogen muligheder for kontakt. Og lav så en måling på den ene partikel med egenskaben »plus« som resultat. Den anden partikel vil under særlige omstændigheder vise sig som et »minus« i din måling. Altså også selvom den første og den anden partikel ikke har været i fysisk kontakt nogensinde. Hvordan vidste nogen af partiklerne dét? Troels Harmark gør rede for både den verdensberømte »københavnerfortolkning« og for dens alternativer. Kan noget så flyvsk som fysikernesbevidsthedhave påvirket udfaldet – eller mangler vi bare en brik i vores samlede billede af universet? Kvantefysikken er også repræsenteret ved amerikaneren Sean Carrolls teori om radioaktive henfald: Ikke færre end 10 x 1.500 verdener bliver efter hans opfattelse skabt hvert eneste sekund alene inde i vores krop. Læseren får mange sider senere en lige så interessant teori om den »evige inflation« med dens fortsatte skabelse af endeløst mange universer over hele kosmos endnu i dag. Unægtelig et par produktive fænomener. Kunne de måske ligefrem være forbundne? Troels Harmark kommer ikke rigtig ind på det spørgsmål. At forbinde de to teorier med et par ord havde ellers ramt hans projekt ret rent. Den lille kvantegud og den store inflationsgud kunne godt kende hinanden. For det første, fordialttilsyneladende kan ske på kvanternes mikroskopiske niveau. Og for det andet, fordiingendel af universet – ifølge Troels Harmark selv – er isoleret fra resten. Læseren lægger alt i alt Troels Harmarks lille bog fra sig med dejlig mange spørgsmål til personlig granskning. Hvad er tid så? Man sidder til sidst med en lurende mistanke. Tid er slet og ret vores navn for fysiske processers indbyggede tøven. Et kosmos uden Kystbanen med de fysisk betingede forsinkelser havde været et kosmos uden tid. »På sporet af tidens gåde« Forfatter: Troels Harmark.Sider: 184.Pris: 254,95 kroner.Forlag: Gyldendal",
        "metadata": {
            "source": "https://www.berlingske.dk/litteratur/det-er-et-af-livets-mest-gaadefulde-emner-og-berlingskes-anmelder-sad",
            "image_url": null,
            "publication_time": "Onsdag d. 09. april 2025, kl. 11.46",
            "author": "Søren Schauser",
            "related_links": [],
            "attachments": []
        }
    }
}