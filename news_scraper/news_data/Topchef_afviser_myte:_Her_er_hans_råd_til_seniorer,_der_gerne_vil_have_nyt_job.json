{
    "version": "1.0",
    "document": {
        "id": 2252,
        "title": "Topchef afviser myte: Her er hans råd til seniorer, der gerne vil have nyt job",
        "content": "Det går rigtig godt for seniorerne i jobfesten, men hvis de er uheldige og bliver ledige, så er de meget længere om at få et nyt job end alle andre. Djøf har tidligere fået lavet en særkørsel fra den offentlige portalJobindsats.dk, der viser, at ledige danskere over 60 år har sværere ved at få et nyt arbejde. Men fra topchef i AS3 Jørgen Uhrbrand kommer nu et lidt andet budskab. Han mener ikke, at man kan sige, at seniorerne bliver sorteret fra, hvis de griber jobsøgningen rigtigt an. AS3 er et firma, der hjælper danskere til at få et nyt arbejde,hvis de bliver arbejdsløse. »Det er ikke, fordi jeg vil betvivle tallene fra Djøf, men jeg må bare sige, at jeg ser et lidt andet mønster. Vi kan se i vores analyser, at der for personer op til 60 år ikke er nogen signifikant forskel på, hvor hurtigt de får job i forhold til andre,« siger Jørgen Uhrbrand og fortsætter: »Når vi tager dem over 60 år, så oplever vi fortsat, at det er 75 procent, som kommer lige så hurtigt i job som andre. Det betyder også, at der er 25 procent, som ikke kommer i job, men det vil være min påstand, at der også er nogle årsager til, at de er ledige i længere tid,« siger Jørgen Uhrbrand. Udtalelserne fra Jørgen Uhrbrand kommer på baggrund af en årlig rapport, som AS3 laver over de personer, som virksomheden har hjulpet. Det drejer sig om omkring 1.000 personer, som er alt lige fra forskellige former for specialister og til ledere på alle niveauer. Jørgen Uhrbrand vil ikke afvise, at der i nogle tilfælde kan være problemer i forhold til at ansætte seniorer, men han mener ikke, at man kan tale om det som et generelt problem. Det afgørende er ifølge Jørgen Uhrbrand at se på, hvilke redskaber seniorerne kan bruge for at få nyt job. Her nævner Jørgen Uhrbrandspecielt seks forskellige råd. Det tager tid at søge job. Derfor skal man passe på med ikke at vente for længe med at komme i gang, selvom man som senior har et langt opsigelsesvarsel, fordi man har siddet i det samme job i mange år. Det næste er spørgsmålet om, hvilket nyt job man gerne vil have. Når man har haft det samme job som for eksempel specialist i en rigtig lang periode, kan det for nogle være svært at se sig selv i en ny rolle. Her er det ifølge Jørgen Uhbrand erfaringen, at de yngre er mere villige til at skifte branche, sektor og funktion. Det er vigtigt, at seniorerne er opmærksomme på de samme muligheder. Det handler om, at jo ældre man er, jo mere er det ens netværk, der hjælper en videre til et nyt job. Alligevel har mange seniorer primært fokus på den klassiske ansøgning. Det handler om at få kortlagt og brugt ens netværk og holde en masse kaffemøder. Det kan godt være, at det ikke giver et nyt job, men det giver indblik i mulighederne i andre brancher. Jørgen Uhrbrand fremhæver, at brug af netværk med masser af kaffemøder er meget afgørende, når seniorerne skal have nyt job.Fold sammenLæs mereFoto: Linda Kastrup.  Hav en skarp digital profil ikke mindst på LinkedIn, som er mange virksomheders og rekrutteringsbureauers vigtigste rekrutteringskanal. Og vær opdateret på digitale kompetencer. Det er ikke nok at kunne bruge Office-pakken. Man behøver ikke være ekspert, men man skal have sat sig ind i eksempelvis ChatGPT og andre AI-værktøjer. Det er vigtigt, at ens cv ikke er en nekrolog over, hvor og hvor længe du har arbejdet. Det skal handle om ens spidskompetencer og de resultater, man har skabt. Man skal være bevidst om ens markedsværdi. Det er det meget afgørende spørgsmål om lønnen. Vi er vant til at stige i løn ved den årlige regulering, men det kan være nødvendigt at acceptere en lønnedgang for at få et nyt job. »Det er klart, at det er svært at gå eksempelvis 15.000 kroner til 20.000 kroner ned i løn om måneden. Men det er, fordi vi har en forventning om, at vores løn skal stige gennem hele karrieren i stedet for at se på, hvad jeg har tjent gennem hele arbejdslivet, når jeg går på pension,« siger Jørgen Uhrbrand. Han fremhæver, at det er »et faktum«, at nogle gange kan arbejdsgiveren få halvanden unge nyuddannede kandidat for den samme løn som en senior. Han understreger som et sidste punkt, at det er uhyre vigtigt, at man signalerer udvikling som jobansøger og ikke afvikling. Det må ikke handle om, at man skal have et nyt job, fordi man bare skal klare de sidste år, inden man skal på pension. ",
        "metadata": {
            "source": "https://www.berlingske.dk/oekonomi/topchef-afviser-myte-her-er-hans-raad-til-seniorer-der-gerne-vil-have-nyt",
            "image_url": "https://berlingske.bmcdn.dk/media/cache/resolve/image_x_large_vertical/image/189/1892552/24896068-jrgen-uhrbrand-er-topchef-hos-as3-der-blandt-and.jpg",
            "publication_time": "Fredag d. 21. februar 2025, kl. 22.00",
            "author": "Frederik M. Juel",
            "related_links": [],
            "attachments": []
        }
    }
}