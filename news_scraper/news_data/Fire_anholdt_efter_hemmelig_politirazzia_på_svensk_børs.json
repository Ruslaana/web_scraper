{
    "version": "1.0",
    "document": {
        "id": 9751,
        "title": "Fire anholdt efter hemmelig politirazzia på svensk børs",
        "content": "Fire personer er blevet pågrebet, efter at det svenske bagmandspoliti i al stilhed har gennemført en razzia på børsen i Stockholm. Ifølge det svenske dagblad Expressen var Ekobrottsmyndigheten på jagt efter oplysninger i forbindelse med en igangværende efterforskening om grov insiderhandel. Tre af de mistænkte – en nøgleperson på Nasdaq-børsen, en administrerende direktør og en tredje person – blev pågrebet ved razziaen, som fandt sted tirsdag morgen. En fjerde person blev onsdag anholdt. Lederen af efterforskningen hos Ekobrottsmyndigheten, kammeranklager Pontus Hamilton, vil ikke konkret fortælle, hvilke oplysninger man var ude efter, ud over at bekræfte, at det drejer sig om kriminalitet i tilknytning til finansmarkederne. »Jeg vil ikke gå nærmere ind i, hvilke oplysninger det drejer sig om. Det er klart, at det er knyttet til handelen, som er sket på Nasdaq-børsen,« siger Pontus Hamilton. Det er meget usædvanligt, at politiet foretager en razzia på børsen. Efterforskningen har stået på i mere end et år og drejer sig om forhold, som skal være sket mellem oktober 2021 og frem til og med maj 2022. Tre af de fire blev anholdt på deres bopæle klokken 6 tirsdag morgen, mens den fjerde blev anholdt onsdag morgen. Sidstnævnte er blevet løsladt efter forhør hos Ekobrottsmyndigheden. Expressen skriver, at efterforskningen ikke primært er rettet mod børsen i Stockholm, men at man forventede at kunne materiale hos Nasdaq til brug i sagen. Der skal ifølge avisen være tale om digitale dataspor. Nasdaqs presseansvarlige, Erik Gruvfors, vil heller ikke uddybe yderligere. »Politiet har været i kontakt med os i forbindelse med en bredere efterforskning, som de gennemfører. Vi samarbejder med dem og har ingen yderligere kommentarer, da efterforskningen pågår,« siger han. De tre først anholdte gennemgik flere forhør i løbet af torsdagen. Fredag morgen har Pontus Hamilton bedt Stockholms Tingsrätt om tilladelse til at opretholde anholdelsen af de tre først anholdte. Han anser, at der kan være en risiko for, at de taler sammen eller ødelægger bevismateriale, hvis de er på fri fod. Fremstillingen af de tre vil finde sted fredag eftermiddag. Nøglepersonen på Nasdaq mistænkes for at have bedrevet insiderhandel igennem tre perioder.",
        "metadata": {
            "source": "https://www.berlingske.dk/virksomheder/fire-anholdt-efter-hemmelig-politirazzia-paa-svensk-boers",
            "image_url": "https://berlingske.bmcdn.dk/media/cache/resolve/image_x_large/image/171/1715952/24526615-this-picture-taken-on-march-13-2020-shows-the-ex.jpg",
            "publication_time": "Fredag d. 15. september 2023, kl. 11.56",
            "author": "Thomas Breinstrup",
            "related_links": [],
            "attachments": []
        }
    }
}