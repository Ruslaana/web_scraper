{
    "version": "1.0",
    "document": {
        "id": 21345,
        "title": "Nu leverer de Apples »skibriller« retur",
        "content": "Det var sjovt og imponerende – men det er for tidligt. Sådan synes vurderingen at være hos de stadig flere kunder, som leverer deres 24.000 kroner dyre Vision Pro-briller fra Apple tilbage og får pengene retur. »En lille, men ikke ubetydelig andel af Apple Vision Pro-brugerne vælger at returnere deres Apple Vision Pro inden for den 14-dagesperiode, hvor Apple tilbyder at give pengene tilbage,« konstaterer analytiker Richard Windsor fra Radio Free Mobile, som følger teknologiverdenen tæt. »Jeg tror, at hovedårsagen til dette er, at 3.500 dollar (24.000 kroner,red.) eren høj pris på udstyr, som – når man har prøvet det – kun lejlighedsvis vil blive brugt, og derfor vælger nogle brugere tilsyneladende at få pengene tilbage,« vurderer han. Vision Pro-brillerne, der ligner et par avancerede skibriller og kombinerer en digital verden med, hvad man selv ser omkring sig, kom i handlen 2. februar. Det er Apples første nye, store produkt, siden Apple Watch-smarturene blev lanceret i 2015. Brillerne er tilgængelige i USA, men endnu ikke i Europa. Modtagelsen har generelt været god, for brillernes billedkvalitet har imponeret – menifølge anmelderne kommer det store gennembrud ikke lige nu. De fleste af dem, der afleverer deres Vision Pro-briller igen, begrunder det med hovedpine,vægten af brillerne på ansigtetog overanstrengelse af øjnene, som det også kendes fra andre såkaldte VR-briller. Andre angiver manglen på relevante apps som grund til at stoppe nu. »Ydermere synes produktivitetsfunktionerne ikke at fungere så godt, som mange brugere håbede, og dermed vil det ikke hjælpe til at sælge brillerne og fremme brugen. Samtidig har mange af de store underholdningsplatforme som YouTube, Netflix og Spotify besluttet ikke at understøtte denne version, hvorfor forbruget af indhold på brillerne er mere begrænset end i andre dele af iOS-økosystemet,« siger Richard Windsor med henvisning til Apple-verdenen af apps og tjenester. Mange af dem, der afleverer Vision Pro-brillerne tilbage, giver dog ifølge flere amerikanske teknologimedier udtryk for, at de står klar, når der kommer en ny og bedre udgave. »Dette bestyrker mit synspunkt om, at Apple er gået for tidligt ud med sit bud på metaverset, men – vigtigt nok – ser det ikke ud til, at tilbageleveringerne vil gøre nogen større skade på varemærket,« mener analytikeren. Metaverset er teknologigiganternes visionom etfremtidigt digitalt universsom en mulig fremtid for internettet, hvor man kan få oplevelser og arbejde sammen med andre. »Brillerne er utroligt dyre, men de gør alt så meget bedre end noget af alt det, som er kommet tidligere, at de giver udviklerne tiltro til, at dette er en platform, som det er værd at give opmærksomhed over de næste ti år,« mener Richard Windsor. Applehar ikke offentliggjort salgstal på brillerne, men ifølge teknologinetstedet MacRumors er der solgt op mod 200.000 eksemplarer af dem. Flere mener, at Vision Pro-brillerne i sidste ende vil erstatte iPaden, når først problemerne med hard- og software i brillerne er løst. Brillerne ses som et langt bedre alternativ til at sidde ved en computer og udføre de samme opgaver, end iPaden er, og de kan bruges overalt, hvor man måtte trække sin iPad frem i dag. Men de er lige nu for tunge og besværlige at have på, levetiden på det løse batteri er for kort, og der er ikke tilstrækkeligt med apps. Mange har også klaget over, at styresystemet i brillerne har langt flere fejl, end man normalt forventer af et Apple-produkt, og derfor mere ligner en betaudgave. Ifølge nyhedsbureauet Bloomberg mener flere af dem, der arbejder hos Apple med at udvikle brillerne, at der kan gå fire generationer (altså fire udgaver af brillerne), før de er helt på plads. Det er samme udvikling, som iPhonen, iPad-tabletten og Apple Watch-uret var igennem. Salget af tablets er allerede kraftigt på retur. Det faldt i 2023 med hele 20,5 procent og har dermed ikke været lavere siden 2021, viser nye tal fra analysefirmaet IDC, der følger teknologimarkederne tæt. 2024 vil godt kunne rette lidt op på tabletsalget, hvis privatøkonomien verden over får det bedre. Men de teknologiske fremskridt inden for kunstig intelligens vil isærsætte den bærbare computer og smartphonen i fokusover de næste to år, lyder vurderingen. I julekvartalet, der også er højtid for elektroniksalget, udgjorde Apples andel af det globale tabletmarked 29,3 procent mindre end året før. Apple sad dog – med et salg på 14,9 millioner iPads – fortsat på 40,6 procent af det samlede tabletsalg, efterfulgt af Samsung, som med 7,3 millioner solgte Galaxy Tab-modeller nåede 19,8 procent af markedet, viser IDCs tal.  ",
        "metadata": {
            "source": "https://www.berlingske.dk/virksomheder/nu-leverer-de-apples-skibriller-retur",
            "image_url": null,
            "publication_time": "Fredag d. 16. februar 2024, kl. 13.21",
            "author": "Thomas Breinstrup",
            "related_links": [],
            "attachments": []
        }
    }
}