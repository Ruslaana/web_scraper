{
    "version": "1.0",
    "document": {
        "id": 17809,
        "title": "Svensk komedie svarer til et lunt tæppe og en varm kop te",
        "content": "Bare fordi man skal bruge briller for at læse selv endog meget stor skrift, siger lyde, når man skal op fra sofaen, og bliver tilbudt et medlemskab af Ældre Sagen, er livet ikke nødvendigvis slut. Det er ikke som sådan noget sindsoprivende nyt budskab, men det bliver det jo ikke mindre opløftende af. Og opløftende er budskabet da også i den svenske dramakomedie »Anden akt« med de to veteranerLena OlinogRolf Lassgård, der uden nødvendigvis at anstrenge sig er utrolig overbevisende i de to hovedroller. Lena Olin og Rolf Lassgård, begge 68, har ubesværet kemi som fysioterapeuten Eva og skuespilleren Harald.Fold sammenLæs mereFoto: Nordisk Film Niklas Maupoix. Lena Olin spiller fysioterapeuten Eva, der netop skal til at gå på pension. Det er jo på mange måder rart nok, men det viser sig, at hun ikke har så frygteligt meget at tage sig til med al sin nye fritid. Hun havde ganske vist planer om at rejse en masse med sin mand, men han er skredet og flyttet ind hos genboen, hendes voksne søn har sit eget liv, og det er begrænset, hvor ofte man kan gøre ovnen ren. Samtidig møder vi den flamboyante og selvoptagede skuespiller Harald (Rolf Lassgård), der får et stroke og skal genoptrænes derhjemme, så han kan vende tilbage til teatret og rampelyset, hvor han trives bedst. Selvom hun faktisk er holdt op med at arbejde, får Eva tjansen med at genoptræne Harald. I starten går det ikke særlig godt, Harald er både brovtende, ubehøvlet og har ondt af sig selv. Men han kan også godt være charmerende, når det kommer over ham, og snart bliver de to … ja, så kan du nok godt i store træk gætte, hvor det bærer henad. En af Evas opgaver bliver at hjælpe Harald med at lære replikkerne til »Cyrano de Bergerac«.Fold sammenLæs mereFoto: Nordisk Film Niklas Maupoix. Men selvom »Anden akt« på mange måder er formularisk, tager historien alligevel et par små sving, der gør, at man aldrig keder sig. Ikke mindst fordi man er i utrolig godt selskab. Rolf Lassgård spiller selvfed skuespiller, så man skulle tro, at han ER sådan i virkeligheden, og Lena Olin er ligeledes glimrende som en kvinde, der altid har sagt nej tak til et ekstra glas vin, altid har malet inden for stregerne og altid gjort det rigtige – som endelig begynder at slippe tøjlerne en anelse. »Anden akt« er den filmiske ækvivalent til et virkelig blødt slumretæppe, en kop skoldhed te og en stor pose Twist. Det bliver aldrig rigtig mere end en bagatel, men det er til gengæld en vældig charmerende en af slagsen, og nogle gange kan jo det være lige det, man søger af en filmoplevelse. »Anden akt«. Komediedrama, 114 minutter. Instruktion: Mårten Klingberg. Med: Lena Olin, Rolf Lassgård m.fl. Premiere 10. august i biografer landet over.",
        "metadata": {
            "source": "https://www.berlingske.dk/skaerm/svensk-komedie-svarer-til-et-lunt-taeppe-og-en-varm-kop-te",
            "image_url": null,
            "publication_time": "Torsdag d. 10. august 2023, kl. 20.26",
            "author": null,
            "related_links": [],
            "attachments": []
        }
    }
}