{
    "version": "1.0",
    "document": {
        "id": 11793,
        "title": "Forældre til pjæk-børn mister penge",
        "content": "Flere københavnske skoleelever har så stort et fravær, at kommunen ender med at give deres forældre et såkaldt forældrepålæg. Et forældrepålæg betyder, at kommunen kan tilbageholde børne- eller ungebidrag og dermed tvinge forældre at samarbejde med kommunen og bliver betragtet som en af de alvorligste sanktioner, en kommune kan give en familie. Ifølge en aktindsigt foretaget af Berlingske gav Københavns Kommunes socialforvaltning sidste år 30 forældrepålæg. De 17 af dem blev givet pga. for meget fravær fra skole. Resten blev givet for manglende samarbejde eller kriminalitet. Tallene kommer, efter atBerlingskei går kunne beskrive, hvordan et stort antal københavnske elever har så højt et fravær fra folkeskolen, at de i løbet af deres ti skoleår går glip af det, der svarer til et helt skoleår. Ifølge en analyse fra kommunen var 6.269 elever på 40 københavnske folkeskoler i skoleåret 2014/2015 fraværende i mere end 20 skoledage eller ti procent af skoletiden. Det svarer til 17,6 procent af eleverne.  Dermed er fraværet blevet så højt, at Københavns Kommune nu vil forsøge at nedbringe det ved at ansætte særlige fraværskonsulenter og samtidig uddanne forældre til udsatte børn med højt fravær, så de bliver bedre til at støtte deres børns skolegang. Socialborgmester Jesper Christensen (S) håber, at de nye tiltag kan være med til ikke alene at nedbringe det generelle fravær, men også det fravær, der fører til forældrepålæg. »Det skulle gerne være med til at sikre, at vi får grebet ind, inden det kommer så langt som til et forældrepålæg,« siger han og forklarer, at kommunen giver forældrepålæg, når »forældre svigter i en grad, så det er nødvendigt.« Ifølge formand for Dansk Socialrådgiverforening, Majbrit Berlau, bliver der generelt givet meget få forældrepålæg. Bl.a. fordi de ikke nødvendigvis fremmer samarbejdet med forældrene. »Ofte handler det ikke om manglende vilje, men om manglende evne, når forældre ikke magter at få deres børn i skole,« siger hun.  Forskningschef på Via University College, Andreas Rasch-Christensen, synes initiativerne i København er en god idé. ”Man kan sanktionere over for mere ressourcestærke forældre. Men der, hvor man har massive udfordringer med ressourcesvage forældre, er man nødt til målrettet at støtte dem for at få det til at virke,” siger han.",
        "metadata": {
            "source": "https://www.berlingske.dk/samfund/foraeldre-til-pjaek-boern-mister-penge",
            "image_url": "https://berlingske.bmcdn.dk/media/cache/resolve/image_x_large/image/15/150165/14991202-forside-billede.jpg",
            "publication_time": "Onsdag d. 05. oktober 2016, kl. 13.47",
            "author": "Jens Ejsing",
            "related_links": [],
            "attachments": []
        }
    }
}