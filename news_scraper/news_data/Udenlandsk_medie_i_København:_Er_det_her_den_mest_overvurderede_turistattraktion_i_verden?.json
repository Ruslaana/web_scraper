{
    "version": "1.0",
    "document": {
        "id": 10887,
        "title": "Udenlandsk medie i København: Er det her den mest overvurderede turistattraktion i verden?",
        "content": "Hun tiltrækker fyldte turistbusser, og folk flokkes om hende for at få det helt rigtige minde på kamerarullen. På Langelinie i København står Den Lille Havfrue, der ofte bliver beskrevet som en af Danmarks mest berømte turistattraktioner. En beskrivelse, der dog ikke stemmer helt overens med den oplevelse, som journalisten Rob Harris, der er Europa-korrespondent hosThe Sydney Morning Herald, har af seværdigheden. En kold januardag i år tog han turen sammen med en gruppe australske turister for at få et glimt af den 110 år gamle bronzeskulptur. Reaktionerne er ikke til at tage fejl af: »Hun er ikke ret stor,« siger en af de fremmødte. »Ja, den er ret dårlig,« siger en andenifølge det australske medie. Og efter turen til den »lille« skulptur er der ét spørgsmål, der presser sig på hos den forfrosne journalist: »Er det her verdens mest overvurderede turistattraktion?« Skulpturen blev opstillet 23. august 1913 som en gave til Københavns Kommune fra Carl Jacobsen, søn af Carlsberg-bryggeriets grundlægger. Den er udført i bronze og granitsten og inspireret af H.C. Andersens eventyr om havfruen, der vil forenes med en ung, smuk prins på land. Den australske journalist bemærker i sin artikel, at Den Lille Havfrue tiltrækker en million turister årligt. »Hun er hadet af mange, men elsket af endnu flere,« skriver Europa-korrespondenten Rob Harris. Ifølge Visit Copenhagen er der snarere tale om »tusindvis« af »beundrere«, som skulpturen formår at trække til. Trods sin skeptiske indstilling lader Rob Harris dog en formildende bemærkning falde: »Det er klart ikke Rios Kristus-statuen. Ikke engang Frihedsgudinden i New York. Men hun er sød. Og jeg kan ikke lade være med at tænke: 'Hvad havde jeg egentlig forestillet mig?'« Det er ikke første gang, at Den Lille Havfrue figurerer i artikler om overvurderede turistattraktioner. Sidste år lavedeBuzzFeeden oversigt, hvor mediet kalder skulpturen »skuffende«: »Spild af tid. Det eneste sjove ved Den Lille Havfrue er, at turister kommer på klipperne i vandet for at få et nærmere billede af den.« Og i 2018 samledeBusiness Insiderde mest overvurderede attraktioner baseret på anmeldelser på Tripadvisor. »Den er lille, den sidder bare på en sten, og når du først har set et billede af den, har du virkelig oplevet det hele,« skriver mediet. At størrelsen på Den Lille Havfrue bliver fremhævet, kommer dog ikke bag på turismeforsker Matias Thuen Jørgensen, der har talt med TV 2 Kosmopol. Denerlille, slår han fast. »Det er nærmest blevet en del af den som attraktion, at den repræsenterer det, vi er: Et lille land, hvor noget ikke behøver at være stort for at være godt,«siger han til regionalmediet. ",
        "metadata": {
            "source": "https://www.berlingske.dk/indland/udenlandsk-medie-i-koebenhavn-er-det-her-den-mest-overvurderede",
            "image_url": "https://berlingske.bmcdn.dk/media/cache/resolve/image_x_large/image/175/1759300/24626681-gennem-rene-har-den-lille-havfrue-som-turisterne.jpg",
            "publication_time": "Tirsdag d. 30. januar 2024, kl. 09.06",
            "author": "Anne Meisner Synnestvedt",
            "related_links": [],
            "attachments": []
        }
    }
}