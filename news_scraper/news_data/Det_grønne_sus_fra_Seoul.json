{
    "version": "1.0",
    "document": {
        "id": 18937,
        "title": "Det grønne sus fra Seoul",
        "content": "Sydkoreas præsident Lee Myung-bak kommer på statsbesøg for at markere det stadig tættere samarbejde mellem Danmark og Sydøstasiens nye, grønne tiger, og der er al mulig grund til at lykønske statsminister Lars Løkke Rasmussen med hans succesrige forsøg på at knytte tætte bånd til Sydkorea. Præsident Lee repræsenterer en af verdens p.t. mest interessante strategiske allierede, først og fremmest fordi Sydkorea i løbet af ganske få år har formået at placere sig som et globalt referencepunkt for grøn vækst. Den dansk-sydkoreanske alliance handler om det, som glemmes totalt i det de blå-røde slagsmål: Hvad vi skal leve af i fremtiden. Vi kan ikke leve af at afskaffe efterlønnen, men vi kan basere økonomisk fremgang på en satsning inden for grøn teknologi. Det er en satsning, der rækker langt ud over 2020 – og som tager fat om det mest oversete politiske spørgsmål på Christians­borg: kampen for at bremse den tiltagende udpining af klodens økologiske systemer. I Sydkorea er denne udfordring ikke overset. Tværtimod. Præsident Lee har i løbet af ganske få år iværksat en altomfattende, national økonomisk strategi med ét fokusområde: at skabe grøn vækst til glæde for Sydkorea og verden. Korea vil inden 2020 skabe 1,8 millioner grønne jobs og næsten 1.000 milliarder kroner i omsætning inden for cleantech – og de har sat handling bag ordene. Det mest imponerende er imidlertid det faktum, at den grønne strategi er dybt forankret blandt Sydkoreas borgere, virksomheder og universiteter. På samme måde som vi i Danmark i efterkrigsårene var forbundet i en mission om at skabe en velfærdsstat, er det sydkoreanske samfund forenet i bestræbelserne på at blive verdens førende grønne nation. Sydkorea er derfor en af Danmarks mest aggressive konkurrenter på verdensmarkedet for grøn teknologi – og netop derfor er samarbejdet klogt. Vi udgør en stærk, grøn alliance på den globale scene – og vi kan lære meget af hinanden. Først og fremmest kan Danmark lære noget om, hvordan man samler en nation om de væsentlige og langsigtede udfordringer. Den dansk-sydkoreanske alliance rækker længere end et præsidentbesøg. I oktober vil en række initiativer med dansk-sydkoreansk opbakning således gøre København til globalt centrum for diskussionen om grøn vækst. Udover regeringens Global Green Growth Forum vil Green Growth Leaders, som er et samarbejde mellem bl.a. Københavns Kommune, DONG Energy, Realdania, Sydkoreas Green Growth Initiative og Mandag Morgen, præsentere nogle af verdens førende tænkere på den grønne scene, blandt andre den verdensberømte engelske sociolog Anthony Giddens og FNs tidligere klimachef Yvo de Boer, og det faktum, at Seoul deltager aktivt på højeste niveau, øger betydeligt mulighederne for, at København kan blive et globalt referencepunkt for udviklingen af den globale grønne vækst.",
        "metadata": {
            "source": "https://www.berlingske.dk/kommentatorer/det-groenne-sus-fra-seoul",
            "image_url": "https://berlingske.bmcdn.dk/media/cache/resolve/image_x_large/image/74/740228/4063307-per-meilstrup-klimadirektr-mandag-morgen.jpg",
            "publication_time": "Tirsdag d. 10. maj 2011, kl. 22.30",
            "author": null,
            "related_links": [],
            "attachments": []
        }
    }
}