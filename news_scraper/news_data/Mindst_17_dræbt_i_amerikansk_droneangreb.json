{
    "version": "1.0",
    "document": {
        "id": 7676,
        "title": "Mindst 17 dræbt i amerikansk droneangreb",
        "content": "PAKISTAN: Lige inden daggry onsdag morgen blev Pakistan angrebet af en amerikansk drone i Sarai Darpa Khel-området i den nordlige Waziristan-region. Mindst 17 personer er blevet dræbt i angrebet, skriver Reuters. Målet for det amerikanske droneangreb var en gruppe militante personer med relation til den afghanske gruppe Haqqani, som amerikanske myndigheder betragter som en af de farligste grupperinger, når det gælder modstandskampen mod amerikanske styrker i Afghanistan. To missiler ramte et hus tæt på markedet i byen Miranshah, og ifølge talspersoner fra såvel sikkerhedsstyrkerne som Taleban blev en del personer også såret ved angrebet. Haqqani har tætte relationer til Taleban og Taleban-leder Mullah Omar, men opererer primært på egen hånd. BNB",
        "metadata": {
            "source": "https://www.berlingske.dk/internationalt/mindst-17-draebt-i-amerikansk-droneangreb",
            "image_url": "https://berlingske.bmcdn.dk/media/cache/resolve/image_x_large/image/6/60699/6582772-usa-navydrone.jpg",
            "publication_time": "Onsdag d. 03. juli 2013, kl. 07.18",
            "author": null,
            "related_links": [],
            "attachments": []
        }
    }
}