{
    "version": "1.0",
    "document": {
        "id": 3673,
        "title": "2016 ser ud til at bryde alle varmerekorder",
        "content": "Marrakesh. 2016 bliver med stor sandsynlighed det varmeste år, der nogensinde er målt på kloden. Året bliver med 95 procents sikkerhed gennemsnitlig 1,2 grad varmere end niveauet før industrialiseringen. Det melder Verdens Meteorologiske Organisation (WMO) i en rapport, der præsenteres i Marokko på klimakonferencen COP22 i Marrakesh. Samtidig har ekstreme vejrfænomener som hedebølger, orkaner og oversvømmelser været hyppigere og mere voldsomme end før. Varmere oceaner har ført til blegning af koralrev og forstyrrede økosystemer i havene. - 16 af de 17 varmeste år, som er målt, er faldet i dette århundrede, siger WMO's generalsekretær, professor Petteri Daalas. Især i Arktis galopperer opvarmningen. I det arktiske Rusland har temperaturen ligget hele 6-7 grader over gennemsnittet. Alaska og det nordvestlige Canada har haft omkring 3 grader over normalen. I Kuwait nåede termometret i juli op på 54 grader, og i Indien ramte kviksølvsøjlen 51 grader. Pretoria i Sydafrika oplevede rekordvarme på 42,7 grader. Den globale hedebølge var i årets begyndelse hjulpet på vej af en særligt kraftig udgave af naturfænomenet El Niño. Men varmen er fortsat, efter at El Niño er klinget af, melder WMO. /ritzau/",
        "metadata": {
            "source": "https://www.berlingske.dk/internationalt/2016-ser-ud-til-at-bryde-alle-varmerekorder",
            "image_url": "https://berlingske.bmcdn.dk/media/cache/resolve/image_x_large/image/1/15311/15440845-usa-dailylife.jpg",
            "publication_time": "Mandag d. 14. november 2016, kl. 13.43",
            "author": null,
            "related_links": [],
            "attachments": []
        }
    }
}