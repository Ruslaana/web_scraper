{
    "version": "1.0",
    "document": {
        "id": 12606,
        "title": "Nicki Pedersen føler sig heldig efter voldsomt styrt",
        "content": "Speedwaykøreren Nicki Pedersen mener, at han nok var heldig, da han styrtede voldsomt i søndagens kamp om Den Gyldne Hjelm i tjekkiske Pardubice og slap med en voldsom hjernerystelse og brud flere steder på kroppen. Det siger den danske profil efter hjemkomsten til Danmark, hvor han forsøger at komme til hægterne. Styrtet skete, da han forsøgte at overhale russeren Emil Sajfutdinov. - Jeg er stadig meget tummelumsk i hovedet på grund af hjernerystelsen, men jeg ved godt, at jeg nok har været heldig, selv om sportstossen inden i mig måske synes, at jeg var uheldig, for jeg havde god fart i finalen og følte, at jeg kunne tage ham, siger Nicki Pedersen til Ekstra Bladet.  Avisen skriver, at lægerne foreløbigt har konstateret, at han har brækket tapperne på femte og sjette nakkehvirvel, og der er også mistanke om, at Nicki Pedersen har slået en flig af den ene skulder. Dertil kommer de fire brækkede ribben og bruddet på det ene håndled, som Nicki Pedersen selv meldte ud om søndag. - Jeg når lige at tænke, \"nu går det galt\", og så er jeg helt væk. Mine mekanikere nåede at blive rigtig bange, for jeg var væk i et kvarter. Efter hjemkomsten til Danmark har han været indlagt på Odense Universitetshospital, men blev udskrevet først på aftenen mandag, skriver BT. - Jeg gad ikke ligge der længere, så jeg blev udskrevet her til aften klokken 18, siger Nicki Pedersen ifølge bt.dk. Han skal gennem flere undersøgelser på hospitalet tirsdag, hvor han regner med at få svar på, om han skal opereres i skulderen eller armen. Nicki Pedersen meddelte efter styrtet søndag, at han regner med, at sæsonen er slut for hans vedkommende, og det ligger ifølge BT fast, at han i de kommende otte til 12 uger skal bære en nakkekrave. - Jeg har været pisseheldig, at der ikke er sket mere, end der er sket. - Havde det været nakkehvirvel nummer syv, der var brækket, så kan du blive lam. Man skal bare være glad for, at man ikke mistede førligheden, siger Nicki Pedersen til bt.dk. /ritzau/",
        "metadata": {
            "source": "https://www.berlingske.dk/sport/nicki-pedersen-foeler-sig-heldig-efter-voldsomt-styrt",
            "image_url": "https://berlingske.bmcdn.dk/media/cache/resolve/image_x_large/image/17/174923/14803556-nicki-pedersen-kvaestet-den-s.jpeg",
            "publication_time": "Mandag d. 19. september 2016, kl. 22.45",
            "author": null,
            "related_links": [],
            "attachments": []
        }
    }
}