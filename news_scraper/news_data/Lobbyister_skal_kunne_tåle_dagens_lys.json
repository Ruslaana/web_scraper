{
    "version": "1.0",
    "document": {
        "id": 9232,
        "title": "Lobbyister skal kunne tåle dagens lys",
        "content": "En korruptionsskandale i Europa-Parlamentet er blevet blotlagt i løbet af foråret. Skandalen er tankevækkende og understreger behovet for regulering af lobbyisme i EU. Måske en mærkesag for det kommende danske formandskab i EU? Journalister fra den britiske avis The Sunday Times havde således sat sig for at undersøge, hvor omfangsrigt korruptionen i Europa-Parlamentet potentielt er. Under foregivelse af at være ansatte i en lobbyvirksomhed, sendte de en invitation til 60 forskellige medlemmer af Europa-Parlamentet (MEP-er). Invitationen gik ud på, at MEPerne skulle deltage i bestyrelsen som rådgivere for en opdigtet lobbyvirksomhed. Lønnen var 100.000 euro om året. De fleste MEPer svarede enten ikke eller sendte direkte afslag. Men 14 ud af de 60 viste dog interesse og indvilligede i at mødes med de fiktive lobbyister. Resultatet blev, at fire MEPer hoppede på limpinden og indvilligede i at foreslå og arbejde for ændringerne mod betaling. De fire korrupte er: Rumæniens tidligere vicepremierminister Adrian Severin, Østrigs tidligere indenrigsminister Ernst Strasser, Sloveniens tidligere udenrigsminister Zoran Thaler samt spanske Pablo Zalba. Alle fire blev herefter af journalisterne bedt om at rejse konkrete ændringsforslag til eksisterende lovgivning i Europa-Parlamentet mod betaling. Adrian Severin blev bedt om at foreslå en ændring til direktivet: The Deposit Guarantee Schemes directive. Ændringen skulle medføre, at en bank, der gik fallit, havde mulighed for at forsinke udbetalingen til kunderne. Dette var en politik i direkte modstrid med Severins socialdemokratiske gruppe i Parlamentet, da de primært arbejder for forbrugernes, og ikke industriens, interesser. Ændringen blev indført i lovgivningen. Zoran Thaler blev bedt om at foreslå en ændring til direktivet: The Investor Compensation Schemes (ICS) directive. Ændringen skulle bestå i at reducere den sum penge, finansielle virksomheder var forpligtet til at udbetale som resultat af det oprindelige direktiv. Ændringen blev indført i lovgivningen.  Ernst Strasser blev ligeledes bedt om at fremsætte et ændringsforslag til ICS direktivet. Ændringen bestod i, at investeringsbankernes klienter skulle have minimum ni måneders varsel, før de blev ekskluderet fra ICS. Det lykkedes herefter Strasser at få vedtaget et 12-måneders varsel. The Sunday Times brugte i alt otte måneder på at undersøge MEPernes villighed til at modtage bestikkelse, og skandalen blev offentliggjort 20. marts i år. Thaler og Strasser afgav deres sæder i Parlamentet inden der var gået 24 timer efter offentliggørelsen af skandalen. Severin sidder fortsat i Parlamentet, dog som løsgænger. Hans tidligere parti, Socialdemokraterne, har krævet, at han går af og tilbageleverer sit mandat til Socialdemokraterne. Pablo Zalba blev afsløret noget senere i forløbet. Zalba indvilligede i at fremsætte et ændringsforslag, som senere blev vedtaget. Han sidder fortsat i EP i sin gruppe European People’s Party (EPP, kristendemokrater). Efter offentliggørelsen af skandalen blev der internt i Europa-Parlamentet iværksat en undersøgelse, som skulle efterprøve The Sunday Times’ påstande. Der har i forbindelse med denne efterforskning været konflikt mellem ledelsen af EP, repræsenteret ved formand Jerzy Buzek, og organisationen OLAF, der oprindeligt blev oprettet med det formål at undersøge korruptionen i Santer Kommissionen i 1999. OLAF fik ikke i første omgang adgang til de afslørede MEPers kontorer efter offentliggørelsen af cash-for amendments skandalen, men fik senere hen lov at foretage undersøgelser. Derudover blev der nedsat et udvalg ledet af Parlamentets formand, den ovennævnte Buzek, der fik til opgave at reformere MEPernes adfærdskodeks i relation til omgang med lobbyister. Det virker dog usandsynligt, at det nye adfærdskodeks vil virke effektivt, så længe stærke sanktionsmekanismer ikke implementeres. Endvidere vedtog Kommissionen og Parlamentet 22. juni at sammenlægge deres lobbyistregistre for at gøre lobbyismen mere gennemskuelig. I denne forbindelse er også lobbyisters adgang til Parlamentets bygninger i Bruxelles og Strassbourg blevet ændret. Tidligere havde lobbyister fri adgang for et år ad gangen, mens de i dag skal registrere sig hver dag og ydermere angive hvilke MEPer, de ønsker at tale med den pågældende dag. Endelig har Rumænien anmodet om, at Parlamentet ophæver Severins immunitet, så man kan foretage en nærmere undersøgelse af hans deltagelse i skandalen. Immuniteten blev ophævet 23. juni. For at kunne imødegå flere korruptionsskandaler som denne gælder det nu fremadrettet om at regulere lobbyismen til fordel for alle borgerne i EU. Men for at kunne gøre det, er man nødt til at vide, hvem og hvor mange lobbyister, der er tale om. Et obligatorisk lobbyregister kunne derfor være løsningen. Samtidig vil det give beslutningstagerne mulighed for bedre at finde ud af, hvem de står over for. Manglende fælles spilleregler for lobbyister rammer både lobbyisterne selv som gruppe - og så naturligvis også forbrugerne. Hvis nogle lobbyister vælger at bruge ufine metoder såsom bestikkelse, vil de muligvis kunne skaffe sig en konkurrencefordel i forhold til de lobbyister, som opfører sig ordentligt. Det vil samtidig kunne gå ud over de europæiske forbrugere og skatteydere, der kommer til at betale gildet, når bestemte grupper får tilskud og andre former for markedsbeskyttelse. I udarbejdelsen af klare spilleregler for, hvad lobbyister må og ikke må, vil EU med fordel kunne trække på amerikanske erfaringer. Der er jo ingen grund til at opfinde den dybe tallerken to gange. I USA indførte man i 1995 den såkaldte ’Lobbying Disclosure Act’. Denne lovgivning afløste ’Federal Regulation of Lobbying Act’ fra 1946. Formålet med indførelsen af ’Lobbying Disclosure Act’ var at gøre det endnu vanskeligere at snyde de amerikanske skatteydere og forbrugere. På baggrund af den amerikanske ’Lobbying Dis-closure Act’ bør EU indføre følgende tre regler: For det første skal alle lobbyister lade sig registrere  det er altså ikke frivilligt som i EU. For det andet skal lobbyisterne offentligt afrapportere deres aktiviteter til myndighederne hvert halve år, herunder oplyse, hvilke områder de udøver lobbyisme på, hvilke bureaukrater de har kontaktet, navnene på de ansatte lobbyister samt de samlede udgifter til lobbyaktiviteter. Disse rapporter skal være fuldt tilgængelige for offentligheden. Det er vigtigt, at alt kan tåle offentlighedens lys. EU bør her udarbejde en hjemmeside i stil med den amerikanske, hvor al registrering, dokumenter, osv. gøres tilgængelige for offentligheden. Søger man fx på energigiganten Halliburton fra Texas, fremgår det for eksempel, at firmaet i perioden 1. januar til 30. juni 2004 brugte 250.000 dollar på lobbyisme. Det fremgår videre, at Halliburton i perioden har lavet lobbyisme i forhold til asbest-lovgivningen, søgt at fremme energidelen i de løbende WTO-forhandlinger, fortsætte samarbejdet med det amerikanske militær samt en række andre områder. For det tredje skal lovbrydere straffes, hvis præcist definerede spilleregler for ’god opførsel’ er blevet overtrådt. Effektiv bekæmpelse af bestikkelse og korruption vil her mindske lobbyisters muligheder for at bruge sådanne strategier. Det er i denne forbindelse også vigtigt at belønne embedsmænd, der opdager korruption og råber ’vagt i gevær’, de såkaldte ’whistleblowers’. Sammenfattende er der stadig akut mangel på regulering af lobbyisme i EU. Frivillig registrering af lobbyister i EU er et prisværdigt første skridt. Men anbefalingen er at gøre arbejdet færdigt og lave klare og fælles spilleregler for lobbyisterne. Danmark vil kunne gribe chancen under det kommende EU-formandskab i første halvår af 2012. Danmark vil her kunne gøre regulering af lobbyisme til en mærkesag. Det vil givetvis øge tilliden til EU blandt borgerne, hvis det kommer frem i lyset, hvem der forsøger at præge lovgivningen i Europa.",
        "metadata": {
            "source": "https://www.berlingske.dk/kronikker/lobbyister-skal-kunne-taale-dagens-lys",
            "image_url": "https://berlingske.bmcdn.dk/media/cache/resolve/image_x_large/image/9/91138/4473381-kronikteg.jpg",
            "publication_time": "Søndag d. 04. september 2011, kl. 22.30",
            "author": null,
            "related_links": [],
            "attachments": []
        }
    }
}