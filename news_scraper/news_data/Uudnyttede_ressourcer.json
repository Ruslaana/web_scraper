{
    "version": "1.0",
    "document": {
        "id": 18545,
        "title": "Uudnyttede ressourcer",
        "content": "Denne Esben Danielsen kan ikke lide, at flere medier har kritiseret skarpt, hvorledes en alliance mellem kommunalpolitikere og festival i Roskilde har anvendt grundlovens ekspropriationsbestemmelser til at tage jord fra én virksomhed (et gartneri) for at kunne lade en anden (festivalen) bruge den. I enslydende indlæg til Jyllands-Posten og Børsen skriver udviklingschefen således, hvordan den pågældende jord igennem nogle år jo bare har ligget ubrugt hen - om end han udelader, at selvsamme festival faktisk har haft jorden lejet men foretrak at få den til en billigere leje. Således foranlediget vil Groft sagt gerne bede pænt om lov til at se nogle udtog fra udviklingschefens private bankkonti. Det kunne jo være, at der henstod en række større beløb, som han sådan bare lod stå der uden rigtigt at bruge dem til noget. Måske vi ville finde et godt formål eller to at bruge dem på. Men desværre for os, er vi - ulig Roskilde Festival - ikke så politisk velplacerede, at vi bare kan tage for os af retterne og lade som om, at det sker for andres skyld.",
        "metadata": {
            "source": "https://www.berlingske.dk/kommentatorer/uudnyttede-ressourcer",
            "image_url": "https://berlingske.bmcdn.dk/media/cache/resolve/image_x_large/image/62/625196/4017461-peter-kurrild-klitgaard.jpg",
            "publication_time": "Onsdag d. 14. marts 2012, kl. 22.30",
            "author": null,
            "related_links": [],
            "attachments": []
        }
    }
}