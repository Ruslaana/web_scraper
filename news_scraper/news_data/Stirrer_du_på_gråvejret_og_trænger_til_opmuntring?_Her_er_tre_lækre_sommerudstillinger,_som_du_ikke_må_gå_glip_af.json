{
    "version": "1.0",
    "document": {
        "id": 9419,
        "title": "Stirrer du på gråvejret og trænger til opmuntring? Her er tre lækre sommerudstillinger, som du ikke må gå glip af",
        "content": "Selvom det er sommerferie, og de fleste københavnere er flygtet ud af byen for at give plads til turisterne, er der stadig masser af ting at opleve. De få af os, der er blevet tilbage for at passe vores arbejde – og dem, der holder ferie i København – har stadig brug for at få næret sjælen. Her er for eksempel tre virkelig gode kunstoplevelser, der kan ses helt frem til august – ja, udstillingen på designmuseet bliver faktisk hængende året ud.  Ude på det idylliske udstillingssted Sophienholm ved Bagsværd sø, hvor både Caspar David Friedrich, Adam Oehlenschläger og den tyske digter Klopstock har slået deres folder, har folkene bag udstillingsstedet fået en virkelig god idé: De har lavet en udstilling om kurveflet! Det lyder ikke af meget, sådan ved første ørekast, men mit klare råd til enhver, der læser dette, er: Skynd jer afsted til Sophienholm. Det er en helt fantastisk, smuk, sensuel, humoristisk og øjenåbnende udstilling, som med noget så banalt og oldgammelt som flet får fortalt os noget vigtigt om mennesket og de ting, det omgiver sig med. Naturligvis, havde jeg nær sagt, tager udstillingen tematisk udgangspunkt i science fiction-forfatteren Ursula K. Le Guins »The Carrier Bag Theory of Fiction«, der igen var inspireret af den feministiske journalist Elizabeth Fishers »The Carrier Bag Theory of Evolution«, hvor hun argumenterede for, at bæreposen, kurven altså, var menneskets første civiliserende redskab. Le Guin bruger den tanke til sin idé om fiktionen som en beholder med mange stemmer, stemninger og handlinger i, og dermed er ballet åbnet: En kurv er – ligesom en udstilling – noget, der kan være noget i. Bum. Med den undertekst er udstillingen kurateret og designet af den unge arkitektduo Mentze og Ottenstein, som museerne og udstillingsstederne virkelig har bud efter for tiden. At de har travlt i firmaet, kan man godt forstå, for deres udstillinger er altid gennemtænkte og hyperæstetiske, og at have duoen med som kuratorer på »Laboratorium for Flet« har været et godt valg, tror jeg, fordi arkitektur ligesom flettede kurve handler om at forene det sanselige og det praktiske. Udstillingen, der tager ideen om at være et »laboratorium« meget alvorligt, blander oplysning, historie, kunst og brugskunst sammen og bliver på den måde til sit eget flettede værk – en pointe, der dyrkes med stor entusiasme i alle de aktiviteter og tryksager, der følger med udstillingen. Blandt andet en ganske skøn »pamflet« lavet i samarbejde med nyhedsbrevsmediet Føljeton. Til selve udstillingen har kuratorerne samarbejdet med den danske mesterfletter Steen Hedegaard Madsen, som ud over sine egne værker har en enorm samling af flettede ting af enhver slags. I »pamfletten« fortæller Hedegaard Madsen, at han har været med til at rense en 7.500 år gammel ruse, og at den var flettet med præcis samme teknik som den, man bruger nu. De gamle kurve fra Hedegaard Madsens samling er interessante, fordi de så tydeligt er formgivet til et specifikt formål: Der er kurve til blåbær, kurve til nødder, kurve til æg osv., osv., og i hvert enkelt tilfælde kan man nemt se, hvorfor det er praktisk, at de har fået præcis den form, som de har. At komme tæt på det helt jordnære, men mageløse håndværk er en stor sanselig oplevelse, og det er næsten umuligt at lade være med at røre ved de udstillede genstande, som, når de er bedst, har både skulpturel form og praktisk anvendelighed. Som modstilling til de gamle brugskurve viser udstillingen en række moderne kunstprojekter, der også anvender flet. Det er sjovt nok, men jeg må indrømme, at jeg endte med at finde de praktiske kurve langt mere interessante end »kunsten«. Det er dog kun en lille betydningsløs detalje i den store flettefest ved Bagsværd Sø. Udstillingen er så rig og så stimulerende, at den mageligt kan ses flere gange. Man får faktisk lyst til at begynde at flette et eller andet. Laboratorium for Flet. Sophienholm. Nybrovej 401, 2800 Kongens Lyngby. Til 25 august 2024.  En løbende mannequin pakket ind i gazebind, en skiveskåret slagter, tomme montrer og rygsække fyldt med store sten er bare et par af de meget mærkelige skulpturer, som man helt frem til 11. august kan muntre sig med at betragte og undres over inde på Kunsthal Charlottenborg. Værkerne er alle lavet af Simon Dybbroe Møller, der også er professor i skulptur på Det Kongelige Danske Kunstakademi lige ved siden af, og de er elementer i den store, retrospektive udstilling, som kunsthallen har fået stablet på benene. Simon Dybbroe Møller fortæller historier med sine værker, der ofte består af fundne objekter sat sammen på overraskende måder. Når man kommer op ad trappen til udstillingen, ligger der omkring 20 skolerygsække smidt tilfældigt op ad den ene væg. Man tænker, at der måske er en skoleklasse på besøg, men ser så, at hver enkelt rygsæk er fyldt helt op af store, tunge sten. Der er noget meget tvetydigt i sammenstillingen. Man tænker på de stakkels børn, på Sisyfos, på livets tyngde og på al den symbolske mening, som man kan proppe ind i tableauet, som måske bare er slet ingenting. Det er sådan, at Dybbroe Møllers kunst fungerer, og for en gangs skyld giver det faktisk mening at læse de ledsagende tekster til værkerne, der er meget litterære og får en ekstra dimension af de ord, der følger dem. Heldigvis fungerer de også uden tekster, og som altid, når jeg ser på udstillinger som denne, tog jeg først en tur rundt uden at læse »brugsanvisningen« og så en tur efter læsningen. Det var sådan, jeg fandt ud af, at alle de støbejernsblade, der ligger på gulvet i værket »Iron Fall«, faktisk er ornamenter, der er savet af gamle »lysestager, lysekroner, stole, ovndøre, bænke og porte«, som der står i teksten. Værket består desuden af to udgaver af den belgiske billedhugger Constantin Meuniers »Havnearbejder« fra 1883. Figurerne er her pillet ned fra deres piedestal og står i lidt over menneskestørrelse og skuler olmt ad hinanden. Det hele handler vistnok om arbejde, om heroisme, om pynt, om økonomi og mange andre kloge ting, men heldigvis er der også noget elementært fascinerende i opstillingen af de to figurer, sådan som der er i stort set alle de tableauer, som udstillingen præsenterer os for. Her er plastikafstøbninger af spiste måltider, her er glasbænke, man ikke kan sidde på, skoletavler hængt på højkant og sære tomme montrer, der engang har været fyldt af dyre ure, men nu bare rummer støv. Tidens gang interesserer i det hele taget Dybbroe Møller, meget prægnant illustreret af værket »Bag of Bones«, der er en uhyggelig, fotorealistisk genoplivning af Grauballemanden. Nu på en sofa i et rum, der ligner noget fra David Lynchs tv-serie »Twin Peaks«. Et andet fascinerende værk er skulpturgruppen »Sporting«, der består af mannequiner, som er blevet sprøjtet over med beton, så de nu nærmest ligner afstøbningerne af de stakkels mennesker, der omkom i Pompei. Ifølge teksten handler det om at »vende den skulpturelle proces om«; altså at lægge noget til i stedet for at hugge det væk. Det er en lidt søgt pointe, synes jeg, og jeg kan egentlig bedre lide Pompei-referencen end den kunstfilosofiske, men der er det så heldigt, at man bare kan lave sin egen historie – det tror jeg godt, man må. Under alle omstændigheder er Simon Dybbroe Møllers »Thick & Thin« her på Kunsthal Charlottenborg en fascinerende oplevelse og bestemt en udstilling, som man bør opsøge, hvis vejret er til kunstudstillinger. Thick & Thin. Kunsthal Charlottenborg. Nyhavn 2, 1051 København. Til 11. august 2024.  Designmuseum Danmark, der engang hed Kunstindustrimuseet, har en virkelig fornem samling af japansk brugskunst. Helt fra museets grundlæggelse i 1890, da »japonismen« i europæisk kunst var meget stærk, har skiftende direktører haft et godt øje til inspirationen fra den opgående sols land. Det så man for eksempel tydeligt illustreret af den fornemme udstilling »Learning from Japan« fra jubilæumsåret 2015. Noget af det, som museet har i store mængder, er de fantastiske »Ukiyo-e«-træsnit fra den såkaldte Edo-periode, der varede fra 1603 til 1868. Det var en tid med stor økonomisk fremgang i Japan, og den betød blandt meget andet, at den japanske »middelklasse« fik råd til både kunstgenstande og til en mere hedonistisk livsstil. Denne »flydende verden« (»ukiyo« på japansk) blev skildret i billeder, der blev en hel industri. Billedkunstnere tegnede deres forlæg på papir, og professionelle træskærere, trykkere og forlæggere sørgede for at få dem produceret og distribueret. Trykkene kom i store oplag og var så billige, at selv de lavere klasser havde råd til at købe dem. »Ukiyo-e« er altså plakatkunst og havde fra starten plakatens slagfærdighed. Billederne skildrede det, som vore egne plakater også skildrer: Filmstjerner, løssluppenhed, drama – og sex. I 1600-tallets Japan var der bare ikke tale om filmstjerner, men om berømte sumobrydere, prostituerede eller geishaer, som mere var »syngepiger«. De japanske tryk kom til Europa sammen med andre varer fra det fjerne østen og fik en enorm indflydelse på den europæiske billedkunst. De »flade« billeder, det fraværende centralperspektiv og de brutale beskæringer inspirerede alle avancerede kunstnere fra impressionismen og frem, og alene derfor er det interessant at se de japanske træsnit. Desværre er trykkene meget lysfølsomme, og de bliver af den grund ikke vist særligt tit, så når man endelig har chancen, er det bare om at gribe den, og det kan man helt frem til januar 2025. Den lille udstilling har fået titlen »I krig & kærlighed«, og den fokuserer på trykkene fra den »flydende verden« og de senere krigspropagandatryk fra slutningen af 1800-tallet, da Japan havde åbnet sig mod Vesten, og selv var i gang med at forvandle sig til en moderne stormagt. Helt i tidens ånd skal kuratorerne på de ophængte forklaringer gøre et stort nummer ud af at forklare os, at både krig og prostitution er noget værre noget. Jajajaja. Det er »træls« – for nu at sige det på jysk – at blive talt ned til på den måde. »Det veeeeeeed vi godt,« har man lyst til at råbe, men når det nu ikke kan være anderledes, kan man heldigvis bare springe missionsteksterne over og se på billederne, der som altid er helt forrygende, udført med et ubegribeligt overlegent håndværk og netop fulde af de detaljer og særheder, der fascinerede de europæiske billedkunstnere, da de første gang fik øje på dem. Helt tydeligt er krigsbillederne fra slutningen af 1800-tallet af en langt ringere kvalitet end højdepunkterne fra Edo-perioden, men man ser i dem, hvordan de japanske plakater også må have været en stor inspiration for de tegnere, der grundlagde den belgisk-franske tegneseriestil, med Tintins skaber, Hergé (Georges Remi), som det oplagte eksempel. Udstillingen har kun ét problem – også betinget af træsnittenes sårbarhed – og det er, at lokalet, som udstillingen vises i, ligger hen i halvmørke, og at trykkene alle er rammet ind bag noget glas, der giver nogle virkelig forstyrrende reflekser. Man ville næsten ønske, at museet ville lave en parallel udstilling, hvor de scannede og reproducerede de fine tryk og så lod os se dem med fuldt blus på lampen. Man går glip af virkelig mange detaljer i udstillingen, sådan som den hænger nu, og selv når man trykker næsen flad mod glasset, kan man kun vanskeligt se alle de fine billedelementer. Det er derfor godt, at man i museets boghandel kan købe nogle virkelig fremragende bøger med reproduktioner af de fine tryk. For eksempel »Begærets billeder«, der netop er udkommet som en slags kompagnon til udstillingen, og hvor man kan få alt at vide om de japanske træsnit. Den dunkle belysning trækker oplevelsen ned på fire stjerner, men trods den lille ærgrelse bør man ikke holde sig tilbage. »I krig & kærlighed« er bestemt værd at se. I krig & kærlighed. Designmuseum Danmark. Bredgade 68, 1260 København. Til 5. januar 2025.",
        "metadata": {
            "source": "https://www.berlingske.dk/kunst/stirrer-du-paa-graavejret-og-traenger-til-opmuntring-her-er-tre-laekre",
            "image_url": null,
            "publication_time": "Tirsdag d. 09. juli 2024, kl. 13.11",
            "author": "Holger Dahl",
            "related_links": [],
            "attachments": []
        }
    }
}