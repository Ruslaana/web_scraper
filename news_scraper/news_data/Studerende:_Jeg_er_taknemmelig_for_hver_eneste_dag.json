{
    "version": "1.0",
    "document": {
        "id": 18680,
        "title": "Studerende: Jeg er taknemmelig for hver eneste dag",
        "content": "Jeg er taknemlig over, at Danmark giver mig den rigdom, det er at have mulighed for at tage et semester i udlandet og opleve verden på en helt ny måde uden at skulle optage lån. Jeg er taknemlig, når jeg møder medstuderende fra fem forskellige kontinenter og diskuterer vores situation som studerende, og jeg gang på gang må konstatere, at jeg har været den heldigste med de bedste muligheder. Især når jeg hører om de svimlende summer, som amerikanske studerende skal betale for at modtage den samme kvalificerede undervisning, som jeg får. Jeg er taknemlig over mine engagerede og inspirerende undervisere med en helt uset forståelse for den enkelte studerende. Især når jeg konstaterer, hvor professionelle de er i deres undervisning, og hvor højt niveauet er. Jeg er taknemlig over, at jeg har fået så gode muligheder, at jeg har kunnet flytte fra Sydfyn til en lejlighed på indre Vesterbro. Jeg er taknemlig over, at man som studerende næsten altid har mulighed for at finde job til en løn, som får mine udenlandske medstuderende til at ønske, at de også var danskere. Især med tanken om de fantastiske vilkår, som danske studiejob har. Jeg er taknemlig over, at jeg har mulighed for at spise sundt og varieret, og at der hver måned er plads til at nyde livet med en middag ude og en burger på en café. Tak, Danmark, for at give mig disse fantastiske muligheder. Men jeg er træt af at høre om danske studerende, der ikke får penge nok af fælles­skabet til deres overforbrug. Studerende, som prioriterer at bo i dyr lejlighed i den smarte del af København eller at købe dyre luksuscomputere. Jeg er træt af, at danske studerende, der har nogle af verdens bedste muligheder, udnytter dem ved at sidde på Facebook igennem forelæsninger, hvis de da altså overhovedet gider stå op. Jeg er træt af den sløsede attitude om, at hvis man ikke består, fordi man ikke har gidet læse hjemmefra, gidet deltage i undervisningen eller gidet forberede sig til eksamen, så tager man da bare en anden uddannelse. Kom nu, danske medstuderende! Vi har verdens bedste muligheder for at være verdens elite, og det koster os ikke en krone. Udnyt det, for tænk bare, hvis det gik op for den almindelige dansker, hvad det ville betyde for motivationen, hvis vi, i stedet for at få betalingen for at tage en gratis uddannelse, skulle betale for det.",
        "metadata": {
            "source": "https://www.berlingske.dk/kommentatorer/studerende-jeg-er-taknemmelig-for-hver-eneste-dag",
            "image_url": "https://berlingske.bmcdn.dk/media/cache/resolve/image_x_large/image/68/686284/4782773-christian-jeppesen-finansstuderende-3-semester-niels-brock.jpg",
            "publication_time": "Onsdag d. 11. januar 2012, kl. 12.43",
            "author": null,
            "related_links": [],
            "attachments": []
        }
    }
}