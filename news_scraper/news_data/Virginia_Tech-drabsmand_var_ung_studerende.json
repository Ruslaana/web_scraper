{
    "version": "1.0",
    "document": {
        "id": 18749,
        "title": "Virginia Tech-drabsmand var ung studerende",
        "content": "Det var en ung mand, der torsdag dræbte først en politimand og dernæst sig selv på området omkring læreanstalten Virginia Tech. Dagen før havde drabsmanden stjålet en bil ved at true ejeren med en pistol, ifølge politiets efterforskning. Virginia State Police har identificeret manden som den 22-årige Ross Truett Ashley, der var deltidsstuderende på Radford University i Virginia. Onsdag gik han ind på et ejendomsmæglerkontor og forlangte med en pistol i hånden at få nøglerne til en af de ansattes biler. Derefter kørte han fra stedet, og senere efterlod han den hvide Mercedes på en parkeringsplads ved Virginia Tech. Ifølge politiet havde drabsmanden ingen tilknytning eller udeståender med den dræbte politimand Deriek Crouse. Meldingen om skyderiet sendte chokbølger gennem USA, da det fik tankerne tilbage til 2007. Her blev Virginia Tech ramt af en endnu større tragedie, da en bevæbnet mand dræbte 32 personer og til sidst sig selv. Det største massedrab på en læreanstalt i USA. Og torsdag gik alarmen altså igen. Deriek Crouse som arbejde som vagt på universitetet, blev skudt og dræbt af Ashley, der efterfølgende flygtede til fods. Senere blev han fundet på en parkeringsplads 800 meter væk. Han var skudt med det samme våben som politimanden. Specialstyrker fra FBI blev sat ind i jagten på gerningsmanden tidligt torsdag aften dansk tid, inden alarmen sent på aftenen kunne afblæses. /ritzau/Reuters INFOshop:Her er Danmarks bedste skoleguider INFOshop:Studerende om deres privatøkonomi og job",
        "metadata": {
            "source": "https://www.berlingske.dk/internationalt/virginia-tech-drabsmand-var-ung-studerende",
            "image_url": "https://berlingske.bmcdn.dk/media/cache/resolve/image_x_large/image/69/692861/4723663-us-crime-shooting.jpg",
            "publication_time": "Lørdag d. 10. december 2011, kl. 05.16",
            "author": null,
            "related_links": [],
            "attachments": []
        }
    }
}