{
    "version": "1.0",
    "document": {
        "id": 17582,
        "title": "Ny mystik om trusler i Sass-sag",
        "content": "»Hej Sass… talte med Murat senere… Bad ham lukke røven… De skal bare skrubbe af… Husk Sass… Vi er de stærkeste.« Sådan er ordlyden i en SMS, som Henrik Sass Larsen (S) efter eget udsagn har modtaget på sin telefon fra Bandidos-rockeren Torben Ohlsen Jensen, også kendt som Suzuki-Torben. SMS’en tikkede ind den 21. maj, dagen efter at Sass havde været sammen med Tommy Kamp på restaurationen Hugos Vinkælder i Køge. Den aften ringede Tommy Kamp til Bandidos-rockeren, fordi Tommy Kamp ifølge PETs rapport om forløbet, følte sig truet af nogle af de andre gæster på Hugos Vinkælder. De andre gæster var Murat Kitir og hans ven, som var til stede på Hugos Vinkælder den 20. maj. Men Murat Kitir forstår slet ikke, at Tommy Kamp følte sig truet af ham. - Vi var til stede på Hugos og var absolut ikke truende over for nogen som helst. Jeg var der for at få nogle drinks med et par af mine venner. Så kom Torben (Ohlsen Jensen, Bandidos-rocker, red.) lige pludselig og sad der sammen med Tommy (Kamp, red.) og Sass Larsen. Ellers så gik vi vores vej. Der var ikke så meget, forklarer Murat Kitir selv om aftenens begivenheder.  Som Kitir fortæller, dukker Torben Ohlsen Jensen på et tidspunkt op på Hugos Vinkælder, og rockeren har selv forklaret, at det var på foranledning fra Tommy Kamp, som følte sig truet. - Tommy Kamp ringer og spørger, om jeg ikke lige kommer forbi. Jeg har på fornemmeren, at det var vældigt godt, hvis jeg lige kunne komme forbi, har Bandidos-rockeren forklaret til TV 2. Men Murat Kitir forklarer, at han slet ikke var i kontakt til Henrik Sass Larsen og Tommy Kamp den aften. - Vi passer os selv. Vi drikker vores drinks. Jeg kan slet ikke forstå, hvis der var nogen, der skulle føle sig truet. Udveksler du nogle ord med Tommy Kamp eller Henrik Sass Larsen på Hugos Vinkælder? - Ikke et eneste ord. Vi går ned og får vores drinks og sætter os ned, og vi går videre. Vi snakker jo ikke sammen mere. Efter alt, hvad der er sket, siger Murat Kitir.  Som Murat Kitir indikerer, har han en fortid med Sass og Kamp. Murat Kitir er indehaver af Café Vanilla, hvor Tommy Kamp – nogle gange sammen med Henrik Sass Larsen - gennem tre år angiveligt fik serveret gratis mad, sprut og vin. Tilsyneladende for at lokalpolitikeren Tommy Kamp skulle hjælpe Murat Kitir og medejeren Ertugrul Karahan med at få en godkendelse fra kommunen til udendørsservering. Den forbindelse ledte til, at politiet rejste sigtelse mod Murat Kitir og Ertugrul Karahan for forsøg på bestikkelse og mod Tommy Kamp for bedrageri. Murat Kitir forklarer, at han på den baggrund ingen kontakt har med Tommy Kamp eller Henrik Sass Larsen længere.  Kitir mener heller ikke, at Vanilla-sagen kan være medvirkende til, at Tommy Kamp følte sig truet af Murat Kitir og hans venner på Hugos Kælder. - Vi hilser ikke på hinanden eller noget som helst. Jeg passer mig selv og prøver at komme videre med mit liv. Jeg er helt uforstående over for, at de skulle føle sig truede, siger Murat Kitir. Ud fra den tekstbesked, som Henrik Sass Larsen modtager fra Bandidos-rockeren, fremgår det, at rockeren » talte med Murat senere… Bad ham lukke røven.« Men ifølge Murat Kitir blev han ikke på plads af Torben Ohlsen Jensen i forbindelse med begivenhederne på Hugos Vinkælder den 20. maj. - Jeg står helt uforstående over for det, jeg ser i dag. Jeg har talt med Torben (Bandidos-rockeren - red.) i går vedrørende de her SMS’er, og dem kender han ikke noget til. Det siger han til mig i hvert fald, siger Murat Kitir. Han forklarer, at han har en nær og langvarig relation til Torben Ohlsen Jensen, så det undrer ham, at Torben skulle bede ham »lukke røven.« - Det passer simpelthen ikke. Jeg har kendt Torben i tyve år. Jeg betragter ham som en ven. Jeg kendte ham også, før han blev rocker, siger Murat Kitir. ",
        "metadata": {
            "source": "https://www.berlingske.dk/politik/ny-mystik-om-trusler-i-sass-sag",
            "image_url": "https://berlingske.bmcdn.dk/media/cache/resolve/image_x_large/image/50/500240/4554430-rocker.jpg",
            "publication_time": "Fredag d. 28. oktober 2011, kl. 10.38",
            "author": "Laura Labarca Clausen",
            "related_links": [],
            "attachments": []
        }
    }
}