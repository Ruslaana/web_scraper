{
    "version": "1.0",
    "document": {
        "id": 19179,
        "title": "Kristendom og fritagelse",
        "content": "Men så argumenterer gruppen for et navneskifte for folkeskolens kristendomsundervisning til religionsundervisning som et element i religionsfriheden. Jeg er uenig. Fagets nuværende navn er kristendomskundskab, og det pointeres, at det netop er, fordi det handler om kundskaber og ikke om religiøs oplæring. Skolens fokus er ikke Gud og troen, men mennesker, kulturer og samfund. Netop derfor må kristendommen have en særstatus i skolen frem for andre religioner. Det er kristendommen, Danmark har en tusind år lang historie med, og derfor er det den, der har haft afgørende indflydelse på dansk sprog, historie, bygningsværker, litteratur, malerkunst, musik, ugerytme, årsrytme, flertallets livsrytme og grundlæggende menneskelige værdier. Derfor er der behov for en langt mere dybtgående fortrolighed med kristendommen end med andre religioner, hvis vi som kristne, muslimer, ateister og alle andre skal have forudsætninger for at forstå dansk og vestlig kultur og historie og sammen bygge videre på vores fælles samfund. Ligesom fagbetegnelsen ’dansk’ ikke indikerer, at dansk er bedre end norsk og svensk (som også indgår i ’dansk’), så indikerer fagbetegnelsen ’kristendomskundskab’ heller ikke, at kristendommen er en sandere religion end andre. Undervisningen om andre religioner er vigtig for vores indbyrdes forståelse, lokalt og globalt. Når det opleves diskriminerende, at den varetages i ’kristendomskundskab’, kan vi vælge at gå tilbage til ordningen fra 1975-1993. Her var ikke-kristne religioner og livsopfattelser et særskilt emne i skolen, som forskellige fag kunne afgive timer til. Dermed ville der blive sat præcis betegnelse på begge områder, og vi ville undgå en stadig diskussion om forholdet mellem kristendommen og andre religioner i samme fag. I 9. kl. kunne de evt. lægges sammen i et fælles religionsfag med god plads til mødet mellem religionerne. Der skal formidles kundskaber og ikke forkyndes. Ja, men dermed er ikke alt sagt. For hvilke kundskaber udvælger vi til beskrive islam? Hvad er kundskaben om, hvad der foregik påskemorgen for godt 2000 år siden? Hvordan blev jøderne et folk? Hvad er forholdet mellem religionerne? Lærere vil give forskellige svar på disse spørgsmål, og det vil vise sig, at en kundskabsmeddelende undervisning i praksis kan blive båret af et religionskritisk, agnostisk eller relativistisk grundsyn. Sådanne grundsyn kan virke mere eller mindre »af-forkyndende« på troende elever. Derfor er fritagelsesmuligheden vigtig for religionsfriheden i Danmark. Da fritagelsesmuligheden er under stærkt pres, kunne jeg ønske, at gruppen ville udtale sig til støtte for den.",
        "metadata": {
            "source": "https://www.berlingske.dk/kommentatorer/kristendom-og-fritagelse",
            "image_url": "https://berlingske.bmcdn.dk/media/cache/resolve/image_x_large/image/72/729145/4150295-birgitte-kjr-lrer-p-dansk-bibel-institut-og-jakobskolen.jpg",
            "publication_time": "Mandag d. 13. juni 2011, kl. 22.30",
            "author": null,
            "related_links": [],
            "attachments": []
        }
    }
}