{
    "version": "1.0",
    "document": {
        "id": 15489,
        "title": "Kurdisk oprørsleder taler for fred",
        "content": "DIYARBAKIR: Den fængslede kurdiske oprørsleder, Abdullah Öcalan, beordrede i går sine soldater til at indstille kamphandlingerne og trække sig tilbage fra tyrkisk territorium – et skridt hen mod afslutningen på en konflikt, der har kostet mindst 40.000 mennesker livet, splittet landet og undergravet økonomien. Et ukendt, men sekscifret antal kurdere samledes i byen Diyarbakir, hvor de jublede og vinkede med faner med Öcalans portræt, da et brev fra lederen, der har siddet fængslet på en ø i Marmara-havet siden 1999, blev læst op af en kurdisk politiker. »Lad våbnene tie og politikken indtage hovedrollen,« lød ordene ud over et hav af røde, gule og grønne kurdiske flag. »Vi har nået en fase, hvor vores væbnede styrker bør trække sig tilbage bag grænserne. Dette er ikke afslutningen. Det er begyndelsen på en ny æra.« Tyrkiets premierminister, Tayyip Erdogan, har løbet betydelige risici siden valget i 2002 ved at bryde gamle, hævdvundne tabuer, ikke mindst inden for militæret; Erdogan har trinvist givet kurderne en række kulturelle og sproglige rettigheder, men de kurdiske aktivister kræver fortsat større politisk frihed fra Ankara. Erdogan talte fra Holland, hvor han var på statsbesøg, og han hilste opfordringen til våbenhvile velkommen men sagde samtidig, at den virkelige test vil være at omsætte den til praksis. Han lovede dog at indstille de militære aktioner, hvis oprørernes våben blev tavse. »Fra det tidspunkt dette bliver implementeret, vil atmosfæren i Tyrkiet forandre sig. Jeg tror på det her,« sagde Erdogan, der dog samtidig påtalte fraværet af det røde, tyrkiske flag med stjernen og halvmånen ved folkemødet i Diyarbakir. Erdogan skal tage hensyn til et skeptisk, konservativt establishment i Tyrkiet, mens Öcalan fra sin celle på fængselsøen på sin side skal samle og fastholde en støtte fra sine krigere, der er forskanset i de fjerntliggende Qandil-bjerge i det nordlige Irak. Mange af dem er noget skeptiske over for den nye fredsproces. Öcalan opstillede ingen tidsplan. Oprørsstyrkerne skal trækkes tilbage til Qandil, hvorfra de har angrebet tyrkisk territorium, mens de selv er blevet bombet af tyrkiske kampfly. I bunden af en bred dal mellem de sneklædte Qandil-bjerge lyttede flere end tusind oprørere – mænd og kvinder i kamouflageuniformer – til musik og grillede kebab under fejringen af det kurdiske nytår. De tilstedeværende civile bar farvestrålende, kurdiske dragter. »Vi står 100 procent bag vores leder,« sagde talsmanden for Det Kurdiske Arbejderparti (PKK), Roj Welat. Partiet, der af USA, EU og Tyrkiet anses for en terrororganisation, indledte sin kamp mod Tyrkiet i 1984 med krav om en uafhængig, kurdisk stat i det sydøstlige Tyrkiet. Det har siden modereret sine krav til politisk autonomi og mere vidtgående kulturelle rettigheder i det område, hvor det i lange tider formelt var forbudt at anvende det kurdiske sprog.",
        "metadata": {
            "source": "https://www.berlingske.dk/internationalt/kurdisk-oproersleder-taler-for-fred",
            "image_url": "https://berlingske.bmcdn.dk/media/cache/resolve/image_x_large/image/56/566847/6237805-turkey-kurds.jpg",
            "publication_time": "Torsdag d. 21. marts 2013, kl. 22.40",
            "author": null,
            "related_links": [],
            "attachments": []
        }
    }
}