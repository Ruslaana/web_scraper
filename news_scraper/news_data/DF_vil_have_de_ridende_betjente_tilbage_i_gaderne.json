{
    "version": "1.0",
    "document": {
        "id": 9314,
        "title": "DF vil have de ridende betjente tilbage i gaderne",
        "content": "Politihestene skridtede deres sidste tur i 2012. Men hestene kan være på vej tilbage i de københavnske gader med betjente på ryggen. Dansk Folkeparti arbejder nemlig på at genetablere enheden i forhandlingerne om den næste flerårige aftale for politiet.  »Det ridende politi er nogle mobile enheder, man kan bruge til at give mere tryghed på gadeniveau. Det kan være i et belastet boligområde eller ved aften- og nattetide, hvor der er berusede mennesker samlet. Her skaber hestene ro og kontakt med borgerne og giver en vis respekt,« siger retsordfører Peter Skaarup (DF). Han forhandler i disse dage politiforlig med Venstre-regeringen, de Konservative, Liberal Alliance, Socialdemokraterne og de Radikale. Og når partierne senere mødes om forhandlingsbordet, er det til forslaget om at genåbne politihestenes stald.  Københavns Politi rådede over i alt ti heste, der ifølge Peter Skaarup siden er blevet »holdt ved lige af gode kræfter«: »Så der er nogle heste, der vil kunne gå ind i den her enhed igen, hvis vi vælger at genoprette den, som vi foreslår,« siger han. Dansk Folkepartis hovedkrav i forhandlingerne er at få 2.000 flere betjente over de næste år og få genindført en form for grænsekontrol. Spørgsmål: Set i det perspektiv - hvor vigtige er politihestene så for jer? »Det er selvfølgelig ikke et ultimativt krav, vi fører frem i forhandlingerne. Vi stiller aldrig ultimative krav, men vi har forskellige ønsker til forhandlingerne, og det er et af dem,« svarer Skaarup.  Det vil koste i omegnen af ni millioner kroner at få hestene tilbage i tjeneste. Og de penge er i Peter Skaarups optik givet godt ud: »Det bliver bemærket i gadebilledet, når der kommer ridende politi igennem. Det indgyder en vis form for respekt. Og det tror vi på, kan gøre det ud for et antal betjente,« siger han. Politihestene blev i 1998 genindført i København, efter de var blevet taget ud af tjeneste i 1970erne. ",
        "metadata": {
            "source": "https://www.berlingske.dk/politik/df-vil-have-de-ridende-betjente-tilbage-i-gaderne",
            "image_url": "https://berlingske.bmcdn.dk/media/cache/resolve/image_x_large_vertical/image/9/92826/11261703-politi-til-hest-p-nrrebro-foto-lissen-jacobsen.jpg",
            "publication_time": "Fredag d. 06. november 2015, kl. 06.38",
            "author": null,
            "related_links": [],
            "attachments": []
        }
    }
}