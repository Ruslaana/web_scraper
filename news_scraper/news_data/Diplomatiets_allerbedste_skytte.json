{
    "version": "1.0",
    "document": {
        "id": 17961,
        "title": "Diplomatiets allerbedste skytte",
        "content": "Selvstændige erhvervsfolk er undtagelser blandt politikere. Godsejeren på Svenstrup ved Borup er en af dem. Christian baron Wedell-Neergaard (K) passerer 60 år i dag og har trods sit partis trængsler mod på mere end sin ene periode i Folketinget. Men han satser nu regionalt, som regionsrådsmedlem i Region Sjælland. »Og jeg er konservativ, så det gør noget, med kombinationen af frihed og ansvar.« Forrest står dog driften af et af landets største og voksende godser, hvor han som 9. generation innovativt vil sikre fremtiden for den 10. »At vokse op på godset var en ubekymret leg med frihed og klatren i træerne, men arven og forberedelserne ventede.« Det blev først til et selvfinansieret polit-studium på KU. En løjtnantgage og et studenterjob i Privatbanken gav penge og forlænget studietid. »Dét kunne betale sig. Som ny akademiker med erfaring kom jeg direkte ind hos Danske Bank til job i bl.a. Hamburg. Herfra tog jeg i 1988 hjem for som eneejer at overtage Svenstrup Gods med de 2.500 hektar skov og mark. Og sidste år købte vi det nærliggende Skjoldenæsholm Gods på 1.900 hektar og fik det genforenet med Svenstrup med synergi: Fordoblet produktion med samme mandskab hjulpet af maskiner, IT-planlægning og GPS-styring i marken.«  Landmanden blev også hotelejer? »Et intermezzo, ja. Min hjertenskær og senere hustru Anette Huld var driftsdirektør på Hotel Prindsen i Roskilde. Det overtog vi i fællesskab 2008, men måtte sidste år lade det gå konkurs, tiderne var slet ikke til det. Nu er Anette projektleder for godsets ny center, Svenstrup Sport og Fritid. I samvirke med Realdania planlægger vi i nyrestaurerede lokaler at tilbyde private, foreninger og virksomheder at holde møder, fest, dyrke idræt eller afvikle løb i naturen.« Fødselaren er selv legende? »Ja, historien med »gamle mænd og motorcykler« om igen: I maj gik det galt på min BMW-offroader under træning på Jyllandsringen – jeg fik brud på ryggen. På Aarhus Universitetshospital sagde professoren: Sådan kan vi ikke sende Dem tilbage til Sjælland som sundhedsordfører, så jeg skal nok operere. Det gik godt, optræningen virker, men jeg går endnu med korset.« Og så op på motorcyklen igen? »Næppe, jeg er under hårdt familiært pres for at stoppe den leg.« Tilbage til sundhedssektoren. Wedell-Neergaard har som regional udvalgsformand for »Sygehusenes Behandlingstilbud« meldt ud om patienten i centrum på det nye supersygehus i Køge. »Alle får patientansvarlig læge og enestue med IT. Vi kalder det en lærende stue.« Wedell-Neergaards ægteskab med Anette Huld i 2008 skabte mere liv på godset. Han har fire døtre, hun tre sønner. Og da kærester også er med, bliver der sammen med vennekredsen 80 til den grillede fødselsdagsmiddag i aften. »Men som altid på landet samles vi og vore medarbejdere forinden til fælles morgenmad.«",
        "metadata": {
            "source": "https://www.berlingske.dk/navne/diplomatiets-allerbedste-skytte-0",
            "image_url": "https://berlingske.bmcdn.dk/media/cache/resolve/image_x_large/image/60/601829/13936191-08navchristian-wedell-neergjpg.jpeg",
            "publication_time": "Torsdag d. 07. juli 2016, kl. 17.00",
            "author": null,
            "related_links": [],
            "attachments": []
        }
    }
}