{
    "version": "1.0",
    "document": {
        "id": 11658,
        "title": "USA lægger pres på Irak mens oprøret breder sig",
        "content": "IRAK: Den amerikanske udenrigsminister, John Kerry, landede mandag i Iraks hovedstad, Bagdad, for at afholde et krisemøde med Iraks premierminister, Nuri al-Maliki, om situationen i det uroprægede land. Den sunnimuslimske oprørsgruppe ISIS har indtaget store dele af det nordlige og vestlige Irak, og det ventes, at John Kerry ved mandagens møde vil forsøge at presse Nuri al-Maliki til at danne en mere bredtfavnende regering, der også inkluderer sunnimuslimske repræsentanter.  »John Kerry vil drøfte de amerikanske tiltag, der skal assistere Irak mod oprørstruslen. Han vil opfordre de irakiske ledere til at bevæge sig fremad så hurtigt som muligt og danne en regering, der repræsenterer interesserne for alle irakere,« siger talskvinde i Det Hvide Hus Jen Psaki ifølge nyhedsbureauet Reuters. Kerrys besøg i Irak kommer, efter den militante sunnimuslimske gruppe i weekenden indtog flere strategiske højborge ved grænsen mellem Irak og Syrien. Det Hvide Hus er bekymret over, at Malikis shiamuslimsk-ledede regering har forværret oprøret i Irak ved at fremmedgøre moderate sunnimuslimer, der engang kæmpede mod al-Qaeda, men har nu tilsluttet sig ISIS, der har stærke relationer til terrorgruppen. Søndag udtalte John Kerry ifølge Reuters, at USA ikke vil diktere, hvem der skal lede Irak, men uenigheden mellem kurdere, shiamuslimer og sunnimuslimer er ødelæggende for landet, og USA vil hjælpe irakerne til at finde en løsning, hvor der kommer en mere ligelig fordeling af magten. Den udtalelse fik Irans øverste leder, Ayatollah Ali Khamenei, til at beskylde USA for at ville genvinde kontrollen over landet, som amerikanerne besatte indtil 2011. Her trak USA tropperne ud af landet efter otte års besættelse, der fulgte invasionen i 2003, da diktatoren Saddam Hussein blev væltet. Den påstand har Kerry benægtet og fastslået, at USA er forpligtiget til at hjælpe Irak, og det skal gøres ved at oprette en mere inkluderende regering. Den amerikanske præsident, Barack Obama, besluttede forrige uge at sende op mod 300 specialstyrker til Irak som rådgivere for regeringstropperne, men Obama vil ikke give grønt lys til hverken luftangreb eller indsættelse af landtropper.",
        "metadata": {
            "source": "https://www.berlingske.dk/internationalt/usa-laegger-pres-paa-irak-mens-oproeret-breder-sig",
            "image_url": "https://berlingske.bmcdn.dk/media/cache/resolve/image_x_large/image/32/326081/7462186-iraq-unrest-shiites-volunteers.jpg",
            "publication_time": "Mandag d. 23. juni 2014, kl. 11.25",
            "author": null,
            "related_links": [],
            "attachments": []
        }
    }
}