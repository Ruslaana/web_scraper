{
    "version": "1.0",
    "document": {
        "id": 7972,
        "title": "Det handler om kærlighed - men der går for meget afføring i den",
        "content": "En romantisk komedie om tarmkræft. Ingen havde set det komme, men det er, hvadLaura Ringonetop har sendt på gaden med romanen »Efter kort tids sygdom«. Her møder vi Nelly, der er optikerassistent. Hun har et rigtigt røvhul som chef og en dejlig pædagog som kæreste, og desværre er det sidstnævnte, der bliver ramt af tarmkræft. Laura Ringo har selv arbejdet i optikerbranchen, og hendes kæreste har haft tarmkræft, så der er tale om et dybt personligt stykke fiktion. Ved romanens begyndelse er Nelly træt af sin smålige chef, Bent, men hjemmelivet er fryd og gammen. Hun og den markant ældre kæreste Troels boller og spiser boller og har det bare godt. Lige indtil Troels efter en rutinescreening får konstateret tarmkræft, og deres relation med et trylleslag forvandles fra elskende til patient/pårørende. Herfra retter Ringo sit skarpe blik (visus 6/6 – det er optikersprog, man lærer det i bogen) direkte mod tarmkræftens ækle virkelighed. Vi hører om afføringsmidler, analfissurer, tarmgas, og hvad man må spise inden en koloskopi (ingen kerner!). Spørgsmålet er, hvor meget man som læser gider dykke ned i andres afføring. Det er nok individuelt, men litteraturen har altid været fuld af lort, og nogle litterater helliger sig ligefrem den såkaldt skatologiske litteratur, altså bøger med et ekskrementmotiv. Jeg er klar på symbolsk lort, som når Baudelaire i digtet »Le Chien et Le Flacon« bruger en hund, der elsker bælugt, som billede på pøblens litteratursmag. Jeg er også ombord, når lorten bliver grotesk – for eksempel Harald Voetmanns beskrivelse i »Alt under månen« af en stivfrossen bonde med dybfrosne ekskrementer hængende ud ad tarmen. Ringos skatologi er ikke symbolsk eller grotesk, men et tarmfunktionsrealistisk indblik i patientens kost, antallet af toiletbesøg og så videre. Det er et vidnesbyrd om en reel og smertefuld erfaring, som jeg ikke kimser ad. Men jeg synes, der går lige vel meget afføringsdagbog i teksten, som har mange passager som følgende: »På køleskabet hænger der et skema. Her skriver Troels ned hver dag, hvor mange gange han har været på toilettet, og hvilken konsistens og farve hans afføring her. På køkkenbordet står der loppefrøskaller og Magnesia. Det første for at stabilisere afføringen. Det sidste i tilfælde af hård mave.« Jeg er med på, at mange ufrivilligt står i det her lort til halsen, og de fortjener al respekt i verden. Men som læser må jeg indrømme, at jeg har brug for lidt mere litterært omsvøb til pølserne. Men! Ringos ærinde er heller ikke at please fintfølende litterater, for i efterordet skriver hun: »Hvis journalisterne ringer og spørger, hvad jeg vil med denne roman, kan jeg sige det helt enkelt: Jeg vil have folk til at sende deres lort med posten. Deltag i alle de kræftscreeninger I kan komme til!« Hvis det er succeskriteriet, når hun i mål, for teksten motiverer virkelig til at gøre alt, hvad man kan, for at undgå tarmkræft. Ringo er god til at zoome ind på de idiotiske småting, som mennesker (især møgchefer og besværlige kunder) går op i.Fold sammenLæs mereFoto: Alpha. Jeg tror også, at bogen kan være givende for andre pårørende eller patienter – dog har Troels og Nelly et så perfekt forhold med sommerfuglekys og nul skænderier, at det nok er ret træls at læse om, hvis man selv har kræft inde på livet og ydermere er ensom eller gift med en narrøv. Karaktererne er i det hele taget temmelig flade. Kæresten er kun sød. Chefen er kun dum. Jeg kan ikke lade være med at tænke, at forfatteren måske spænder ben for sig selv ved at placere sig i den efterhånden ret overrendte gråzone mellem fiktion og privatliv. For selvfølgelig vil Ringo, der virker enormt sympatisk, ikke udstille sin kræftramte hjertenskær som andet end pisse-megasød. Men det bliver lidt endimensionelt. »Efter kort tid sygdom« er således dels effektiv kræft-awareness-brugslitteratur, dels en måske lidt for privat forankret kærlighedserklæring, men det er også en komedie, som især udspiller sig på Nellys arbejdsplads, Praktik Optik, hvis kamp mod Max Optik på den anden side af gågaden bliver beskrevet lunt satirisk a la Stine Pilgaard. Ringo er god til at zoome ind på de idiotiske småting, som mennesker (især møgchefer og besværlige kunder) går op i. Som her, hvor Chef-Bent adresserer en presserende situation på personalemødet: »Der er en der bruger alt for meget toiletpapir (…) og for mange papirhåndklæder til fingrene efter håndvask. Der skal lige strammes op.« Han går herefter videre til at love de ansatte et skrabelod for hver solgt Polaroid-brille. Det er lidt sjovt i sin absurditet, men desværre ikke sjovt nok til at hæve bogen op til mere end tre stjerner på trods af det vigtige og velmenende profylaksebudskab. »Efter kort tids sygdom« Forfatter: Laura Ringo.Sider: 297.Pris: 269,95 kroner.Forlag: Alpha",
        "metadata": {
            "source": "https://www.berlingske.dk/litteratur/det-handler-om-kaerlighed-men-der-gaar-for-meget-affoering-i-den",
            "image_url": null,
            "publication_time": "Onsdag d. 30. april 2025, kl. 12.50",
            "author": null,
            "related_links": [],
            "attachments": []
        }
    }
}