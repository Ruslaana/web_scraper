{
    "version": "1.0",
    "document": {
        "id": 2551,
        "title": "Da Galbo forlod topledelsen i Nordea, var jobtilbuddene i Danmark få. Et opkald fra en headhunter blev starten på en international bestyrelseskarriere",
        "content": "I november 2019 blev Julie Galbo kontaktet af en headhunter, som var ved at afsøge markedet for kandidater til bestyrelsen i Norges største bank, DNB. Galbo var et halvt år forinden trådt ud af koncernledelsen i Nordens største bank, Nordea, hvor hun siden 2017 havde været risikochef og dermed haft det øverste ansvar for risikostyringen. Hun savnede Danmark og ville gerne hjem. Men telefonen ringede ikke. Med en titel som risikochef på cv’et var det ellers ikke naivt at tænke, at hun kunne få et nyt job i en stor, dansk virksomhed. Men det skete ikke. »Til gengæld blev jeg tilbudt nogle virkelig interessante bestyrelsesposter, fordi jeg har den baggrund, jeg nu engang har,« fortæller Julie Galbo. Det satte skub i en professionel bestyrelseskarriere, der startede en del år tidligere end Galbo, 53, havde set for sig. Julie Galbo er blandt andet bestyrelsesformand for sit gamle kollegium P. Carl Petersens Kollegium, der ligger i Skovshoved, nord for København. Posten har hun taget på sig, fordi hun ønsker at give tilbage til det, hun kaldte hjem en gang i 90erne. Det er et fritidsjob, for hun gør det helt gratis.Fold sammenLæs mereFoto: Nicoline Kjems-Krognos. I dag sidder hun blandt andet i bestyrelsen i to store, internationale banker. »Min oplevelse er, at de kompetencer, jeg har, er væsentligt mere efterspurgte i udlandet, end de er herhjemme,« siger Julie Galbo. Siden 2012 har de største virksomheder i Danmark skullet sætte sig mål for at øge kønsbalancen i toppen af virksomheden og rapportere om, hvordan det går med at nå målene. Men noget tyder på, at vejen til en ligelig kønsfordeling i de private virksomheders bestyrelser fortsat er lang. Det vidner en optælling af kønsfordelingen i de største danske virksomheders bestyrelse, som EQUALIS har lavet for Berlingske, om. Undersøgelsen viser, at 49 af bestyrelserne i de 250 største virksomheder i Danmark ikke har et eneste kvindeligt bestyrelsesmedlem. Tallene omfatter ikke den finansielle sektor, men andre undersøgelser viser, at kvinderne også er i undertal i bestyrelserne her.  Julie Galbo er velbevandret i den danske finanssektor. Hun startede sin karriere hos vagthunden Finanstilsynet, inden hun fik job i Nordea og senere Erhvervsministeriet. I 2009 tog hun et betydeligt skridt op og blev udnævnt til vicedirektør i Finanstilsynet, hvor hun godt ti år forinden fik sit første job. Fire år senere vendte Julie Galbo tilbage til Nordea, hvor hun hurtigt steg i graderne. »Jeg fik lov at få en chance. Og så skulle jeg selvfølgelig levere,« siger Julie Galbo, der i 2017 nåede så højt op i ledelsen af en bank, som man kan komme uden at kalde sig administrerende direktør. Hun fik plads i Nordeas koncernledelse og har på den måde været en af de højest placerede danske kvinder i den finansielle sektor i Norden. Men med det øverste ansvar for bankens risikostyring blev hun også ansigtet udadtil, da en række skandaler ramte banken. Hun skulle som bankens interne oprydder blandt andet offentligt stå på mål for bankens hvidvaskproblemer. Midt i oprydningen valgte hun at stoppe i Nordea, hvilket medførte en lang række spekulationer om hendes rolle. Men med tanke på Galbos cv virker det alligevel overraskende, at der på den anden side af Nordea ikke ventede hende et nyt topjob i en stor virksomhed i Danmark. »Men de operationelle job, jeg blev tilbudt i Danmark, var ikke specielt spændende,« konstaterer hun. Er det en pæn måde at sige, at du var alt for dygtig til de job, du blev tilbudt? »De job, jeg blev tilbudt, var på et fagligt væsentligt lavere niveau, end hvad jeg havde været vant til,« siger hun efter en lang pause. Tror du, at manglen på spændende jobtilbud kan hænge sammen med din rolle i Nordea? »Jeg ved det ikke. Det kan andre svare bedre på. Det kan sagtens have haft indflydelse, men jeg var også ansigtet udadtil i Norge, og jeg kom alligevel ind i bestyrelsen i DNB,« konstaterer Julie Galbo. Opkaldet fra headhunteren for Norges største bank blev en øjenåbner i flere henseender. På den anden side af det opkald ventede først en lang række samtaler med headhunteren og senere med bestyrelsesformanden i DNB. Sådan en proces involverer ifølge Julie Galbo, at man bliver målt og vejet og testet på 117 forskellige måder, man taler med andre bestyrelsesmedlemmer og med direktøren i virksomheden. »Det var første gang, jeg prøvede det. Og det var både sjovt og lærerigt,« fortæller Julie Galbo, der i juni 2020 blev valgt ind i DNBs bestyrelse. Julie Galbos arbejde som formand for kollegiet i Skovshoved er med hendes egne ord at hjælpe til at sikre, at det kan eksistere også i fremtiden. Kollegiet er afhængigt af fondsdonationer og hjælp fra tidligere kollegianere, og at de nuværende kollegianere hjælper til at holde den gamle bygning ved lige.Fold sammenLæs mereFoto: Nicoline Kjems-Krognos. Hendes indtræden i den norske bestyrelse blev ligeledes første gang, hun blev en del af en virksomhed, hvor der var en lige fordeling mellem mænd og kvinder. »Det kan lyde lidt mærkeligt, men jeg oplevede det som en lettelse. Det var enormt behageligt, og det gav selvfølgelig anledning til en masse refleksion hos mig,« siger hun. »Der dukker nogle andre emner op i samtalerne end i rum, hvor der er en overvægt af det ene køn. Jeg følte mig mere hjemme.« Mængden af kvinder, Julie Galbo er stødt på i sin tid i finanssektoren, er lille. Kvindelige rollemodeller har været et fåtal op gennem hendes karriere, og i mange sammenhænge har hun været den eneste kvinde. »Jeg går ikke på jagt. Så der er nogle fællesskaber, jeg aldrig har været en del af. Men jeg har oplevet, at der er mange, som gerne vil gøre noget godt for kvinder. Om det så er effektivt, kan man diskutere. Men der er meget velvillighed, synes jeg,« siger hun. Velvilligheden er voksende, mener hun. Men der er fortsat nogle biases, som vi alle har, som ifølge Julie Galbo fortsat er en barriere for kvinderne og deres adgang til ledelsesposterne i de danske virksomheder. »Jeg bliver harm, når jeg fortsat ser udtalelser som, at kvinder ikke kan stå op i modvind og derfor ikke egner sig til kriser. Der er nogle forestillinger, som tilsyneladende overlever hos nogen.« Den type biases har andre lande ifølge Julie Galbo været bedre til at gøre op med. I dag er Julie Galbo blandt andet bestyrelsesmedlem i den største italienske bank, UniCredit og den største australske bank, Commonwealth Bank. I Unicredits bestyrelse er der syv mandlige og syv kvindelige medlemmer. I Commonwealth Banks bestyrelse er der fem mandlige medlemmer og fire kvindelige. Kønsfordelingen afspejler sig også i direktionerne i de to virksomheder. Den lige fordeling mellem mænd og kvinder i de to store bankbestyrelser og i direktionerne er på ingen måde et udtryk for en positiv særbehandling af kvinder, konstaterer Julie Galbo. Både mændene og kvinderne er valgt, »fordi de er absurd dygtige til deres arbejde«. »Pointen er: De er dygtige, og de er valgt, fordi de er dygtige. Ikke fordi de er mænd eller kvinder. Men fordi de er de dygtigste, vi kunne finde, som samtidig gerne ville arbejde for os,« siger hun. Hun påpeger, at der er utroligt mange veluddannede mænd og kvinder og cirka 50 procent af hvert køn i klodens befolkning. »Så hvis man altid sørger for at rekruttere den bedste, vil man hen ad vejen helt automatisk få nogenlunde lige mange af hvert køn i sin ledelse,« siger hun. »Sådan er det i hvert fald i nogle kulturer; i Australien, i Italien,« tilføjer hun efter en pause. Men ikke i Danmark? »Jeg tror, der er noget i vores kultur, som betyder, at der i nogle brancher fortsat er færre kvinder end mænd i toppen af virksomhederne. Det er svært at gøre op med kultur, og det er let at rekruttere nogen, man kender eller nogen, der ligner en selv. Men det giver ikke nødvendigvis de bedste resultater.« Udover sine poster som medlem af bestyrelsen i UniCredit og Commonwealth Bank og formandsposten for kollegiet i Skovshoved er Julie Galbo bestyrelsesformand for den aarhusianske it-virksomhed Trifork og for kapitalfonden Gro Capital.Fold sammenLæs mereFoto: Nicoline Kjems-Krognos. Julie Galbo peger på, at jo flere forskellige synspunkter, der finder vej til de lokaler, hvor vigtige beslutninger træffes, jo bedre beslutninger bliver i sidste ende også truffet. Hun er bekymret for, at debatten om ligestilling i Danmark ofte strander i snak om kvoter. »Jeg synes ofte, at man omtaler kvinder som en slags kvotefyld. Man skal ikke vælges for sit køn. Man skal jo vælges, fordi man er den bedste person til at bidrage til udviklingen af en given virksomhed.« Derfor er Julie Galbo også tøvende over for kvoter. Hun mener, det er et forkert sted at sætte ind. I stedet mener hun, at det er en kulturændring, som nogle brancher i Danmark har brug for. Hun udelukker ikke, at kvoter kan være effektfulde, men slår på, at omdrejningspunktet for debatten for alt i verden må være, at virksomheder går glip af værdifuldt talent, hvis de ikke også skeler til kvinderne, når man ansætter. »Det må og skal handle om kompetencerne. Det må og skal handle om at skabe de bedste forudsætninger for, at virksomheder trives,« siger hun. »Det er ikke hensigtsmæssigt at gøre det til en kønskamp. For jeg kan sagtens forstå, hvis der er kompetente mænd, som frygter, at de bliver sorteret fra, fordi virksomheder vælger en kvinde alene for at opfylde en kvote,« tilføjer Galbo. Dernæst følger en vigtig parentes i debatten for Galbo. »Men hvis man kun kan finde gode mænd eller kun kan finde gode kvinder, så er man formentlig ikke særligt god til at lede. For sandsynligheden for, at der ikke også er nogle gode blandt det andet køn, den er meget lille.«  Julie Galbo har meritterne i orden. Enhver, der læser hendes cv, vil være enig. Og særligt finanssektoren i Danmark kæmper fortsat med en ulige kønsfordeling i toppen af virksomhederne, på trods af at halvdelen af arbejdsstyrken er kvinder. I bankernes direktioner er kvinderne i undertal, og det samme gør sig gældende i bestyrelserne. Et argument fra branchen har blandt andet været, at det kræver nogle – specifik for sektoren – skrappe krav at blive medlem af direktionen eller bestyrelsen i en bank. Julie Galbo lever umiddelbart op til alle kravene. Hun har netop den type erfaring og de kompetencer, man kigger efter hos et bestyrelsesmedlem i en stor dansk bank. Alligevel er det ikke en af hendes titler. Hvorfor sidder du ikke i en bankbestyrelse i Danmark, når UniCredit og Commonwealth Bank og DNB mener, at du er kompetent nok til at være en del af deres bestyrelser? Julie Galbo trækker vejret, inden hun svarer: »Der er aldrig nogen, der har tilbudt mig en plads i bestyrelsen i en dansk bank. Hvorfor det er? Det må du spørge dem, der træffer beslutninger de steder, om.« Ud over sine poster som medlem af bestyrelsen i UniCredit og Commonwealth Bank er hun bestyrelsesformand for den aarhusianske it-virksomhed Trifork og for kapitalfonden Gro Capital. Galbos con amore er formandsposten for sit gamle kollegium P. Carl Petersens Kollegium. Men det får hun ingen penge for. »Det er ren kærlighed.« Julie Galbo nyder, at hun igen har mulighed for at komme på sit gamle kollegium. »De er simpelthen så søde, de unge mennesker,« siger hun.Fold sammenLæs mereFoto: Nicoline Kjems-Krognos. FAKTAEQUALIS’ undersøgelse for Berlingske – sådan har de gjortTænketanken EQUALIS har undersøgt kønssammensætningen i bestyrelserne i de 250 største danske virksomheder.Virksomhederne er fundet med udgangspunkt i Berlingskes Guld 1000-liste fra 2023, som bygger på deres omsætning for 2022.Guld 1000-listen indeholder ikke finansielle selskaber, så de er ikke en del af EQUALIS’ undersøgelse.Tendensen i EQUALIS’ undersøgelse er dog umiddelbart den samme i den finansielle sektor. Andre undersøgelser viser, at også de finansielle virksomheder har en ulige kønsfordeling i bestyrelserne, hvor kvinderne er i undertal.Undersøgelsen tager udgangspunkt i virksomhedernes egne hjemmesider og årsrapporter.Kønnet på de forskellige medlemmer er skønnet på baggrund af billeder og navne.Ud over bestyrelsesmedlemmernes køn har EQUALIS undersøgt, om de pågældende kvinder i bestyrelserne har haft titel af formand eller næstformand, og om de er generalforsamlingsvalgte eller medarbejdervalgte.Det har ikke været muligt at finde alle disse oplysninger hos alle af de 250 virksomheder.FOLD UD Tænketanken EQUALIS har undersøgt kønssammensætningen i bestyrelserne i de 250 største danske virksomheder. Virksomhederne er fundet med udgangspunkt i Berlingskes Guld 1000-liste fra 2023, som bygger på deres omsætning for 2022. Guld 1000-listen indeholder ikke finansielle selskaber, så de er ikke en del af EQUALIS’ undersøgelse. Tendensen i EQUALIS’ undersøgelse er dog umiddelbart den samme i den finansielle sektor. Andre undersøgelser viser, at også de finansielle virksomheder har en ulige kønsfordeling i bestyrelserne, hvor kvinderne er i undertal. Undersøgelsen tager udgangspunkt i virksomhedernes egne hjemmesider og årsrapporter. Kønnet på de forskellige medlemmer er skønnet på baggrund af billeder og navne. Ud over bestyrelsesmedlemmernes køn har EQUALIS undersøgt, om de pågældende kvinder i bestyrelserne har haft titel af formand eller næstformand, og om de er generalforsamlingsvalgte eller medarbejdervalgte. Det har ikke været muligt at finde alle disse oplysninger hos alle af de 250 virksomheder.",
        "metadata": {
            "source": "https://www.berlingske.dk/virksomheder/da-galbo-forlod-topledelsen-i-nordea-var-jobtilbuddene-i-danmark-faa",
            "image_url": "https://berlingske.bmcdn.dk/media/cache/resolve/image_x_large_vertical/image/187/1870945/24856321-julie-galbo-har-tidligere-siddet-i-topledelsen-i-n.jpg",
            "publication_time": "Torsdag d. 02. januar 2025, kl. 07.14",
            "author": "Julie Søltoft",
            "related_links": [],
            "attachments": []
        }
    }
}