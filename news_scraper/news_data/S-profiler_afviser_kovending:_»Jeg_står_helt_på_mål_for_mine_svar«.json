{
    "version": "1.0",
    "document": {
        "id": 21415,
        "title": "S-profiler afviser kovending: »Jeg står helt på mål for mine svar«",
        "content": "En kovending defineres i Den Danske Ordbog som »et overraskende eller fuldstændig skift i standpunkt, adfærd eller lignende«. Men selvom både skatteminister Jeppe Bruus (S) og Socialdemokratiets politiske ordfører, Christian Rabjerg Madsen, op til folketingsvalget i kandidattesten fra DR svarede, at de var imod en »særlig skat på de allerhøjeste indkomster«, og nu kalder det »socialdemokratisk kernepolitik«, passer deres holdningsskift ikke på den definition. Det mener de i hvert fald selv. »Jeg har ikke ændret holdning. Du har så fundet et svar fra en kandidattest, hvor jeg har svaret, at det ikke er et mål med højere skatter. Og den skattereform, vi lægger frem, indeholder primært skattelettelser. I det lys er top-topskatten med til at skabe balance,« siger Jeppe Bruus. Du svarer i kandidattesten, at du er uenig i, at der skal indføres en »skat på de allerhøjeste indkomster«. Er det ikke helt åbenlyst, at du mener noget andet i dag? »Lad os nu være konkrete og ærlige. Jeg skriver i kommentarfeltet under det svar, at det ikke er et mål med højere skatter. Nu præsenterer vi en skattereform med skattelettelser. Det er svært at se, at der er en uoverensstemmelse.« Hvordan kan det være socialdemokratisk kernepolitik at indføre en top-topskat, når du inden folketingsvalget svarede, at det ikke var et mål? »Du kan gå tilbage i historien og se, hvordan Socialdemokratiet tidligere er gået til valg på at lave en slags top-topskat. Jeg gik jo heller ikke til valg på at lempe topskatten, som vi også har gjort. Den historie kunne du også lave. Det bliver lidt en kamp om ord,« siger Jeppe Bruus. Så er det jo to ting, du har skiftet holdning til? »Du fortolker jo, at en særlig skat på de allerhøjeste indkomster er top-topskatten.« Det er præcis de samme ord, som I selv har defineret den med. »Ja, enig. Og der svarer jeg … den her kandidattest indeholdt ikke noget mulighed for et neutralt svar. Der var kun fire valgmuligheder. Jeg skrev i kommentaren, at det ikke var et mål med højere skatter. Så jeg står helt på mål for mine svar i kandidattesten og regeringens skattereform,« siger Jeppe Bruus. SVM-regeringen foreslår at indføre en særlig høj topskat på de »allerhøjeste indkomster« over 2,5 millioner kroner om året. En såkaldt top-topskat. Den var en central del af Moderaternes valgprogram og blev senere et af de mest omdiskuterede og kritiserede punkter i SVM-regeringsgrundlaget. Top-topskatten skal blandt andet finansiere en halvering af topskatten for en kvart million danskere. Og selvom ideen ikke kommer fra Socialdemokratiet, er den altså afgørende for partiet og regeringens fortælling, lyder det nu fra skatteministeren – selvom han inden folketingsvalget var imod. Det samme var 13 øvrige socialdemokratiske folketingsmedlemmer, viser en gennemgang af svarene i kandidattesten, som Berlingske har lavet. En af dem var politisk ordfører Christian Rabjerg Madsen. Han forsvarer sig med, at man i kandidattesten blev bedt om at forholde sig til enkelte forslag løsrevet fra en større kontekst. »Vi gik ikke til valg på at lave en ensidig skattestigning i toppen. Men det er klart, at et progressivt skattesystem er socialdemokratisk kernepolitik og passer godt i forlængelse af, hvordan Socialdemokratiet forholder sig til spørgsmål om skat,« siger den politiske ordfører. Christian Rabjerg Madsen vil ikke gå ind i »processuelle« diskussioner om, hvad han og flere partifæller mente om top-topskatten før folketingsvalget.Fold sammenLæs mereFoto: Søren Bidstrup. Men top-topskatten i sig selv er ikke kernepolitik? »Det er socialdemokratisk kernepolitik at have et progressivt skattesystem. Og som en del af en samlet skattereform er top-topskatten udtryk for en meget socialdemokratisk linje.« Man kan jo også få et mere progressivt skattesystem ved hjælp af skattelettelser? »Top-topskatten er et godt forslag, fordi den er en del af en samlet skattereform, hvor man også sænker skatten i bunden af samfundet. De balancer kan dårligt blive mere socialdemokratiske.« Så I er gået med til top-topskatten for til gengæld at sænke skatten andre steder. Hvordan kan noget både være et kompromis og kernepolitik? »Vi har sagt, at lempelser i topskatten er et kompromis. Det er en anden situation.« Så du vil ikke definere det som et kompromis, at I nu vil indføre noget, som finansministeren, skatteministeren og du var imod inden valget? »Jeg kommer ikke til at gå ind i de der processuelle ting. Jeg er politisk ordfører og står på mål for Socialdemokratiets skattepolitik,« siger Christian Rabjerg Madsen.",
        "metadata": {
            "source": "https://www.berlingske.dk/oekonomi/s-profiler-afviser-kovending-jeg-staar-helt-paa-maal-for-mine-svar",
            "image_url": "https://berlingske.bmcdn.dk/media/cache/resolve/image_x_large_vertical/image/171/1714238/24523079-mette-frederiksen-prsenterer-sine-ndringer-i-reg.jpg",
            "publication_time": "Tirsdag d. 12. september 2023, kl. 10.39",
            "author": "Kalle Kehlet",
            "related_links": [],
            "attachments": []
        }
    }
}