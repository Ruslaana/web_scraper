{
    "version": "1.0",
    "document": {
        "id": 19032,
        "title": "Ups - at blive storebror",
        "content": "Ryger han ud på et sidespor, mens mor og far dikker den lille, nuttede lyserøde? Ikke ligefrem et nyt billedbogstema, men i »Søndag« tilføres traveren nye vinkler, dybde og ikke mindst lun charme i generøse mængder. Torsten har en »dårlig ven«, Willy. En djævelens udsending med så grumme forestillinger om tilværelsen som storebror, at Torsten bliver bims. Når der heller ikke er støtte at hente i mors, fars og farmors forvirrende og distræte svar, må han, ene gut, finde ud af at rumme det eksistentielle spring: At satse på, at der er kærlighed nok til både ham og den lille ny. Et uskylds-tab, der vil noget. Fupz og Eriksson er et fascinerende makkerpar. Fupz er den indsigtsfulde, eminente replikkunstner, og Eriksson følger op med et mesterligt orkestreret følelsesregister skabt med små bitte streger og prikker i personernes runde ansigter. En knaldgod billedbog!",
        "metadata": {
            "source": "https://www.berlingske.dk/boganmeldelser/ups-at-blive-storebror",
            "image_url": "https://berlingske.bmcdn.dk/media/cache/resolve/image_x_large/image/71/717220/4444966-ups---at-blive-storebror.jpg",
            "publication_time": "Lørdag d. 20. august 2011, kl. 22.30",
            "author": null,
            "related_links": [],
            "attachments": []
        }
    }
}