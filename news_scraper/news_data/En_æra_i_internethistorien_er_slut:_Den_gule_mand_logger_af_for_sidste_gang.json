{
    "version": "1.0",
    "document": {
        "id": 7742,
        "title": "En æra i internethistorien er slut: Den gule mand logger af for sidste gang",
        "content": "Efter 20 års aktiv tjeneste er det snart tid til den sidste chat på Instant Messenger, en af de helt store chattjenester på nettet, som nu bliver lukket 15. december. Dermed slutter endnu en æra i internethistorien. Det er AOL (America Online), som siger farvel til chatprogrammet, som ældre internetbrugere vil genkende som AIM (AOL Instant Messenger), og som var en integreret del af den ligeledes hedengangne internetbrowser Netscape. Netscape var pioneren, der gjorde Internet lettilgængeligt med en grafisk brugerflade, og Netscape var verdens mest brugte internetbrowser, indtil Microsoft dukkede op med sit Windows 95-styresystem til PCer og den dertilhørende Internet Explorer, som snart udmanøvrerede Netscape aldeles. »AIM logger ud for sidste gang. Tak til vores buddyer for at have skabt chathistorie med os!« skriver AOLs ejer i et blogindlæg om lukningen. Instant Messenger med den gule, løbende mand, som godt kan føre tankerne i retning mod østtyskernes berømte trafiklysfigur, Ampelmann, blev lanceret i 1997 - året før Google meldte sin ankomst - og var en af de vigtige og helt moderne kommunikationsformer. Her kunne man gemme venner og kontakter på sin »Buddy list« og skrive sammen med dem i realtid. Så snart man trykkede på knappen, fik de straks beskeden. Allerede fire år senere, i 2001, havde AIM flere end 100 millioner registrerede brugere, og AIM var helt frem til 2007 det foretrukne valg, når man skulle sende straksbeskeder. I 1998 meldte internetgiganten Yahoo sig ind i kampen med sin Yahoo Messenger, og Microsoft lancerede i 1998 MSN (Microsoft Network) Messenger, som i 2013 blev slugt af det dansk-svenske internettelefoniprogram Skype, som Microsoft købte i 2011 for 8,5 milliarder dollars, og som også har sin egen chatfunktion. Skype kom frem i 2003 og revolutionerede nettet og telefoniens verden, fordi man pludselig kunne »ringe« til folk verden over via internetforbindelsen og dermed udelukkende betale for den tid, hvor man reelt var koblet på Internet gennem sit eget telefonnet, og ikke for ekstremt dyr udlandstelefoni. Skype blev da også snart verdens største udbyder af udlandstelefoni.  AIM var langtfra det første program til at skrive straksbeskeder i. Den slags havde fandtes i lang tid, men AIM var formodentlig blandt de allermest kendte og brugte. Dengang skete udbredelsen af programmet ikke over nettet som i dag men på CDer, og AOL var i den retning supereffektiv, og CDerne med programmet på til at kunne installere blev spredt i stor stil takket være AOLs store markedsposition. I 1997 var over halvdelen af alle amerikanske internetbrugere koblet på nettet ved at ringe op over fastnettet til AOLs servere. Dengang forsvarede AOL, der i dag ejes af den amerikanske telekoncern Verizon, flittigt sit territorium ved bl.a. at blokere for, at brugere af Microsofts Messenger kunne få lov til at kommunikere med AOL-brugerne. Det medførte selvsagt klager til de amerikanske myndigheder, for AOL og Time Warner-koncernen var netop i 2001 ved at forberede en fusion. At AIM stadig vækker nostalgiske følelser, ser man af reaktionerne på AOLs udmelding. Flere lagde billeder ud af den gule mand med vinger og glorie for at mindes en vigtig periode i deres eget internetliv. ",
        "metadata": {
            "source": "https://www.berlingske.dk/virksomheder/en-aera-i-internethistorien-er-slut-den-gule-mand-logger-af-for-sidste-gang",
            "image_url": "https://berlingske.bmcdn.dk/media/cache/resolve/image_x_large/image/6/61570/18753912-pix-aim.jpg",
            "publication_time": "Mandag d. 09. oktober 2017, kl. 12.32",
            "author": "Thomas Breinstrup",
            "related_links": [],
            "attachments": []
        }
    }
}