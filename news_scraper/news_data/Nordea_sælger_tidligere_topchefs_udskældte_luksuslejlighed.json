{
    "version": "1.0",
    "document": {
        "id": 11330,
        "title": "Nordea sælger tidligere topchefs udskældte luksuslejlighed",
        "content": "Meget handler som bekendt om timing her i tilværelsen, og Nordea kommer nok dårligt uden om, at timingen var imod den nordiske bank, da man tilbage i 2011besluttede sig for at købe en lejlighed til den daværende topchef Christian Clauseni Stockholm. Den seks værelser store lejlighed på 256 kvadratmeter lå midt i det populære Östermalm, og prisen endte på 22,5 millioner svenske kroner.  Den slags kunne banken måske isoleret godt forsvare, men øvelsen blev vanskeliggjort af, at man under to uger forinden havde iværksat en omfattende sparerunde i Nordea med det formål at trimme og slanke virksomheden og nedbringe omkostningerne: 2000 ansatte mistede jobbet. Hyklerisk, lød kritikken, der blev yderligere forstærket af det faktum, at lejligheden skulle renoveres for 10 millioner kroner, og at den altså først og fremmest var tjenestebolig, som den danske topchef kun ville benytte, når han opholdt sig i Stockholm. Godt fire og et halvt år senere står det nu klart, at lejligheden er fortid i Nordea, der ifølge det svenske nyhedsbureau Direkt solgte ejendommen i slutningen af 2015 og vel og mærke med fortjeneste. Hvad salgsprisen endte på, har banken ikke ønsket at oplyse til Direkt, men informationschef Emma Rheborg oplyser, at den er solgt med »god fortjeneste«.  Salget skete som konsekvens af, at Christian Clausen kort forinden var trådt af som koncernchef hos Nordea og i stedet efterladt stolen til Casper von Koskull. Ifølge Direkt får von Koskull kun bilen betalt af Nordea, mens forgængeren Christian Clausen altså fik både bil og bolig stillet til rådighed af banken.  Til gengæld tjener von Koskull en anelse mere - hans årsløn løber således op i 12,2 svenske millioner kroner - knap en million mere end forgængeren.  ",
        "metadata": {
            "source": "https://www.berlingske.dk/virksomheder/nordea-saelger-tidligere-topchefs-udskaeldte-luksuslejlighed",
            "image_url": "https://berlingske.bmcdn.dk/media/cache/resolve/image_x_large/image/15/151431/12958628-luksus.jpg",
            "publication_time": "Tirsdag d. 12. april 2016, kl. 07.35",
            "author": "Michael Alsen Lauridsen",
            "related_links": [],
            "attachments": []
        }
    }
}