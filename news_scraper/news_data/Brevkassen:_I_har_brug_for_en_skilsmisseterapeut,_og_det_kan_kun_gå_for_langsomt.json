{
    "version": "1.0",
    "document": {
        "id": 22163,
        "title": "Brevkassen: I har brug for en skilsmisseterapeut, og det kan kun gå for langsomt",
        "content": "Hej I to Jeg er fredelig som en fisk og valgte at stoppe i et forhold sidste år. Jeg har børn med hende. Jeg blev siden beskyldt for vold, psykisk vold og en masse andet løgn. Der er tydeligvis på mange plan en diskrimination af mænd i familieretshusene. Før jeg blev single, troede jeg blot, at de mænd, der råbte op på nettet, var landsbytosser og skabsvoldsmænd. Men nu kan jeg se, at det i virkeligheden er desperate mænd, som uretmæssigt bliver frataget muligheden for at se deres børn. Jeg har ikke selv set mine børn i månedsvis på grund af min ekskærestes løgne. Mit spørgsmål til jer er, har I hørt om dette, og hvad syntes I om dette? Havde det været omvendt og diskrimination mod kvinderne, så var det lydt et ramaskrig. Fortsat god dag, Mvh. Fisken Kære Fisk Der er en ting, der er værre for børnene, end at forældrene bliver skilt, og det er forældre, der ikke kan finde ud af at samarbejde og vise »fælles front« – så at sige – over for deres børn, uanset om det er i parforhold eller efter skilsmisse. Det er loyalt og støttende over for børnene at være loyal og støttende over for hinanden som forældre. De har behov for den ro, der er at finde i, at de ikke skal forholde sig til spil, manipulation, nedrigheder og nogle gange åben krig mellem forældrene. For det taber de på. Så enkelt er det. Og ja, det sker desværre alt for ofte, at man hævner sig på den anden gennem børnene. Vi voksne kan være så umodne, at vi tror, at hvis vi kan finde ud af, hvem der havde mest uret, og hvem der var mest dum og udbrede den viden, så efterlades vi med en afklaring. Det sker aldrig. Der sker alene det, at man fastholder sin egen smerte og de sårede følelser. Og man misser i øvrigt fuldstændig, at det aldrig er en selv, det handler om, efter at man er blevet voksen og har fået børn. Det handler om børnene. Da jeg i sin tid skulle tage stilling til, om jeg ville være advokat, var det blandt andet denne type sager, der afholdt mig fra det. Jeg oplevede, at mange klienter i retshjælpen og på det advokatkontor, jeg var på som studentermedarbejder, havde langt mere behov for en psykolog eller i få tilfælde en psykiater, end en jurist. Og det synes at være tilfældet her. I har ikke brug for en fair sagsbehandler eller en jurist, I har brug for en skilsmisseterapeut af hensyn til børnene, og det kan ikke gå hurtigt nok. Alle forældre, der taler dårligt om hinanden eller forsøger at bremse den anden i at se børnene, lever ikke op til deres ansvar. Det er udgangspunktet – også når man er såret, vred eller i sorg over et forlist forhold. Og her kommer der et plottwist: Det er jeres fælles opgave at nå derhen som forældre, at I kan rumme hinanden. Jeg forstår godt, at du er vred og frustreret, men det hjælper dig ikke. Det eneste, der hjælper, er at tale sammen. Afklaringen sker ved at sætte sig ned og turde se hinanden og sig selv i øjnene. Anerkend dine fejl (vi har dem alle), prøv at se tingene fra hendes side. Hvis hun har et familiemedlem eller en veninde, som du kan tale med, så prøv at gå den vej. Ellers skriv et brev til hende. Det skal du gøre for jeres alles skyld. For som det er nu, så taber I alle (også hende, det er ikke en fest at være alenemor). Men først og fremmest taber jeres børn. Held og lykke med det. Anne Sofie Kære Fisken Det gør mig ondt at høre. Samværschikane, hvor den ene forælder forhindrer den anden i at se børnene, er desværre en realitet. Vores samfund er ikke specielt godt rustet til at håndtere kvindelig aggression, som chikanen fra din eks er udtryk for. Hvad er det for en kvindetype, der kan finde på at bruge børnene og lyve nederdrægtigt om deres far for at »vinde« over ham? Selvom det er udtryk for kvindelig aggression, er det jo ikke alle kvinder, der opfører sig sådan. Gud ske tak og lov. Men svaret er, at det er de kvinder, der sætter sig selv først. Før deres egne børn. At det overhovedet forekommer, bør ikke undre os, for det er præcis, hvad kulturen lærer kvinder i dag: du, kvinde, har ret til at være glad. Din lykke er vigtigst. Du skal ikke gå på kompromis med dig selv. Ud af sådanne »frigjorte« mantraer kommer et ikke særligt behageligt menneske. Selvdyrkerkonen, som forventer – og får – hyldest alle steder for at prioritere sig selv. Det er derfor, det er så utroligt vigtigt at lære hinanden at kende godt, inden man får børn. Og at vælge klogt. Hvordan gør man det? Jo, man vælger klogt ved at forholde sig til den kommende partners karakter – hendes moral, hendes ordentlighed i omgangen med andre mennesker og hendes omsorgsevner – i højere grad end eksempelvis udseende. En omsorgsfuld kvinde vil ikke bruge børnene mod deres far. Det er jo noget af det mest destruktive, man kan gøre mod sine børn, hvor dum, man end synes, han er (hvilket man gerne skulle have fundet ud af, inden man stiftede familie med ham). Og som mand er det vigtigere end nogensinde at være kritisk i sit valg af partner, fordi tidsånden fremmer en kvindetype, der sætter sig selv først. Sådan et gemyt kan man ikke bygge en familie med, og en del mænd (og børn) slår sig på det. Men det er på den anden side også vigtigt at være den slags mand, som en omsorgsfuld kvinde ville vælge. Trofast. Kompetent. Modig. Beskyttende. Det må du tage med dig ind i dit næste forhold. Og så skal du slås alt, hvad du kan – i retssale om nødvendigt – for at se dine børn. Jeg ønsker dig og dine børn alt det bedste. Eva ",
        "metadata": {
            "source": "https://www.berlingske.dk/kommentatorer/brevkassen-i-har-brug-for-en-skilsmisseterapeut-og-det-kan-kun-gaa",
            "image_url": "https://berlingske.bmcdn.dk/media/cache/resolve/image_x_large/image/184/1844112/24808237-portrtter-til-debatredaktionens-brevkasse-af-eva.jpg",
            "publication_time": "Lørdag d. 19. oktober 2024, kl. 18.03",
            "author": "Anne Sofie Allarp",
            "related_links": [],
            "attachments": []
        }
    }
}