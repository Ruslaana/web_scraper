{
    "version": "1.0",
    "document": {
        "id": 15689,
        "title": "Regeringen: Husejere i København vil tabe mindst en kvart million",
        "content": "Nu vender vinden på boligmarkedet. Efter årevis med kraftig medvind er de fleste økonomer enige om, at modvinden er sat ind. Og nu har regeringen sat tal på, hvor stort et prisfald husejere har udsigt til. »En pæn aktivitet og fremgang på boligmarkedet i første halvår af 2022 giver dog udsigt til en stigning i huspriserne på 3,1 procent i år,« begynder Finansministeriet ellers sin boligprognose i Økonomisk Redegørelse. Men så kommer fortsættelsen: »De højere renter og den høje inflation, som reducerer husholdningernes købekraft, ventes at føre til en afmatning på boligmarkedet i løbet af andet halvår 2022 og starten af 2023. Dermed skønnes et fald i huspriserne for 2023 set under ét på 4,8 procent.« Især de hastigt stigende renter springer i øjnene som baggrund for prisudviklingen. I juni rundede renten på det toneangivende 30-årige lån fire procent, og i går rundede den fem procent. Renterne på flekslånmed variabel rente er også for opadgående, efter at Den Europæiske Centralbank (ECB) er begyndt at sætte renterne op for at nedbringe inflationen. Og det rammer direkte ind i den såkaldte boligbyrde, den samlede omkostning til lån og skatter ved et boligkøb. »I København by er boligbyrden steget 9,0 procentpoint alene siden 4. kvartal 2021 og 13,9 procentpoint siden 4. kvartal 2019. Dermed er boligbyrden i København by nu tæt på niveauerne fra før finanskrisen,« skriver regeringen. Chefanalytiker Lise Nytoft Bergmann har omregnet regeringens prognose til prisfald i kroner i de enkelte landsdele. »Regeringen forventer, at et gennemsnitligt hus kan sælges for 73.000 kroner mere i 2022 end i 2021. I indeværende år har husejerne derfor udsigt til en lille gevinst, når den opgøres som gennemsnitstal. Det dækker over, at huspriserne er steget ganske pænt i første halvår, men at regeringen forventer prisfald i andet halvår. Samlet set kommer husejerne dog ud af 2022 med en højere pris end ved årets indgang,« konstaterer hun. Ganske anderledes ser det ud i 2023, hvor husejerne har udsigt til et forholdsvis kraftigt fald i huspriserne. En gennemsnitlig husejer kan forvente, at prisen falder med cirka 117.000 kroner. Men der er store geografiske forskelle, viser Lise Nytoft Bergmanns beregninger. I landsdelene København by, der dækker Københavns Kommune, og København omegn, der dækker omegnskommunerne, vil prisfaldet nå op på henholdsvis 313.000 kroner og 254.000 kroner – vel at mærke, hvis hovedstadsregionens huspriser kun falder med det samme som landsgennemsnittet. Det forventer Nordea Kredit ikke. »I de dyre dele af landet skal prognosen derfor ses som et konservativt skøn, og hvor de faktiske prisfald formentlig bliver større end beregnet,« mener Lise Nytoft Bergmann.  Hvis prisudviklingen ses over både 2022 og 2023, så forventes et gennemsnitligt hus kun at falde med 44.000 kroner, og faldet blegner i sammenligning med de foregående års stigninger. »Siden pandemien brød ud, er huspriserne på landsplan steget med 21 procent, og i landsdelene København by og København omegn med ikke mindre end 34 og 29 procent. Så selvom huspriserne nu falder, er der alligevel tale om, at husejerne har haft et fint afkast på deres boliginvestering de seneste år,« siger Lise Nytoft Bergmann. Cheføkonom Christian Hilligsøe Heinig i Realkredit Danmark påpeger, at juli allerede har budt på et bredt funderet prisfald landet over ifølge Boligsidens Markedsindeks. Hans egen prognose er et prisfald i omegnen af fem til ti procent til udgangen af 2023 med en stor usikkerhed om udviklingen indlagt. »Trods dette forbehold er det dog i første omgang vores vurdering, at risikoen mere peger i retning af større prisfald på boligmarkedet, end regeringen venter i dagens prognose,« lyder hans kommentar til tallene. Selvom markante nominelle prisfald er sjældne på boligmarkedet, peger Christian Hilligsøe Heinig på, at boligejerne er så robuste, at der ikke er større dramatik i et prisfald på fem-ti procent. Mens boligejerne de senere år har set deres friværdier stige, har de nemlig ikke ladet lånene følge med – modsat i årene op til finanskrisen.  »Friværdierne er derfor også på et historisk højt niveau, og ser vi på boligejernes gennemsnitlige belåningsgrader – altså realkreditudlånet i forhold til boligernes værdi – er de under 50 procent i vores udlånsportefølje. Det har vi ikke set lavere i nyere tid,« påpeger han. Derfor er hans primære bekymring, om isærde stigende priserpå energi bliver så voldsomme, at boligejere kan få svært at betale de løbende regninger.",
        "metadata": {
            "source": "https://www.berlingske.dk/dine-penge/regeringen-husejere-i-koebenhavn-vil-tabe-mindst-en-kvart-million",
            "image_url": "https://berlingske.bmcdn.dk/media/cache/resolve/image_x_large/image/158/1586493/24188531-hsu.jpg",
            "publication_time": "Onsdag d. 31. august 2022, kl. 14.19",
            "author": "Povl Dengsøe",
            "related_links": [],
            "attachments": []
        }
    }
}