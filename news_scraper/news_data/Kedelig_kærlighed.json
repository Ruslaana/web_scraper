{
    "version": "1.0",
    "document": {
        "id": 20241,
        "title": "Kedelig kærlighed",
        "content": "Den handler om det unge par Gitti og Chris (Birgit Minichmayr og Lars Eidinger), der holder ferie på Sardinien, hvor de bl.a. møder andre tysk par, farer vild på en vandretur og bakser med tvivlen om, hvorvidt de nu virkelig elsker hinanden. Det gør de såmænd nok, selv om hun er barnligt legesyg og han noget af en træmand, men man er ret ligeglad ved mødet med en fragmentarisk fortalt film baseret på bagateller og banaliteter. Den virker sådan set meget ægte à la Dogme, men dens henkastede realisme er på én gang troværdig og trættende, så trods sin respekt for Birgit Minichmayrs følsomt nuancerede præstation irriteres man af det vilkårlige og usammenhængende i den minimalistiske historie.",
        "metadata": {
            "source": "https://www.berlingske.dk/filmanmeldelser/kedelig-kaerlighed-0",
            "image_url": "https://berlingske.bmcdn.dk/media/cache/resolve/image_x_large/image/86/864701/2582453-alle-andre--.jpg",
            "publication_time": "Onsdag d. 19. maj 2010, kl. 23.30",
            "author": "Ebbe Iversen",
            "related_links": [],
            "attachments": []
        }
    }
}