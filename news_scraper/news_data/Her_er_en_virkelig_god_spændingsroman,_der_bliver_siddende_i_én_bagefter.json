{
    "version": "1.0",
    "document": {
        "id": 21284,
        "title": "Her er en virkelig god spændingsroman, der bliver siddende i én bagefter",
        "content": "Man skal ikke altid tro på det, man ser og hører eller får fortalt af andre. Det skal man ikke ude i virkeligheden, slet ikke, som den har udviklet sig. Og det skal man i særdeleshed heller ikke i det tænkte paradis, som en flok idealistiske og fællesskabsorienterede mennesker har forsøgt at skabe på en lille ø 11 kilometer ude i Kattegat. Man kan ikke stole på nogen. Ikke på noget. End ikke altid på én selv. Det er den mere eller mindre indirekte påstand iSarah Engells simpelt filosofiske og tiltagende sindsoprivende spændingsroman »Dødens Fugle«. Verden er et grumt sted, og alle er i sidste ende og ud i det ekstreme deres egen lykkes smed. Det gælder også for disse gode folk, der oprindeligt drømte om at grundlægge et inkluderende, ikkevoldeligt og selvforsynende paradis langt fra hverdagsstress og deres gamle trummerum-liv. Men det var dengang, alt gik godt, og håbet om en bedre verden var intakt. Det er det af forskellige og måske helt naturlige årsager ikke længere. Bedre bliver det ikke, da flere af øens beboere findes myrdet. Et forældrepar er blevet skudt gennem brystet med pile, mens teenagesønnen tilsyneladende har begået selvmord. Den 16-årige datter er væk. En del beboere vil hindre uro og sladder i at brede sig og af samme grund have begravet de døde hurtigst muligt. Men noget skurrer, og den tidligere vicekriminalkommissær Anne Krogh, der som en af ø-samfundets grundlæggere sidder i Skarvøs øverste råd, begynder at undersøge dødsfaldene nærmere. Hun opdager snart, at ikke alle, vel nærmest de færreste, bryder sig om hendes selvbestaltede efterforskning, og der bliver lagt mere eller mindre makabre hindringer i vejen for hende. Da også hendes egen datter forsvinder, og der begynder at dukkeNick Cave-citater op, tydeligvis nedskrevet af en tredje ung kvinde, der efter sigende begik selvmord otte måneder forinden, slår det (næsten) klik for hende. Hun udsætter sig selv for både fare og forvisning. For i et samfund, hvor mål og moral er tårnhøje, og man stræber efter det ypperste, er der hverken plads til enspændere eller forstyrrende sandheder. For at undgå at alt det, man flygtede fra i det såkaldt civiliserede samfund, følger med, må der rettes ind og ensrettes. Som ofte set, også ude i den virkelighed, som Skarvø-samfundet kan spejle sig i, helliger målet midlet. Kun en gammel fordrukken eneboer kan se det, der ellers ligger lige for: »Jo mere moralske vi forsøger at være, jo mere dobbeltmoralske bliver vi.« »Dødens fugle« er grundlæggende en virkelig god spændingsroman af den slags, der bliver siddende i én efter endt læsning. Tro det eller lad være.Fold sammenLæs mereFoto: Lindhardt og Ringhof. Sarah Engell sætter behændigt et reflekterende sejl op og strækker det ud over bogens sider, så det fra den rette vinkel godt kan ligne genskæret af det samfund og den virkelighed, vi kender. Man kunne med lidt god vilje kalde det en samfundskritisk og/eller idealisme-allergisk krimi – den bryder i al fald i glimt og trods sin simple konstruktion sine egne genregrænser og bevæger sig over i et dystopisk (fremtids?) scenario. Det er den slags, Engell er allerbedst til. Som en af landets dygtigste Young Adult-forfattere har hun i en lang række bøger bevist sit effektive og effektfulde talent, og hun lykkes også med det her. Karaktertegninger er finurlige og ikke let gennemskuelige, sådan som de skal være i en god krimi. Plottet er måske nok enkelt, men gemt væk bag et lag af drilske forviklinger. Replikkerne er rappe, og tempoet er relativt højt, ikke mindst i betragtning af at vi befinder os på en ø uden biler, tv og telefonisk eller anden adgang til verden udenfor. Det sætter i øvrigt Anne i en efterforskningsmæssig meget primitiv situation, og det er i sig selv forløsende. Og sjovt. Her er ingen fancy dna-analyser eller digitale spor at gå efter. Om det så er det lidt primitive setup eller Engells fortid som ungdomsbogsforfatter, der spiller ind, skal stå usagt. Men desværre tipper tonen enkelte steder over i det næsten banale eller i al fald alt for forsimplede. Det næsten konstant høje tempo giver desuden et lidt jappet udtryk, som med fordel kunne være sænket en anelse her og der. Men det er peanuts. »Dødens fugle« er grundlæggende en virkelig god spændingsroman af den slags, der bliver siddende i én efter endt læsning. Tro det eller lad være. »Dødens fugle« Forfatter: Sarah Engell.Sider:384.Pris:270 kronerForlag:Lindhardt og Ringhof.",
        "metadata": {
            "source": "https://www.berlingske.dk/litteratur/her-er-en-virkelig-god-spaendingsroman-der-bliver-siddende-i-en",
            "image_url": "https://berlingske.bmcdn.dk/media/cache/resolve/image_x_large_vertical/image/191/1912302/24932852-sarah-engell-er-kendt-som-en-habil-spndingsforfat.jpg",
            "publication_time": "Torsdag d. 17. april 2025, kl. 16.02",
            "author": null,
            "related_links": [],
            "attachments": []
        }
    }
}