{
    "version": "1.0",
    "document": {
        "id": 19054,
        "title": "Storkommune vrager vejsalt fra Mariager",
        "content": "I den kommende vinter skal vejene omkring landets næststørste by, Aarhus, holdes ude at vinterens isgreb med salt leveret fra så fjerne destinationer som Chile og Australien i stedet for salt fra Mariager 60 kilometer væk. Det skriverRanders Amtsavis Det er faktum, efter at Aarhus Kommune for anden gang har sendt leverancen af vejsalt i udbud. Også denne gang bliver tommelfingeren vendt nedad for de store saltlagre, der ligger blot 60 kilometer nordpå hos Akzo Nobel Salt A/S i Mariager. »Jeg er meget skuffet over, at vi ikke får lov til at byde på leveringen med vakuumsalt. Da Aarhus Kommune annullerede det første udbud, så blev det via pressen gjort meget klart, at kommunen ikke kunne se noget til hinder for, at vi ville få lov at byde i den nye runde. Det kunne den så alligevel,« siger en tydeligt skuffet salgschef Kim Holleufer til Randers Amtsavis. I Aarhus Kommune vender man dog ikke for evig tid tommelfingeren nedad for salt fra Mariager. Undersøgelser med vakuumsalt i løbet af vinteren skal klarlægge, om det i fremtiden kan betale sig for Aarhus Kommune at ændre lidt på kommunens saltspredere, så man ikke bliver ved med at være afhængige af saltleverancer fra udlandet. Det har de seneste to år betydet, at lagrene i Aarhus løb tør for salt under vinterbekæmpelsen. »Det er ikke en underkendelse af Akzo Nobels vakuumsalt, men vi vil gerne lave forsøgene først. Så det bliver bare ikke i år, at de kommer til at levere salt til os. Tvivlen skal stadig komme Akzo Nobel til gode, men ét er, hvad producenterne siger, noget andet er, hvad vores materielgård siger. Lige nu ved vi, hvad der fungerer, og vi skal ikke til at gamble med borgernes penge. Derfor synes vi, at det er den bedste løsning at gøre det på den her måde,« forklarer Michael Kirkfeldt, chef for trafik og veje i Aarhus Kommune.",
        "metadata": {
            "source": "https://www.berlingske.dk/virksomheder/storkommune-vrager-vejsalt-fra-mariager",
            "image_url": "https://berlingske.bmcdn.dk/media/cache/resolve/image_x_large/image/71/718764/4608860-vejsalt.jpg",
            "publication_time": "Onsdag d. 19. oktober 2011, kl. 10.29",
            "author": null,
            "related_links": [],
            "attachments": []
        }
    }
}