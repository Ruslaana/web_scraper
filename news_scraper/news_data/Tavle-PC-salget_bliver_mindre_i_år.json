{
    "version": "1.0",
    "document": {
        "id": 7655,
        "title": "Tavle-PC-salget bliver mindre i år",
        "content": "Mobiltelefoner med stadig større skærme og de kommende smarte ure med mulighed for at læse sin post gør nu indhug i den ellers konstant stigende salgskurve for tavle-PCer. Analysehuset IDC, som følger teknologimarkederne tæt, har netop sænket sin prognose for tavle-PC-salget for 2013. Det vil blive omkring to millioner styk lavere på verdensplan end tidligere ventet, altså 227,4 millioner styk mod tidligere 229,3 millioner, fordi de ellers så populære tavle-PCer udfordres af andre typer af udstyr, som folk hellere vil bruge deres penge på. Øget konkurrence Det er de stadig større mobiltelefoner, hvis skærme nu er oppe på fem-seks tommer og dermed nærmer sig de mindste tavle-PCer med skærme på syv tommer, som sammen med smarte ure, som fungerer som mini-telefoner med datamuligheder, der ventes at give tavle-PCerne konkurrence. Tavle-PCerne slog selv på rekordtid de ellers meget populære mini-PCer af banen - de små, lette, omkring 10 tommer store bærbare PCer, som til en pris omkring 2.000 kroner vandt alles hjerter, men som nu er stort set ikke-eksisterende efter at have været den type af PCer, der holdt det samlede PC-salg oppe. Gennem det seneste halve års tid er det væltet ud med billige tavle-PCer i størrelser på syv-otte tommer og til omkring 900-1.200 kroner. Alligevel venter IDC, at tavle-PC-salget i år går tilbage - selv om det fortsat ligger over 57 procent højere end i 2012. Ni af ti tavle-PCer sælges til private Det er fortsat frem for alt privatkunder og ikke erhvervslivet, der køber tavle-PCer. 87 procent af salget af tavle-PCer i år ventes at være til private mod 90 procent sidste år. Erhvervslivets køb er vokset beskedent fra 10 til 13 procent på et år. Det er kun omkring halvdelen af alle solgte tavle-PCer i Danmark, der står »Apple« på, viser IDCs tal for 1. halvår 2013. I april-juni blev der i Danmark solgt 163.400 tavle-PCer, heraf 52 procent iPad fra Apple og 41 procent med Android som styresystem. Ved årsskiftet havde Apple en markedsandel på 60 procent, Android på 35 procent.",
        "metadata": {
            "source": "https://www.berlingske.dk/videnskab/tavle-pc-salget-bliver-mindre-i-aar",
            "image_url": "https://berlingske.bmcdn.dk/media/cache/resolve/image_x_large/image/29/291744/6772015-pix-tavler.jpg",
            "publication_time": "Mandag d. 02. september 2013, kl. 09.22",
            "author": "Thomas Breinstrup",
            "related_links": [],
            "attachments": []
        }
    }
}