{
    "version": "1.0",
    "document": {
        "id": 13161,
        "title": "NFL renser Peyton Manning for dopingmistanke",
        "content": "Den pensionerede quarterback Peyton Manning er blevet renset for beskyldningerne om, at han skulle have taget doping tilbage i 2011. Det oplyser organisationen bag NFL mandag i en erklæring. - Der er ikke fundet troværdige beviser for, at han skulle have taget doping, lyder det. NFL har efterforsket dopingmistanken mod Manning i syv måneder, efter at en dokumentar på den amerikanske udgave af tv-stationen Al-Jazeera i december sidste år beskyldte ham for at have købt væksthormoner, da han genoptrænede efter en skade i 2011. Peyton Manning roses desuden af NFL for at have været meget samarbejdsvillig og ladet sig interviewe gentagne gange af folkene bag undersøgelsen. Manning indstillede karrieren i februar, efter at han havde ført Denver Broncos til en sejr i Super Bowl. Ved den lejlighed blev den dengang 39-årige Manning den ældste quarterback i historien til at vinde Super Bowl. NFL er fortsat i gang med at undersøge om andre navngivne spillere har taget doping, efter at de også blev nævnt i samme Al-Jazeera-dokumentar som Peyton Manning. Heriblandt er mere kendte NFL-navne som James Harrison og Clay Matthews. /ritzau/AFP",
        "metadata": {
            "source": "https://www.berlingske.dk/sport/nfl-renser-peyton-manning-for-dopingmistanke",
            "image_url": "https://berlingske.bmcdn.dk/media/cache/resolve/image_x_large/image/59/596477/14135521-denver-broncos-quarterback-pe.jpeg",
            "publication_time": "Mandag d. 25. juli 2016, kl. 18.34",
            "author": null,
            "related_links": [],
            "attachments": []
        }
    }
}