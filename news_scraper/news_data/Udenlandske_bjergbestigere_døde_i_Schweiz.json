{
    "version": "1.0",
    "document": {
        "id": 18285,
        "title": "Udenlandske bjergbestigere døde i Schweiz",
        "content": "Fem bjergbestigere mistede tirsdag eftermiddag livet, da de styrtede ned fra bjerget Lagginhorn i den schweiziske kanton Valais. Ifølge flere medier drejer det sig om udenlandske statsborgere, men politiet i Valais har endnu ikke offentliggjort deres nationaliteter. Ifølge nyhedsbureauet SDA skete ulykken omkring klokken 13, kort efter at de fem bjergbestigere havde nået toppen på det 4.010 meter høje bjerg. En sjette person, der var blevet tilbage 100 meter fra toppen, tilkaldte hjælp, men de fem bjergbestigere var døde, da redningsfolkene nåede frem.  Årsagen til styrtet kendes endnu ikke. Til SDA siger distriktsanklager Renato Kalbermatten fra Øvre Valais, at de fem formentlig var bundet sammen. - Ellers ville de næppe have styrtet alle sammen, konstaterer han. Det ventes, at politiet vil offentliggøre navne og nationaliteter på de døde bjergbestigere onsdag. ",
        "metadata": {
            "source": "https://www.berlingske.dk/internationalt/udenlandske-bjergbestigere-doede-i-schweiz",
            "image_url": "https://berlingske.bmcdn.dk/media/cache/resolve/image_x_large/image/65/654235/5315121-switzerland.jpg",
            "publication_time": "Tirsdag d. 03. juli 2012, kl. 19.25",
            "author": null,
            "related_links": [],
            "attachments": []
        }
    }
}