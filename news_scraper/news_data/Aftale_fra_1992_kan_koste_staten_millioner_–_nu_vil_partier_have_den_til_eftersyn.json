{
    "version": "1.0",
    "document": {
        "id": 19950,
        "title": "Aftale fra 1992 kan koste staten millioner – nu vil partier have den til eftersyn",
        "content": "Kort efter Berlinmurens fald underskrev Litauen og Danmark i 1992 en investeringsaftale for at beskytte hinandens borgere, hvis de gjorde forretning i det andet land. Men nu kan den 29 år gamle aftale koste den danske stat millioner af kroner. Det står klart,efter at Berlingske kunne fortælle, at en litauisk mand ved navn Donatas Aleksandravicius som den første udenlandske investor har hevet Danmark for en international voldgiftsret ved navn ISCID og kræver en erstatning på over syv millioner kroner. Grunden? Donatas Aleksandravicius føler sig ikke rettidigt beskyttet af de danske myndigheder, før, mens og efter at demonstrerende stilladsarbejdere en decembermorgenrev hans stillads ned. Og derfor mener han, at Danmark har overtrådt aftalen.  Samtidig chokerer det flere partier, at stilladsdirektøren har mulighed for at indbringe Danmark for denne såkaldte private domstol. »At staten skal bruge millioner af kroner på en retssag og eventuel erstatning, synes jeg ærlig talt er helt vanvittigt,« siger retsordfører for Dansk Folkeparti Peter Skaarup. Derfor lyder det fra ham og retsordføreren for SF, Karina Lorentzen Dehnhardt, at aftalen skal til eftersyn. »Det er en kraftig påmindelse om, at man skal huske at se, hvad man har af gamle traktater, som måske ikke længere giver så meget mening at have,« siger Karina Lorentzen Dehnhardt og fortæller, at hun vil gå til ministeren omkring en gennemgang af andre gamle traktater, som der måske burde luges ud i. Stilladset blev væltet, ved at flere demonstranter kravlede rundt på det og løsnede det fra den ufærdige mur.Fold sammenLæs mereFoto: Ida Guldbæk Arentsen/Ritzau Scanpix. Peter Skaarup vil bede regeringen om at tage affære, så der bliver kigget på aftalen mellem Litauen og Danmark. »Den aftale, der blev lavet i sin tid, var næppe tiltænkt stilladskrige i Danmark. Så det var måske tiden, at man kiggede på den igen med friske øjne,« siger han. Venstres retsordfører, Preben Bang Henriksen, har i sine 20 år som advokat aldrig hørt om aftalen og vil derfor ikke kommentere den, før han har undersøgt nærmere, hvad den går ud på. Det samme lyder fra Jesper Bruus, som er retsordfører for Socialdemokratiet, der ikke vil kommentere sagen, før han har haft tid til at sætte sig ind i den. Men det er ikke kun med Litauen, Danmark har underskrevet en såkaldt investeringsaftale med. Faktisk er det med over 40 lande i verden, forklarer Dan Terkildsen. Han har undervist i aftalerne på Københavns Universitet og er partner i Lundgrens Advokatpartnerselskab. Han fortæller, at hensigten med, at Danmark har en masse af de her aftaler, er, at danske statsborgere bliver beskyttet i lande, der ikke har et demokratisk system eller en svækket domstol. Og Danmark har aldrig været det land, der blev rettet voldgiftssag imod – indtil nu. Demonstrationen var tiltænkt som fredeligt, som der også blev råbt gennem megafonen. Men mange af de fremmødte havde en anden hensigt med dagen.Fold sammenLæs mereFoto: Ida Guldbæk Arentsen/Ritzau Scanpix. »Danske statsborgere er gennem disse aftaler blevet beskyttet i andre lande, men nu rammer det den anden vej,« siger han og understreger, at det overhovedet ikke var formålet med aftalerne. Han tror dog ikke, at Donatas Aleksandravicius har en god chance for at vinde. For sammenlignet med andre sager ved ISCID, hvor en investor ikke har følt sig beskyttet af et land, har der været tale om en langt højere grad af svigt fra myndighederne. Efterfølgende er Litauen også blevet et EU-medlemsland. Derfor forstår Dan Terkildsen godt, hvis politikere så aftalerne opsagt med medlemslande. »Dengang var Litauen lige blevet uafhængig af Sovjetunionen, så det var klart, at det var naturligt at indgå en investeringsaftale. Nu er det anderledes,« siger han. Dog advarer han også om opsigelsen, da det kan give et forkert indtryk hos de lande, som Danmark fortsat gerne vil have en aftale med. »Lande, eksempelvis diktatoriske, kan bruge argumentet om, at hvis Danmark opsiger aftalen med et land, hvorfor skal de så ikke også gøre det med dem,« siger han. Peter Skaarup (DF) vil også gå til regeringen, så det bliver sikret, at Danmark ikke betaler millioner af kroner på baggrund af sagen. »Vi vil høre, hvilke muligheder vi har for at undgå, at vi kommer til at betale den her erstatning. I forvejen skal vi bruge millioner på en retssag, så hvis vi også skal give erstatning, er det helt vanvittigt,« siger han. Det var ikke kun stilladset, som blev revet ned. Der blev også brændt biler af, og Donatos Aleksandraviciuis hvide Porsche Cayenne blev væltet af de demonstrerende stilladsarbejdere.Fold sammenLæs mereFoto: Oscar Scott Carl. Så langt mener Karina Lorentzen Dehnhardt ikke, politikerne kan gå. »En retssag er etno-gofor politikerne at blande sig i. Den må køre, som den kører,« siger hun. Det er Preben Bang Henriksen enig i. I første omgang vil han gerne se, hvad der kommer frem på samrådet,hvor han har indkaldt justitsminister Nick Hækkeruptil at redegøre for politiets rolle i sagen. Og en af årsagerne til erstatningen skal også findes i politiets, ifølge Donatas Aleksandravicius advokat, manglende beskyttelse af den litauiske stilladsdirektør. Politiet var den decembermorgen mødt op med fire panservogne for at barrikadere vejen til byggepladsen, hvor stilladset stod. Dog fandt de demonstrerende stilladsarbejdere hurtigt en anden vej ind til byggepladsen og fik revet stilladset ned.Politiet greb ikke ind, og der blev ikke foretaget nogen anholdelser på stedet.",
        "metadata": {
            "source": "https://www.berlingske.dk/virksomheder/aftale-fra-1992-kan-koste-staten-millioner-nu-vil-partier-have-den",
            "image_url": null,
            "publication_time": "Torsdag d. 20. maj 2021, kl. 10.17",
            "author": "Katrine Juel Friis",
            "related_links": [],
            "attachments": []
        }
    }
}