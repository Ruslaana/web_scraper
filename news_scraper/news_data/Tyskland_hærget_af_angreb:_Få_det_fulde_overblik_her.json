{
    "version": "1.0",
    "document": {
        "id": 21395,
        "title": "Tyskland hærget af angreb: Få det fulde overblik her",
        "content": "En række angreb med knive, skydevåben og køretøjer – flere af dem terrorangreb – har det seneste år hærget Tyskland. Se listen over de forskellige angreb her. Denne torsdag blev München ramt af et angreb med bil – en hvid Mini Cooper. Føreren af bilen var en 24-årig asylansøger fra Afghanistan. Ifølge det lokale medie BR deltog de kvæstede i en demonstration i forbindelse med en strejke i fagforeningen Verdi. Motivet for angrebet er uklart, men ifølge TV 2 sagde anklager Gabriele Tilmann, at anklagemyndigheden arbejder ud fra, at gerningsmanden havde et islamistisk motiv. Flere end 30 er kvæstede og to døde. En afghansk mand er anholdt for knivoverfaldet i Aschaffenburg.Fold sammenLæs mereFoto: Daniel Karmann/AP/Ritzau Scanpix. I en park i Aschaffenburg i det sydvestlige Tyskland blev flere mennesker angrebet af en mand med kniv. To mennesker døde: en 41-årig mand og en toårig dreng. Politiet mente, at motivet var uklart, men Tysklands forbundskansler Olaf Scholz kaldte angrebet »en utilgivelig terrorhandling«. En 28-årig afghansk mand blev anholdt for angrebet. En person i en bil kørte ind i en stor menneskemængde på et julemarked i Magdeburg i delstaten Sachsen-Anhalt. Bilen var en mørk BMW. Dagen efter angrebet meldte politiet om fem dødsfald og yderligere 41, som var svært tilskadekomne. Samlet set vurderede politiet, at over 200 kom til skade under angrebet. En 50-årig læge fra Saudi-Arabien blev anholdt, hvorefter Saudi-Arabien fordømte angrebet. Motiv ukendt. På 52-års-dagen for den såkaldte »München-massakre«, hvor 11 israelske OL-atleter blev taget som gidsler og slået ihjel af en palæstinensisk terrororganisation, valgte en 18-årig mand at åbne ild på åben gade. Det foregik i München nær det israelske konsulat med en riffel. De tyske medier Der Spiegel og Der Standard skrev, at gerningsmanden var kendt af sikkerhedsmyndigheder som islamist. Politiet meldte, at ingen kom til skade med undtagelse af gerningsmanden, som blev skudt af politiet. Under en byfest i Solingen i Nordrhein-Westfalen døde tre mennesker, og otte blev såret, i forbindelse med et knivangreb. Islamisk Stat tog ansvaret for angrebet uden at fremlægge beviser. En 26-årig syrisk mand blev anholdt, hvorefter anklagemyndigheden oplyste, at han forsøgte at dræbe så mange som muligt på grund af sine »radikale islamistiske holdninger«. Ifølge Reuters var motivet »hævn for muslimer i Palæstina og overalt«. Ved en islamkritisk demonstration blev en mand stukket med kniv i Mannheim. Gerningsmanden var en 25-årig mand, som blev skudt af politiet. Flere blev stukket, heriblandt en 29-årig politibetjent som blev opereret, men endte med at dø af sine kvæstelser. Derudover blev fem såret. ",
        "metadata": {
            "source": "https://www.berlingske.dk/internationalt/tyskland-haerget-af-angreb-faa-det-fulde-overblik-her",
            "image_url": "https://berlingske.bmcdn.dk/media/cache/resolve/image_x_large_vertical/image/189/1895743/24902333-tysk-politi-bekrfter-at-en-bil-er-krt-ind-i-men.jpg",
            "publication_time": "Mandag d. 03. marts 2025, kl. 16.08",
            "author": null,
            "related_links": [],
            "attachments": []
        }
    }
}