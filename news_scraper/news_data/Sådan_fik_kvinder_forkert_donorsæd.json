{
    "version": "1.0",
    "document": {
        "id": 13575,
        "title": "Sådan fik kvinder forkert donorsæd",
        "content": "To kvinder er blevet insemineret med den forkerte donorsæd på danske fertilitetsklinikker. I det ene tilfælde valgte et par at fortsætte graviditeten, selvom de havde ønsket en anden donor. I det andet tilfælde blev den mulige graviditet straks stoppet med fortrydelsespiller. Berlingske er kommet i besiddelse af oplysningerne gennem en aktindsigt hos Sundhedsstyrelsen. De to episoder er de sidste af i alt seks sager, hvor Sundhedsstyrelsen er blevet orienteret, når fertilitetsklinikker får mistanke om, at de har forbyttet æg- og sædceller.Lørdag beskrev Berlingskede fire andre alvorlige fejl, heriblandt sagen om 19-årige Marcus Pedersen, som er resultatet af to forbyttede ægprøver. Begge de nye sager drejer sig om forbytning af sædprøver.  I december 2009 gik et par i behandling hos Copenhagen Fertility Center. Efter at have overvejet flere sæddonorer besluttede parret at bruge en asiatisk donor. Da kvinden skulle insemineres, valgte laboranten en forkert sædprøve, som stammede fra en af de donorer, parret tidligere havde overvejet at benytte. Parret blev informeret om fejlen få dage senere, og besluttede at fortsætte graviditeten. Svend Lindenberg, klinikchef hos Copenhagen Fertility Center, er lettet over, at sagen fik »en lykkelig udgang,« men ærgrer sig over fejlen. »Det er en alvorlig fejl at begå. Det skal der ikke være nogen tvivl om. Det er en menneskelig fejl, som ikke må ske i vores branche,« siger Svend Lindenberg.  Han understreger dog, at klienterne ikke bør nervøse for at benytte klinikken. »Det er formentlig den eneste fejl, vi har lavet, og den blev opdaget straks. Med over 70.000 kritiske procedurer (behandlinger, red.) siden 2007 er det et vidne om høj sikkerhed, at der kun er opstået den ene fejl,« siger Svend Lindeberg. Den anden forbytning fandt sted på fertilitetsklinikken IVF i Ballerup i marts 2009. Da en kvinde besøgte klinikken for at blive insemineret med sin partners sæd, bad en læge hende bekræfte, at det var hendes efternavn, der stod skrevet på den sædprøve, lægen havde fundet frem. »Kvinden, der sikkert er lettere påvirket af den situation hun er i, og måske ikke er helt klar i hovedet, siger ja, på trods af, at hun IKKE hedder det - hvorefter hun bliver insemineret med den forkerte sædprøve,« står der i klinikkens redegørelse til Sundhedsstyrelsen. Det viste sig, at sædprøven tilhørte et par, der skulle til behandling senere samme dag. Klinikken gjorde straks kvinden og hendes partner opmærksom på fejlen. De valgte at tage imod et tilbud fra klinikken om at modtage fortrydelsespiller for at afbryde en potentiel graviditet.  »Beslutningen om at stoppe graviditeten er alene op til klienterne. Vi beklager dybt, at vi har begået en forfærdelig fejl. Men vi involverede os ikke i parrets beslutning,« siger Peter Lundstrøm, klinikchef hos IVF. »Vi begik en menneskelig fejl. Uanset hvor meget vi sikrer os, og hvor mange forholdsregler vi tager, kan mennesker begå fejl. Heldigvis sker det yderst sjældent.« Foruden disse to seneste sager har Rigshospitalets Fertilitetsklinik foretaget to indberetninger, mens Dansk Fertilitetsklinik og den aarhusianske klinik Ciconia har foretaget én hver.",
        "metadata": {
            "source": "https://www.berlingske.dk/samfund/saadan-fik-kvinder-forkert-donorsaed",
            "image_url": "https://berlingske.bmcdn.dk/media/cache/resolve/image_x_large/image/21/219102/10373123-sdprve.jpg",
            "publication_time": "Onsdag d. 26. august 2015, kl. 10.55",
            "author": "Mikkel Danielsen",
            "related_links": [],
            "attachments": []
        }
    }
}