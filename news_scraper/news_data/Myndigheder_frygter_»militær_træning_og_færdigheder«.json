{
    "version": "1.0",
    "document": {
        "id": 8018,
        "title": "Myndigheder frygter »militær træning og færdigheder«",
        "content": "Når personer fra de militante, islamistiske miljøer i Danmark drager til Syrien og Irak for at kæmpe i borgerkrigen, er der flere ting, de danske myndigheder frygter. De radikaliserede får i de mellemøstlige konfliktområder en træning og nogle færdigheder, som de ikke kan få i Danmark – end ikke i de militante, islamistiske miljøer, forklarer Manni Crone, forsker i terrorisme og sikkerhed ved Dansk Institut for Internationale Studier (DIIS).  Det indebærer våbentræning, men også værktøjer til, hvordan de lægger et slør over deres bevægelser og flyver under radaren hos efterretningstjenester og bliver mere professionelle. Endelig frygter myndighederne, at Syrien-krigerne, med viden og yderligere radikalisering fra borgerkrigen i kufferten vender tilbage til Danmark. »Vi har før set, at personer har haft våben og ville lave terroraktioner. Eksempelvis de svenskere som blev anholdt med maskingeværer og pistoler, og som planlagde et angreb mod Jyllands-Posten. Men det er en helt anden træning, de kan få i de her konfliktområder, end hvad der er muligt herhjemme,« siger Manni Crone.  Ifølge forskeren er en anden frygt, at krigerne kommer i kontakt med personer i organisationer, som udpeger mål herhjemme. »Det så vi eksempelvis ved Glasvej-sagen fra 2007, hvor to mænd blev idømt fængselsstraffe for at planlægge terror. Her var det en al-Qaeda-forbindelse, der, mens de to opholdt sig i en træningslejr i Pakistan, udpegede mål i Danmark,« siger Manni Crone. Ifølge den seneste trusselsvurdering fra Center for Terroranalyse (CTE) under PET fra 28. maj i år, er mindst 100 personer taget fra Danmark til Irak og Syrien for at deltage i konflikten. Af dem er mindst ti døde.  CTE vurderer i rapporten desuden, at »et betydeligt antal personer fra de islamistiske miljøer er udrejst fra Danmark til Syrien, hvor de har opnået konkrete, militære færdigheder som følge af deres træning og deltagelse i kamphandlinger. Disse færdigheder vil kunne anvendes til at gennemføre et terrorangreb i Danmark eller mod danske interesser i udlandet.« Ifølge tidligere operativ chef i PET Hans Jørgen Bonnichsen er den største trussel mod samfundet dog ikke, om danske borgere får militant træning og udbygget deres netværk i Syrien og Irak, men i stedet den stemning og frygt, der er opstået i kølvandet på beskrivelserne af Syrien-krigerne. »PET oplyser, at 100 danskere er taget afsted. Men reelt ved vi ikke, hvor mange der tager afsted for at lave humanitært arbejde eller endda kæmpe imod Islamisk Stat,« siger han.  Der ikke er tal på, hvor mange der fortryder turen og vender hjem, når de i Irak og Syrien for første gang oplever ægte krig, død og lugten af krudtslam i næsen. Også af den grund nedtoner Hans Jørgen Bonnichsen det trusselsbillede, der er blevet malet af Syrien-krigerne og det omfang, de opererer i. »Når vi lader os skræmme, som det skete i København den anden dag med episoden i metroen, så begynder det at blive farligt.«",
        "metadata": {
            "source": "https://www.berlingske.dk/samfund/myndigheder-frygter-militaer-traening-og-faerdigheder",
            "image_url": "https://berlingske.bmcdn.dk/media/cache/resolve/image_x_large/image/31/315761/7612038-kaldet-til-islam.jpg",
            "publication_time": "Fredag d. 29. august 2014, kl. 22.30",
            "author": "Niklas Ernst",
            "related_links": [],
            "attachments": []
        }
    }
}