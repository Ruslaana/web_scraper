{
    "version": "1.0",
    "document": {
        "id": 10691,
        "title": "Norsk stjerneback før EM-brag: Danskerne snakker altid",
        "content": "Helsingborg. Norge har i de seneste år haft krammet på Danmark i kvindehåndbold, og for de norske spillere er en sejr mod netop danskerne noget af det sjoveste. Sådan lyder det fra den norske profil Nora Mørk, inden de to lande søndag aften skriver endnu et kapitel i den dansknorske håndboldrivalisering ved EM i Sverige. - Det er et naboopgør, vi har lyst til at vinde, og der er prestige i det. Det vil være surt at tabe, siger Nora Mørk til NTB. Hun tænker med særlig glæde tilbage på kampen mellem de to lande ved EM i Ungarn for to år siden. Med Jan Pytlick i spidsen var danskerne ankommet med målsætning om en topplacering, men de ambitioner blev skudt effektivt ned af et norsk hold, der i den indledende runde vandt 27-21. Siden endte nordmændene som europamestre. - De gik hårdt ud og sagde, at de skulle vinde guld, mens vi havde skiftet store dele af holdet ud, og så slog vi dem alligevel, siger Nora Mørk. - Danskerne snakker altid. I 2014 skulle de vinde guld. Nu er målet en 12.-plads. Vi ler lidt af dem på grund af det, siger Györ-spilleren, der er norsk topscorer i turneringen med 17 mål i de første tre kampe. Både Norge og Danmark har maksimumpoint og dermed fire point med over i mellemrunden. /ritzau/",
        "metadata": {
            "source": "https://www.berlingske.dk/sport/norsk-stjerneback-foer-em-brag-danskerne-snakker-altid",
            "image_url": "https://berlingske.bmcdn.dk/media/cache/resolve/image_x_large/image/56/569049/15723953-nora-mrk---20161210121825241_.jpeg",
            "publication_time": "Lørdag d. 10. december 2016, kl. 12.27",
            "author": null,
            "related_links": [],
            "attachments": []
        }
    }
}