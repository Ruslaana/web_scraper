{
    "version": "1.0",
    "document": {
        "id": 7122,
        "title": "Filippinsk politi dræber borgmester og ni livvagter",
        "content": "Kidapawan. En filippinsk borgmester er blevet dræbt sammen med ni af sine livvagter i en skudveksling med politiet fredag, oplyser myndighederne. Borgmesteren er blevet beskyldt for at være med i narkotikakriminalitet, Meddelelsen kommer samtidig med, at præsident Rodrigo Duterte truer med at optrappe sin stærkt kritiserede krig mod narkotika og kriminalitet. Mindst 3800 mennesker er blevet dræbt under den voldelige kampagne, som er blevet stærkt kritiseret af USA og internationale menneskerettighedsgrupper. Kritikere beskylder politiet for at skyde og dræbe mistænkte uden rettergang og uden at have støtte i retssystemet. Borgmesteren Samsudin Dimaukom fra den sydlige by Saudi Ampatuan var på en liste over 150 offentligt ansatte politikere og embedsmænd, som præsident Duterte har udsendt. Listen rummer navne over formodede narkokriminelle med offentlige tillidshverv. En talsmand for politiet, Romeo Galgo, siger, at Dimaukom og hans livvagter åbnede ild, da narkotikapolitiet stoppede deres biler ved en kontrolpost. Politiet havde mistanke om, at de havde illegale stoffer på sig. - Politiet skød igen og dræbte borgmesteren og hans sikkerhedsfolk, siger talsmanden. Skudvekslingen skete i byen Makilala, der ligger omkring 950 kilometer syd for ørigets hovedstad, Manila. - De mistænkte var svært bevæbnede, siger Galgo. De mange dræbte svarer til, at over 40 er blevet dræbt dagligt i de seneste 17 uger. Næsten to tredjedele af de dræbte er skudt og dræbt af ukendte gerningsmænd, mens resten er dræbt under legitime politioperationer. Duterte, der blev valgt til præsident i maj, siger, at hundredtusinder arbejder med narkotikakriminalitet. Den 71-årige præsident kalder sine kritikere \"fjolser\" og truer med at intensiver sin kampagne yderligere. - I kan vente, at der vil blive dræbt yderligere mellem 20.000 og 30.000, hvis jeg ikke får opfyldt mit ønsket at om få udryddet illegale stoffer, siger han. /ritzau/AFP",
        "metadata": {
            "source": "https://www.berlingske.dk/internationalt/filippinsk-politi-draeber-borgmester-og-ni-livvagter",
            "image_url": "https://berlingske.bmcdn.dk/media/cache/resolve/image_x_large/image/5/52269/15249380-philippine-president-rodrigo-d.jpeg",
            "publication_time": "Fredag d. 28. oktober 2016, kl. 09.55",
            "author": null,
            "related_links": [],
            "attachments": []
        }
    }
}