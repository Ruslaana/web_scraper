{
    "version": "1.0",
    "document": {
        "id": 21241,
        "title": "Berlingskes anmelder er begejstret for nyt hovedkvarter, men en del af det er »unødvendigt klumpet, upræcis og ufærdig«",
        "content": "En skøn skov fyldt op med verdens klogeste virksomheder. Det lyder da som noget af en drøm. Men det har faktisk siden begyndelsen af 1960erne været virkeligheden her tæt på Helsingørmotorvejen, oppe i det landskabeligt fredsommelige Hørsholm. Her ligger det område, der i dag hedder DTU Science Park, hvor højt specialiserede forskere og produktionsmennesker dagligt går rundt og inspirerer hinanden. En af de virksomheder, der bor i skovens dybe stille ro, er ingrediensgiganten Chr. Hansen, som i øjeblikket er ved at forberede en fusion med selveste Novozymes. Både virksomhedens hovedsæde og innovationscenter ligger i Hørsholm, og denne sidste funktion er netop blevet opgraderet med en meget skandinavisk, meget sval og langt hen ad vejen meget vellykket bygning tegnet af Vilhelm Lauritzen Arkitekter. Forskerparken, som for tiden flammer gyldent rødt og orange mere end grønt, huser over 200 højteknologiske virksomheder i et tæt naboskab med adskillige afdelinger af DTU. Den nye bygning fletter sig sømløst ind i Chr. Hansens øvrige faciliteter her i forskerparkenFold sammenLæs mereFoto: Rasmus Hjortshøj. Ideen med sammenblandingen var helt fra starten i 1962, da parken blev grundlagt som Forskningscentret ved Hørsholm, at uddannelse og erhvervsliv skulle drage gensidig fordel af hinanden, og det må siges at være lykkedes. Den oprindelige masterplan blev tegnet af ingen ringere end Arne Jacobsen. Det var ham der fastlagde den oprindelige vision med relativt lave bygninger organiseret i en organisk struktur i et skovbryn. Jacobsens meget slyngede veje blev i en senere bearbejdning rettet ud, men til alt held holdt man fast i ideen om skoven, og stadig i dag, knap 60 år senere, er oplevelsen af bygninger i en skov meget stærk, når man kommer herud. Det er et venligt og naturnært greb, der fungerer fornemt, og det er meget nemt at forstå, at et stort teknologitungt firma som Chr. Hansen har lyst til at etablere sig her. Det relativt lave bygningskompleks, der uden besvær falder ind i områdets gennemsnit af diskret, kapitalstærk arkitektur, byder den besøgende velkommen med en bred betonbro over den lille grøft, der skiller hovedkvarteret fra resten af verden. Rampen er flankeret af nogle meterhøje, gråmalede stålrammer, der minder om fodboldmål. De viser sig at være en del af landskabsprojektet, som 1:1 Landskab har stået for. Det overdimensionerede stakit huser belysning, får jeg at vide, og som skulpturelt element fungerer rammerne da også fint, selvom man ikke kan lade være med at tænke, at det er vel megen ståhej at gøre ud af noget egentlig meget enkelt. Det store auditorium er et prægtigt rum, der med sin store glasvæg mod skovbrynet rummer et distraherende element, det må være svært at konkurrere med, hvis man kun har en PowerPoint-præsentation.Fold sammenLæs mereFoto: Rasmus Hjortshøj. Resten af bygningen holder sig ellers nydeligt inden for det klassiske danske erhvervsdomicils dogmer. Danske virksomheder har efterhånden lært at hyre dygtige arkitekter til deres byggeprojekter, og i løbet af de seneste 20 år har vi fået udviklet en næsten generisk domiciltypologi, som kan virkelig meget, men som også nogle gange savner en smule originalitet. Opgaven for arkitekterne bliver i høj grad at finde de få procenter, hvor man kan adskille sig fra mængden, og derefter at arbejde på at artikulere disse små, men betydningsfulde forskelle så præcist som muligt, og lige den kunst er noget af det, Vilhelm Lauritzen Arkitekter excellerer i. Til innovationscentret for Chr. Hansen er de vellykkede greb noget så banalt som en meget elegant og præcist doseret materialepalet, nogle gavmilde rumhøjder, stor transparens og en struktur, der forener den organiske arkitekturs cellestrukturer med nogle større gennemgående forbindelsesgange, som skaber orden uden at forstyrre det overordnede, mere kaotiske koncept. Når man er kommet igennem bip-slusen ved indgangen, går man et par trin ned og er så i den brede og velformede transportgang, som er hele den nye bygnings rygrad. Med synlige limtræsdragere signalerer man straks, at Chr. Hansen er med på klimanoderne, og innovationscentret er da også formgivet, så det kan certificeres i henhold til arkitekturens DGNB-norm. Væggene står i rå, smukt støbt beton, og på gulvene er der meget flot lagte, grønlige fliser i noget norsk kvartsit, der næsten bringer tankerne hen på den af Arne Jacobsen elskede Porsgrunn-marmor. Her er desuden både ovenlys og store vinduer, der trækker skoven ind i bygningen og er med til at give den et let, gennemskinneligt præg. Her fra den brede, højloftede gang er der adgang til det store auditorium, som vitterlig er et prægtigt rum. Træbeklædt, højloftet og med en hel væg af glas vendt mod skoven udenfor. Det må være meget svært at følge med i kedelige PowerPoint-præsentationer herinde, når man i stedet kan sidde og studere fugle, løvfald eller egern i skoven lige udenfor. Efter et knæk i gangen kommer man til kantinen, der er indrettet som en stor afslappet spisesal med flere forskellige siddemuligheder, sådan som alle store virksomheder gør det for tiden. Man kan på den måde nemt holde frokostmøder med sine kolleger. Det er altid muligt at finde en niche eller et hjørnebord, hvor man kan snakke om fælles projekter i relativ ro. Også kantinen har en stor glasvæg ud mod skovbrynet og endda en udendørs terrasse, der uden tvivl er meget populær, når vejret er til udendørs ophold. Ejendommeligt nok har 1:1 Landskab valgt at dreje terrassens belægning 90 grader i forhold til fliserne i kantinen. Det virker sært på den måde at bryde forbindelsen mellem inde og ude, og jeg er ikke i tvivl om, at terrassen havde fungeret bedre sammen med kantinen, hvis belægningen de to steder havde været orienteret i samme retning. De indre gårde er begrønnede og har desuden brændestabler, der vil fungere som »insekthoteller«.Fold sammenLæs mereFoto: Rasmus Hjortshøj. Bygningen, der officielt hedder »innovation campus«, har både en indadvendt og en udadvendt funktion. Chr. Hansen har ofte kundebesøg her, og derfor er der gjort meget ud af de »offentligt tilgængelige« arealer. Her er siddekanter, bløde sofaer, en behagelig rolig atmosfære og direkte indkig til nogle af laboratorie- og produktionsfaciliteterne, så kunderne på den måde tydeligt kan mærke, at de er kommet til selve virksomhedens hjerte her i den falmende skov. Det er et stykke teater, men det fungerer godt, og selv som almindelig arkitekturanmelder føler man sig godt taget imod. I de indre lysgårde har arkitekterne genanvendt de træer, der har måttet lade livet for at give plads til bygningen. Nogle steder er stammerne blevet til brændestabler, der fungerer som »insekthoteller«, og nogle steder har man savet de fældede stammer op i skiver, der så er blevet brugt som belægning i gårdene. Naturstensfacaden er egentlig rytmisk i sin formgivning, men savner den præcision, indmaden har.Fold sammenLæs mereFoto: Rasmus Hjortshøj. Alt i alt er der meget godt at sige om bygningen, der gør sig umage for at være så venlig, så kontekstbevidst og så bæredygtig som muligt. Det eneste, der ikke rigtig fungerer, er den udvendige naturstensbeklædning, der har en grovhed i detaljeringen som skurrer mod den elegance, alle de indre elementer har. Måske er det, fordi stenfacaden er designet til at kunne pilles ned igen, under alle omstændigheder er det, som om den blevet formgivet med en detaljeringsgrad, håndværkerne ikke har kunnet honorere. Det får hele ydersiden af bygningen til at virke unødvendigt klumpet, upræcis og ufærdig, hvilket er en stor skam, når nu indmaden faktisk er så klassisk dansk og elegant, som man forventer det fra en tegnestue, der bærer funkismesteren Vilhelm Lauritzens navn. Chr. Hansen Innovation Campus Bøge Alle 10 2970 Hørsholm",
        "metadata": {
            "source": "https://www.berlingske.dk/arkitektur/berlingskes-anmelder-er-begejstret-for-nyt-hovedkvarter-men-en-del-af",
            "image_url": "https://berlingske.bmcdn.dk/media/cache/resolve/image_x_large_vertical/image/173/1736966/24574192-den-flot-iscenesatte-ankomstsituation-med-broen-ov.jpg",
            "publication_time": "Søndag d. 19. november 2023, kl. 13.22",
            "author": "Holger Dahl",
            "related_links": [],
            "attachments": []
        }
    }
}