{
    "version": "1.0",
    "document": {
        "id": 19066,
        "title": "Sekt-leder fik livstid for sex-overgreb",
        "content": "Lederen af den religiøse amerikansk sekt, Den Fundamentalistiske Jesu Kristi Kirke af de Sidste Dages Hellige, Warren Jeffs, der angiveligt har over 80 koner og 200 børn, er blevet idømt livsvarigt fængsel for seksuelle overgreb mod to mindreårige piger. Han blev allerede i sidste uge kendt skyldig i anklagen om voldtægt af adskillige småpiger, der ifølge Jeffs egen fundamentalistiske religion var hans spirituelle koner, og tirsdag faldt dommen så i en retssal i Texas. Den 55-årige leder af sekten, som går ind for flerkoneri, fik lovens strengeste straf - livstid plus tyve år - og skal tilbringe resten af sit liv bag tremmer. Warren Jeffs, som på et tidspunkt toppede FBIs liste over deres mest eftersøgte forbrydere, blev fundet skyldig i at have tvunget de to piger til at indgå 'spirituelle ægteskaber' og for at have fået et barn med en af pigerne. Han modtog dommen med stilhed, mens juryens afgørelse blev læst op i retten. Det tog en halv time. Jeffs blev arresteret i 2008, efter at politiet stormede en ranch i det vestlige Texas, hvor han boede med sine sektmedlemmer. Han omtalte sig selv som en profet, og hans sekt, der er en udbrydergruppe af mormoner, tror, at flerkoneri giver adgang til himlen.",
        "metadata": {
            "source": "https://www.berlingske.dk/internationalt/sekt-leder-fik-livstid-for-sex-overgreb",
            "image_url": "https://berlingske.bmcdn.dk/media/cache/resolve/image_x_large_vertical/image/71/719134/4390154-usa-mormonsjeffs.jpg",
            "publication_time": "Tirsdag d. 09. august 2011, kl. 19.55",
            "author": "Finn Bjørvig Hansen",
            "related_links": [],
            "attachments": []
        }
    }
}