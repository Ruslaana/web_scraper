{
    "version": "1.0",
    "document": {
        "id": 20996,
        "title": "Skuespilleren Vigga Bro er lille og gråhåret. Men de tog fejl, da de troede, at hun var dum",
        "content": "Hvornår gik det op for dig, at du har talent? »Det var tidligt. Man tænker ikke så meget i – har jeg talent – man tænker i lyst. Men jeg husker tydeligt til en skolekomedie i det, der i dag svarer til 7. klasse. De andre var så nervøse. Jeg opdagede, at jeg kunne godt være lidt sky til daglig, men da jeg stod oppe på teaterscenen, var jeg overhovedet ikke nervøs. Jeg havde det godt på scenen og syntes, at det var sjovt at skabe en anden tilværelse. Ellers tror jeg i virkeligheden, at det nok er kommet til, når vi var sammen i familien, for så blev der fortalte historier. Det var den luft, man åndede, og derfor var det historierne, der startede det for mig. Men dengang kunne man ikke uddanne sig til at være historiefortæller. Det kan man stadigvæk ikke, fordi man ikke agter det så højt, som man burde. Når man fortæller historier, så ser man billederne for sig, når man hører dem, og skaber derfra scenerne. Det var det, der fangede mig og fik mig ind på skuespil. Jeg syntes, at det var fantastisk, og det var der, bunden blev lagt.« Hvad har du lært af at blive ældre? »Der er ikke én specifik ting, man lærer, for man lærer forhåbentlig hele tiden. Du lærer om livet af at blive ældre. Du lærer om alt lige fra at lave mad til at leve dit liv. Sommetider er det bøvlet og besværligt, men det er godt at lære. Det er interessant, og næsten al lærdom koster lidt anstrengelse. Men i dag har vi noget med, at bortset fra træning, fitness og stramme mavemuskler, så er der ikke noget, man synes, at man skal slide for. Det skal være nemt. Men noget af det vigtigste i livet lærer du ved at knokle. Vigga Bro har været med siden tv-julekalenderens spæde start og medvirket i hele syv stk. i alt. Heriblandt »Vinterbyøster«, hvor hun gav liv til linedanseren Rosa Caramella og cirkusprinsessen Dorabella, og »Alletiders nisse«, »Jul i Valhal« og »Julestjerner«.Fold sammenLæs mereFoto: Asger Ladefoged. Jeg har lært af livet, at du skal være nænsom i forhold til din lyst. Da jeg var ung, sagde man, at det kun er din pligt, du skal tage hensyn til. Din lyst var ikkeeksisterende. Den kan vi ikke have med at gøre. Lyst, nej, pligt. Jeg synes, at man skal prøve at bruge lysten som drivkraft, fordi den også antyder, hvad du gerne vil. Hvis du virkelig vil dyrke en sport og forfølge den, skal du også dyrke den, og du kan ikke behandle andre mennesker dårligt på vejen mod dit mål, fordi det svier til dig resten af livet. Om ikke andet fordi det gør noget ved din selvrespekt.« Hvis du kunne gå tilbage i tiden og give dig selv et råd som teenager – hvad skulle det så være? »Tiden var SÅ anderledes dengang. Jeg synes ikke, at vi er nået langt nok vi kvinder med vores rettigheder og vilkår. Jeg synes, at der er meget at rydde op i. Der er meget at slås for. Men du glade verden i forhold til dengang! Så jeg ville sige til mig selv – du skal ikke tvivle på, at du har ret i det, du siger. Du skal ikke tvivle så meget, fordi du ser det, og det er klart, og du har ret – tro på dig selv.« Hvad var det, du så? »Jeg så den ulighed, der var. Jeg så, hvordan man behandlede kvinder. Altså hele tankegangen med, at kvinder altid var dummere. Man blev talt ned til som kvinde, og det var ikke sjovt. Da jeg var ung kvinde, da var der også alle de her overgreb, hvor kvinder blev nødt til at slå fra sig. Samtidig kunne man ikke sige det til nogen, for så ville det blive slået hen med, at man skulle lade være med at være så sippet. Det var nærmest ligegyldigt, om man var blevet voldtaget i en port. »Jamen du er jo ikke kommet noget til« var tankegangen. Det var, som om man bare skulle finde sig i at blive trådt på.« Hvad misforstår folk oftest ved dig? »For det første blev jeg misforstået som ung, når de troede, at jeg var sådan en nem lille én. Sådan én der var let at lægge ned, fordi jeg var så lille. Jeg har altid været, som jeg er i dag. Ikke særlig høj. Og så lyst hår, så de troede også, at jeg var dum. Men det kunne de jo godt lide, at jeg bare var sådan en lille nem sag. En godte. Det passede ikke rigtigt til sådan, som jeg var indvendigt. Vigga Bro er ordblind men synes, at livet bliver mere helt af at læse bøger. Allerede som ung pige læste hun Fjodor Dostojevskijs “Idioten”. Siden har hun ikke set sig tilbage.Fold sammenLæs mereFoto: Asger Ladefoged. Nu er jeg blevet gammel, og så tror de for det første, at jeg er døv, ikke kan gå, og at jeg i det hele taget også nok er ved at blive senil. Det er lidt træls, det der med at sige, »hvorfor står du og råber?« For jeg hører jo ganske udmærket. Når man bliver ældre, begynder folk at nedgradere én. Der er for eksempel næsten ingen roller til ældre kvindelige skuespillere. Og så måtte jeg finde på noget andet. Jeg har altid været så optaget af det der med historiefortælling. Det er en fantastisk kunstart. Og ganske uforvarende opdager du, at det næsten er på heltids.« Hvad er den største tilgivelse, du har fået? »Hvis jeg rigtig tænker mig om: Min mor havde søndagsskole og var et religiøst menneske, og vi gik i kirke og alt sådan noget. Til jul lavede hvert af børnene altid deres egne kager – vi var fire – og vi havde hver en kagedåse fyldt med dem. Vi havde også en legestue nede i kælderen, hvor der var trægulv. Det var et festlokale i virkeligheden, fordi hele egnen – der var en ny forstad til Fredericia – holdt til i vores kælder, når der var søndagsskole eller bogklub. Den var meget brugt, men om julen, så havde vi den for os selv. En dag løb vi rundt dernede, og da min mor kom, ind tog jeg, som den lille gnom jeg var, min kagedåse og sagde »dette er Jesu Kristi legeme«. Så slog min mor til kagedåsen, så alle kagerne røg på gulvet og knustedes. Hun var sådan et blidt menneske, og jeg har aldrig set hende gøre sådan noget før eller siden. »Sådan noget siger du ikke,« sagde hun. Så susede hun ud, og der stod jeg med en hel kagedåse knuste kager. Alle mine søskende hjalp mig med at samle dem op og putte dem i dåsen, og jeg var så forskrækket, at jeg ikke engang græd. Bagefter kom min mor tilbage med en hel dåse med fine kager, som hun selv havde bagt. »Det var ikke rigtigt af mig,« sagde hun. »Du vidste ikke, hvad du gjorde, så det skal du ikke være ked af. Men det var forkert, at jeg slog til den, så nu får du sådan en dåse.« Det er en af de smukkeste tilgivelser, jeg har fået, og det lærte mig også noget om, at man skal lade være med at genere andre mennesker i deres tro. Eller i noget, de holder utroligt meget af. Man skal heller ikke rakke ned på deres mand eller deres børn, eller hvem de elsker. Man skal lade være med det, fordi jeg så, hvor såret hun blev. »Der er så mange minder. Jeg har så mange vidunderlige historier om min mor for eksempel. For det er altid relationer, der betyder mest. Men måske det mest værdifulde minde var, da jeg fødte min datter Anna efter at have prøvet at få barn i mange år,« siger Vigga Bro. Her fotograferet foran et maleri, hun har købt af Anders Moseholm, som hun kalder for »en slags barn af huset«.Fold sammenLæs mereFoto: Asger Ladefoged. Men det endte jo lykkeligt, fordi hun var det der flotte menneske. Hun kunne se, at det duede ikke, og så måtte man gå ned og sige til sin lille unge, hvordan det hang sammen. Og små børn forstår udmærket. Det skal man bare vide. De kan godt forstå fornuft. Sommetider først bagefter, men det er jo lige meget.« Hvilken oplevelse har formet dig mest som menneske? »Der er noget med, at det sjældent er en enkelt begivenhed, der former én. Men der kan være mange ulykker, der især kan forme én. Mens de lykkelige stunder altid har at gøre med mennesker og noget, der skete engang. En af de store begivenheder, som former én, det er at føde et barn. Så er hele verden anderledes dagen efter. Der er ingen tvivl. Det har virkelig betydet noget at få min egen datter. Da min mand, Erik, døde, der skulle jeg egentlig anskue livet helt forfra, for vi havde levet sammen i et meget lykkeligt ægteskab i 25 år. Det var et tab ud over alle grænser. Så meget, så jeg syntes, at jeg var gennemsigtig. Det var næsten, som om man altid var lidt astrallegeme. Man gik ikke helt som sig selv på Jorden. Og det at blive et helt menneske oven på det og leve med en sorg. Det er noget, der virkelig gør noget ved et menneske og ens menneskesyn. Du får mere solidaritet og indlevelse i mange andre, der sørger. Man forstår pludselig verden på en anden måde. Om hvor voldsom den er, og hvor meget mod man skal mobilisere til at leve videre. Men at sætte mig ned og havde ondt af mig selv, ville være noget af det værste, jeg vidste. Jeg har haft et virkelig godt liv, og det er synd for hundredtusindvis af mennesker. Så selvmedlidenhed. Det kan jeg slet ikke klare. Jeg synes, at man har en pligt til at slås for at få livet til at gå videre.« Vigga Bro fotograferet i sit hjem med datterens hund Bongo.Fold sammenLæs mereFoto: Asger Ladefoged. FAKTABlå bogVigga Bro, født og opvokset i Fredericia, er skuespillerinde, instruktør og historiefortæller.Hun er ddannet fra Aarhus Teater i 1961 og har siden da været tilknyttet forskellige teatre i Danmark, herunder Det Kongelige Teater.Hun har medvirket i adskillige danske spillefilm så som »Skammerens datter«, »Løgneren«, »Barndommens gade« og også i julekalender-hittet »Jul i Valhal«.Hun er mor til dramatikeren Anna Bro og var gift med komponisten og jazzmusikeren Erik Moseholm fra 1993 og frem til hans død i 2012.FOLD UD Vigga Bro, født og opvokset i Fredericia, er skuespillerinde, instruktør og historiefortæller. Hun er ddannet fra Aarhus Teater i 1961 og har siden da været tilknyttet forskellige teatre i Danmark, herunder Det Kongelige Teater. Hun har medvirket i adskillige danske spillefilm så som »Skammerens datter«, »Løgneren«, »Barndommens gade« og også i julekalender-hittet »Jul i Valhal«. Hun er mor til dramatikeren Anna Bro og var gift med komponisten og jazzmusikeren Erik Moseholm fra 1993 og frem til hans død i 2012.",
        "metadata": {
            "source": "https://www.berlingske.dk/kultur/skuespilleren-vigga-bro-er-lille-og-graahaaret-men-de-tog-fejl-da-de-troede",
            "image_url": "https://berlingske.bmcdn.dk/media/cache/resolve/image_x_large/image/161/1619107/24271930-folketingsvalg22.jpg",
            "publication_time": "Søndag d. 27. november 2022, kl. 13.13",
            "author": "Caroline Floor Bock",
            "related_links": [],
            "attachments": []
        }
    }
}