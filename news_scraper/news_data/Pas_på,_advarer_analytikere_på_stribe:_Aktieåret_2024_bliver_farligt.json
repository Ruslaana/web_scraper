{
    "version": "1.0",
    "document": {
        "id": 1228,
        "title": "Pas på, advarer analytikere på stribe: Aktieåret 2024 bliver farligt",
        "content": "»Det sku' vær' så godt og så' det faktisk skidt«– synges det i Kjeld Abells skuespil »Melodien der blev væk« fra 1935, som også kan høres gennem en radio i det 11. afsnit af Lise Nørgaards »Matador«. På mange måder indkapsler verset analytikernes forventninger til aktiemarkedet i 2024. Også selvom der forventes en stribe rentenedsættelser efter et historisk stramt 2023, og selvom det mest toneangivende amerikanske indeks står på kanten af rekordkurs. Chefstrategen i J.P. Morgan, en af Wall Streets største investeringsbanker, har i december kaldt det en »catch-22« – en situation, hvor alle udfald synes negative. Og i analytikerkredse er der bred konsensus om, at investorerne er alt for optimistiske om udsigterne på den anden side af nytår. USAs centralbank, Federal Reserve, har nu planer om at sænke sin toneangivende rente tre gange i 2024. Dens europæiske pendant, ECB, ventes at følge trop i et eller andet omfang. I kølvandet på de friske meldinger midt i december kvitterede de finansielle markeder med atindprise hele seks rentenedsættelsersidste år. Den slags er normaltguf for aktiemarkedet, og investorerne reagerede også ved at købe op og blandt andet sende det mest toneangivende amerikanske indeks, S&P 500, nær dets rekordkurs. De tre største amerikanske indeks, der også omfatter Nasdaq og Dow Jones, ser ud til at slutte året med stigninger på mellem henholdsvis tre og seks procent i december måned. Herhjemme er C25 steget med over fem procent den seneste måned, og det paneuropæiske Stoxx 600 slutter tilsyneladende med over fire procent i samme periode. Men spørger man analytikerne, mangler investorerne blik for en række alvorlige risikofaktorer på vej ind i 2024. For selv hvis renten sættes ned i det omfang, investorerne håber, er der en slagside, som ingen ser ud til at tage højde for. Marko Kolanovic fra J.P. Morgan påpeger i bankensnotat om udsigterne i 2024, at rentenedsættelserne kun kommer, hvis inflationen tøjles. Og det sker selvsagt ikke, medmindre økonomien også sænker farten – altså at folk bruger færre penge – hvilket overordnet vil ramme virksomhedernes indtjening, som der også er for høje forventninger til. »Overordnet set er vi ikke positive over for udviklingen i risikofyldte aktiver (aktier,red.) og de bredere makroudsigter i de næste 12 måneder,« udtaler chefstrategen. Med de voldsomme rentestigninger i løbet af de seneste 18 måneder er økonomien nemlig spændt hårdt op, påpeger han. Og dertil er der fortsat geopolitisk usikkerhed med krig i Ukraine og Gaza samt et dramatisk amerikansk præsidentvalg til efteråret. Med andre ord kan rentenedsættelserne – som investorerne typisk ser som grønne springbrætter – ifølge chefstrategen ikke komme uden recessionslignende forhold i økonomien, der vil skade indtjeningen i virksomhederne og deres afkast. 2024 »bør blive endnu et udfordrende år« på markedet, udtaler Kolanovic, der i stedet opfordrer investorer til at se mod obligationer. J.P. Morgan spår, at det toneangivende S&P 500-indeks ender 2024 omkring kurs 4.200 – hvilket vil være 11 procent lavere end den aktuelle kurs på 4.750. Ifølge medietBloomberger J.P. Morgan dog også blandt de mest pessimistiske på Wall Street, og andre spår, at indekset vil ende omkring samme kurs som i dag. Men de brede linjer er der tilsyneladende enighed om. I Jyllands-Postens erhvervsmedieFinanshar flere analytikere også spået, at 2024 meget vel kan ende med at skuffe investorerne. For nylig lød det også fra Peter van der Welle, strateg i den hollandske milliardforvalter Robeco, at året i højere grad kommer til at byde på bølgegang og udsving end opsving. »Vi mener, at renterne skal drastisk ned næste år. Men det vil ske senere, end investorerne regner med, og i forbindelse med en mild recession, så aktiemarkedet får et mere eller mindre V-formet år,« siger han tilFinans. I Sydbanks analyse af aktiemarkedet fra 14. december ses diskrepansen mellem investorers og analytikeres syn også tydeligt. I kølvandet på centralbankernes meldinger – som aktieanalysechef Jacob Pedersen kalder »sød musik i opstemte aktieinvestorers ører« –påpeger bankennemlig, at mens stemningen på aktiemarkedet er mørkegrøn, er bankens afkastbarometre blodrøde på både amerikanske, europæiske og nye markeder – og usikkerheden er tårnhøj. Heller ikke her tror man på, at markedets forventninger om en indtjeningsvækst på omkring ti procent i gennemsnit i løbet af 2024 er særlig realistiske – de er »alt for høje«. »Vi fastholder alle røde afkastbarometre og forventer et lavt eller negativ afkast hen over det kommende år på de globale aktiemarkeder – og på det amerikanske,« skriver Jacob Pedersen. Han påpeger, at det dog langtfra er ensbetydende med, at investorer bør sælge alle deres aktier, men at de særligt børholde fastog købe op i såkaldt defensive aktier i virksomheder, der ikke i samme grad lever af at generere store afkast.",
        "metadata": {
            "source": "https://www.berlingske.dk/aktier/pas-paa-advarer-analytikere-paa-stribe-aktieaaret-2024-bliver-farligt",
            "image_url": "https://berlingske.bmcdn.dk/media/cache/resolve/image_x_large/image/174/1748828/24601879-forventningerne-til-2024-er-langtfra-afstemt-melle.jpg",
            "publication_time": "Tirsdag d. 26. december 2023, kl. 14.03",
            "author": "Emil Bo Rask",
            "related_links": [],
            "attachments": []
        }
    }
}