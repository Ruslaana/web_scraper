{
    "version": "1.0",
    "document": {
        "id": 20866,
        "title": "Hvor bliver nej-sidens gode argumenter af?",
        "content": "Forleden læste jeg etindlægaf den tidligere EU-ordfører fra Dansk Folkeparti, Kenneth Kristensen Berth. Det kom ikke som et chok, da han advokerede for, at danskerne helst skal stemme nej 1 juni, og det kom heller ikke som et chok, da han brugte de samme falske påstande som resten af nej-siden. Lad mig forklare. I indlægget står der, at afstemningen handler om, hvorvidt man ønsker mere eller mindre EU. Var det korrekt, så har jeg fuld forståelse for, at folk er i tvivl. For EU skal ikke blande sig i, hvordan danskere fordeler deres barsel, vores skat eller vores udlændingepolitik. Men det er slet ikke det, som forsvarssamarbejdet handler om – selvom nej-siden ihærdigt får det til at lyde sådan. Denne afstemning handler ikke om hverken at afgive suverænitet eller få mere EU, da forsvarssamarbejdet er mellemstatsligt modsat andre områder. Hver enkelt nation kan til hver en tid sige enten ja eller nej, og derfor kan EU ikke tvinge danske soldater på en EU-mission, hvis ikke Danmark selv ønsker det. Til gengæld har vi uden et forbehold mulighed for at sige ja til at deltage i missioner. Det kunne være fredsbevarende missioner i Afrika, som kan forhindre migrantstrømme – noget jeg tænker, at også DF har interesse i? Men det kunne desuden være missioner, der har til formål at beskytte danske fragtskibe, så vi ikke behøver gennemføre endnu en forfejlet mission, som da Esbern Snarre endte med at skulle tage en somalier med hjem til Danmark. Det, mener jeg, er et godt argument for at afskaffe forbeholdet. For hvorfor have et forbehold til et frivilligt samarbejde? Et samarbejde som alle vores nabolande, EU-medlemmer eller ej, vel at mærke deltager i. Derudover bliver jeg simpelthen nødt til at gå i rette med udsagnet om, at vi ikke mister noget ved at stå uden for forsvarssamarbejdet – for det gør vi. Vi mister konkret indflydelse på det sikkerhedspolitiske område i EU. Men når vi står uden for forsvarssamarbejdet kan vi heller ikke deltage i det samarbejde, der foregår om at udvikle militære kapaciteter i Vesten. Der er cirka 60 projekter inden for træning af alt fra luft- og landmilitære systemer til maritim sikkerhed og cyberforsvar. Et ellers relevant samarbejde for Danmark, hvor vores tætte allierede både i og uden for EU deltager. For selvom Danmark er et fantastisk land, så kan ingen det hele, men når vi står sammen med andre, kan vi næsten alt. Af samme årsag opfordrer både USA og NATO til, at det europæiske forsvarssamarbejde styrkes. Afslutningsvis bliver jeg nødt til at spørge efter så meget som ét eneste sagligt og fagligt argument for, at vi som det eneste land i EU har et forsvarsforbehold? Indtil videre har jeg ikke fundet andet end falske påstande og skræmmebilleder. Så lad os nu begrave alle de falske påstande. Lad Danmark tage ansvar for egen sikkerhed og melde os fuldt og helt med i et frivilligt samarbejde, som udelukkende kan gavne Danmark og danskernes tryghed. Katarina Ammitzbøll er MF, Det Konservative Folkeparti",
        "metadata": {
            "source": "https://www.berlingske.dk/kommentarer/hvor-bliver-nej-sidens-gode-argumenter-af",
            "image_url": "https://berlingske.bmcdn.dk/media/cache/resolve/image_x_large/image/154/1542616/24077357-.jpg",
            "publication_time": "Fredag d. 29. april 2022, kl. 13.00",
            "author": null,
            "related_links": [],
            "attachments": []
        }
    }
}