{
    "version": "1.0",
    "document": {
        "id": 14624,
        "title": "Investor skyder fem mio. dollar i Pocket Playlab",
        "content": "Fem millioner dollar (ca. 33 mio. kr.) ruller nu ned i lommerne hos mobilspil-udvikleren Pocket Playlab. Det skriver det amerikanske teknologisite Techcrunch. Pocket Playlab er forankret i den thailandske hovedstad, Bangkok. Den er dog etableret af et par unge, danske IT-udviklere i 2012, der valgte at slå sig ned i den thailandske hovedstad både af forretningshensyn, og fordi de syntes, det kunne være sjovt at arbejde ud fra den pulserende sydøstasiatiske storby.  Indtil nu har de været finansieret af stifternes indskud og af den omsætning, deres mest kendte spil har genereret. Det drejer sig om mobilspillene Lost Cubes og Juice Cubes. Sidstnævnte er i dag blevet downloaded mere end 25 millioner gange. Pocket Playlab har ifølge det amerikanske site præsteret overskud sidste år, men nu har administrerende direktør Thomas Andreasen og medstifter Jakob Lykkegaard Petersen valgt at sælge ejerandele til en af de større sydøstasiatiske venturefonde, nærmere betegnet Monk’s Hill Ventures.  Ifølge Techcrunch har danskerholdet bag Pocket Playlab fået øjnene op for, at en stærk investor kan åbne døre, som ellers ville være svære at puffe op. »Vores forretning voksede meget hurtigere end forventet med spillet Juice Cubes,« har Jakob Lykkegaard Petersen ifølge sitet sagt, med tilføjelsen: »Tidligere fik vi ikke henvendelser fra investorer, men efterfølgende henvendte alle mulige sig. Vi havde ikke brug for pengene, men det såede alligevel ideer om, hvad vi kunne præstere med flere penge.« Pocket Playlab har i dag mere end 25 ansatte i Bangkok samt kontorer og udviklingsteams i Hong Kong og Manila. Virksomheden har fem danskere i ledelsen.",
        "metadata": {
            "source": "https://www.berlingske.dk/virksomheder/investor-skyder-fem-mio.-dollar-i-pocket-playlab",
            "image_url": "https://berlingske.bmcdn.dk/media/cache/resolve/image_x_large/image/25/253321/11067506-thomas-andreasen.jpg",
            "publication_time": "Mandag d. 19. oktober 2015, kl. 08.00",
            "author": "Nikolai Steensgaard",
            "related_links": [],
            "attachments": []
        }
    }
}