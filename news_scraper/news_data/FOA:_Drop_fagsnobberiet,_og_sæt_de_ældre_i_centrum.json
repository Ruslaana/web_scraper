{
    "version": "1.0",
    "document": {
        "id": 8731,
        "title": "FOA: Drop fagsnobberiet, og sæt de ældre i centrum",
        "content": "Ældre tages som gidsler i rekrutteringsdebatten, skriver Jill Trolle her i avisen 16. oktober. Hun er utilfreds med, at regeringens forslag om at flytte akutsygeplejen fra kommunerne til regionerne møder modstand, blandt andet fra os i FOA. Det kan man selvfølgelig mene, men desværre bliver hendes argumentation akkompagneret af en uklædelig foragt for store dele af de dedikerede mennesker, der arbejder på ældreområdet og hver dag gør en indsats for at gøre livet lidt bedre for vores ældre medborgere. Akutsygeplejen er simpelthen ikke en opgave for social- og sundhedsassistenter, men »bør og skal varetages af en erfaren sygeplejerske med bred medicinsk og kirurgisk erfaring«, skriver Jill Trolle, der tilfældigvis selv er sygeplejerske. Det kalder altså på, at vi lige sætter et par ting på plads: Sygeplejen i kommunerne består i dag af både sygeplejersker og social- og sundhedsassistenter, der sparrer og samarbejder rigtig godt med hinanden. Ligeledes er akutafsnittene på sygehusene også en tværfaglig arbejdsplads. Det er en både snobbet og gammeldags holdning, når Jill Trolle hævder, at social- og sundhedsassistenterne ikke er fagligt kompetente. Social- og sundhedsassistenter er fuldt ud kompetente til at udføre komplekse sygeplejeopgaver. Det er en del af deres uddannelse. Social- og sundhedsassistenter spiller en stadigt større rolle på de regionale hospitaler. Danske Regioner og FOA har undersøgt,hvordan social- og sundhedsassistenters kompetencer anvendes på regionale arbejdspladser. Her fortæller ledende sygeplejersker, hvordan de ofte vælger social- og sundhedsassistenterne, når de rekrutterer. »De ældre har brug for en tryg dagligdag, hvor de møder fagligt dygtige medarbejdere, som de kender og stoler på.«Fold sammenLæs mereFoto: Thomas Lekfeldt. Vi har brug for alles fagligheder, og ikke at man nedgør en faggruppe frem for en anden. Jill Trolle er sygeplejerske og administrerende direktør i det private sygeplejefirma Trolle Care. Jeg håber, at hun til daglig udviser lidt mere faglig respekt over for de social- og sundhedsassistenter, der er ansat i hendes firma. For os er opgaven at sætte den ældre i centrum og lægge fagchauvinisme til side. De ældre har brug for en tryg dagligdag, hvor de møder fagligt dygtige medarbejdere, som de kender og stoler på. Og det gælder blandt andre sygeplejersker, social- og sundhedsassistenter og social- og sundhedshjælpere, som også har vigtige opgaver. Finansministerietsseneste analyse af rekrutteringsudfordringerne på velfærdsområdetslår fast, at de største udfordringer netop er efterspørgslen på social- og sundhedsmedarbejdere. Det er derfor, at vi arbejder for at skabe små, selvstændige og tværfaglige teams om den enkelte ældre, så hans eller hendes hjem ikke skal føles som en banegård, hvor nye mennesker konstant løber ind og ud ad døren. Det, synes vi, er det modsatte af at tage de ældre som gidsler. Tanja Nielsen er formand for social- og sundhedssektoren i FOA ",
        "metadata": {
            "source": "https://www.berlingske.dk/synspunkter/foa-drop-fagsnobberiet-og-saet-de-aeldre-i-centrum",
            "image_url": "https://berlingske.bmcdn.dk/media/cache/resolve/image_x_large_vertical/image/185/1850480/24819644-arkiv-formiddagsaktiviteter-p-plejecenter-sjlu.jpg",
            "publication_time": "Fredag d. 25. oktober 2024, kl. 15.56",
            "author": null,
            "related_links": [],
            "attachments": []
        }
    }
}