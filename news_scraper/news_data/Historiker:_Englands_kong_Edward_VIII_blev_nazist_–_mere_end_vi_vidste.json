{
    "version": "1.0",
    "document": {
        "id": 13307,
        "title": "Historiker: Englands kong Edward VIII blev nazist – mere end vi vidste",
        "content": "Den britiske historiker Karina Urbach skriver i britiske medier, at Edward VIII, der tog titlen Hertug af Windsor efter han abdicerede, var langt mere radikal pro-nazist, end vi tidligere har vidst, men at de britiske kongearkiver nægter at åbne op for de arkiver, der kan dokumentere det. Karina Urbach måtte konsultere andre arkiver for at nå frem til en sandhed om Edward og hans holdninger. I tyske, spanske og russiske arkiver fandt hun efterretningsrapporter om Edward, som ifølge hende viser, at det britiske kongehus var tættere på Nazityskland end tidligere erkendt og at hun i sin kommende bog ”Go-Between for Hitler”, der kommer i juli i år, vil dokumentere dette. Edward var en del af et protysk netværk, hvis ledende medlem var Charles Edward Hertug af Coburg (1884-1954). Ifølge Karina Urbach var Coburg overbevist nazist og blev brugt til britiske forhandlinger med Hitler. Coburg var barnebarn af dronning Victoria og man skal huske at dele af det engelske kongehus var af tysk afstamning. Således var Coburg født og opvokset i Tyskland og efter Første Verdenskrig blev han stærkt nationalistisk og højreorienteret. Han var med til at finansiere antidemokratiske terroristgrupper i 1920erne. Edward VIII og Wallis Simpson.Fold sammenLæs mereFoto: MAX ROSSI. Efter Adolf Hitlers forsøg på magtovertagelse i Tyskland i 1923 skjulte Coburg adskillige af de national-socialistiske ledere på sine slotte og Hitler glemte ikke denne indsats, idet han gjorde Coburg til general. Men Hitler ønskede også at bruge Coburg til hemmelige forhandlinger med briterne, hvor hans slægtsskab med kongehuset kunne anvendes. I 1930erne havde Coburg således en række kontakter i London, hvor han benyttede sig af sin søster grevinde Alice af Athlone, der var dronning Marys svigerinde. Denne forbindelse skabte en nær kontakt med hertugen af Windsor. Windsor og Coburg drømte om en fælles tysk britisk alliance og ifølge sovjetiske efterretningsrapporter var Sovjetunionen overbevist om, at hertugen i 1940 havde planer om en ny britisk regering, der skulle slutte fred med tyskerne og vende sig mod Sovjetunionen. Disse rapporters sandhedsværdi må selvfølgelig tages med et gran salt. I et spansk arkiv fandt Karina Urbach dokumentation for, at hertugen af Windsor nærede stærke antisemitiske holdninger, der flugtede med nazisterne. Han havde ifølge en spansk kilde sagt, at krigen skyldtes ”jøderne, de røde og Udenrigsministeriet.” Ifølge kilden havde hertugen sagt, at et effektivt tysk bombardement af Storbritannien kunne tvinge briterne til en fornuftig fred. Prinsen af Wales, den senere kong Edward VIII, på besøg i København i september 1932 i anledning af den britiske udstilling. Danske kong Christian X ses yderst til venstre.Fold sammenLæs mereFoto: ukendt. Karina Urbach måtte sammenstykke disse oplysninger fra diverse arkiver i udlandet, for kongehusets arkiver med korrespondancer mellem bl.a. hertugen og Coburg er lukkede. Karina Urbach beklager stærkt denne lukkethed i en række britiske medier: ”Hitlers og Coburgs hemmeligheder er åbenbart så betændte, at de skal skjules fra offentligheden.”",
        "metadata": {
            "source": "https://www.berlingske.dk/kultur/historiker-englands-kong-edward-viii-blev-nazist-mere-end-vi-vidste",
            "image_url": "https://berlingske.bmcdn.dk/media/cache/resolve/image_x_large/image/19/198503/9287583-edward.jpg",
            "publication_time": "Søndag d. 14. juni 2015, kl. 11.54",
            "author": "Bent Blüdnikow",
            "related_links": [],
            "attachments": []
        }
    }
}