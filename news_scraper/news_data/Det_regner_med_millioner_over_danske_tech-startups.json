{
    "version": "1.0",
    "document": {
        "id": 10530,
        "title": "Det regner med millioner over danske tech-startups",
        "content": "Der sker noget på tech-scenen i Danmark. Internationale øjne har fået øjnene op for danske tech-startups. Hos selskabet Nordic Web holder man øje med alle tech-investeringer i Norden, og i august skete der noget ret exceptionelt for Danmark. Investeringer på over ti mio. dollar betegner Nordic Web som store investeringer. Normalt er der mellem to og fem af dem på en måned. I august var der tre – og de gik alle til tre danske tech-startups. Samlino fik en investering på 22,5 mio. dollar, Blackwood Seven fik 15,1 mio. dollar, og Airhelp fik 12 mio. dollar. »Det er imponerende, at de alle gik til Danmark. Som regel går de fleste store investeringer til Sverige,« siger stifteren af Nordic Web, Neil Murray. FAKTAInvesteringer i danske tech startups stiger og stigerDollars regner ned over de danske tech startups. Antallet af investeringer sprang fra 38 i 2014 til 65 i 2015. Det svarer til en stigning på lidt over 70 procent, og ifølge Nordic Web burde den stigning være mulig at opretholde. Det betyder, at antallet i investeringer i 2016 vil blive over 100.Grafen til højre viser værdien af investeringerne i 2014, 2015 og de første to kvartaler i 2016.FOLD UD Og det stopper ikke her for de rød-hvide tech-startups. De seneste par år er der sket en kraftig vækst i investeringer til danske tech-startups. I 2015 lå antallet af investeringer på 65 til en værdi på 275,5 mio. dollar. Allerede nu har de to første kvartaler indbragt 57 investeringer til en værdi på 183,86 mio. dollar. Rekorden bliver derfor slået i år. Hos Nordic Web spår man, at der alene i Danmark vil blive rejst mellem 300 og 400 mio. dollar. Guldregnen i den danske tech-verden vil dermed nærmest ingen ende tage.  Interessen fra internationale investorer er blevet større. Det mærker de tydeligt hos Blackwood Seven, som var en af de danske tech-startups, der fik en stor investering i august. »Der er ved at opstå en markedsplads, hvor man ikke nødvendigvis behøver at hente penge fra danske investorer. Der er også internationale investorer, der er interesseret i København. Det gør markedspladsen større, og miljøet for startups i København bliver bedre,« siger Blackwood Sevens medstifter og CEO, Carl Erik Kjærsgaard. Den samme interesse genkender de hos CPH For The Win - #CPHFTW, der er en organisation for tech-startups i Danmark, som arbejder for at tiltrække internationale investorer. »København har i de seneste år virkelig fået sig et navn derude. Det internationale tech-samfund er begyndt at vågne og se, at København er et sted, de burde koncentrere sig om,« fastslår CPH For The Wins direktør, Christoffer H. Malling.  Hos Nordic Web holder man øje med investeringerne i Sverige, Norge, Island, Finland og Danmark. Sverige stikker højest op og er på et niveau, der slet ikke kan sammenlignes med de fire andre lande. I lang tid er det Finland, der har siddet på andenpladsen, men de senere år har Danmark bidt sig fast, og i dag ligger de to og konkurrerer stærkt med hinanden. »Hvem der ligger nummer to lige nu, kan jeg ikke svare på, men Danmark og Finland ligger og kæmper mod hinanden,« forklarer Nordic Webs stifter Neil Murray.  Hos CPHFTW ser man det ikke som en kamp, men en venskabelig konkurrence. For i bund og grund handler det om at skabe så meget opmærksomhed om Nordens tech- scene. »Vi skal stå sammen, så den samlede kage af talent og investeringer bliver større, og skal vi nok alle få,« siger direktør Christoffer H. Malling, direktør for CPH For The Win. ",
        "metadata": {
            "source": "https://www.berlingske.dk/virksomheder/det-regner-med-millioner-over-danske-tech-startups",
            "image_url": "https://berlingske.bmcdn.dk/media/cache/resolve/image_x_large/image/11/118260/14740571-15bussamlino-191613jpg.jpeg",
            "publication_time": "Torsdag d. 15. september 2016, kl. 06.42",
            "author": "Malene Kruse",
            "related_links": [],
            "attachments": []
        }
    }
}