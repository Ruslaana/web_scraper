{
    "version": "1.0",
    "document": {
        "id": 17940,
        "title": "To ukrainske kvinder kan være udnyttet til prostitution i Danmark",
        "content": "To ukrainske kvinder, der er kommet til Danmark, kan have været ofre for menneskehandel og udnyttelse. Det vurderer Center mod Menneskehandel, der er en enhed under Socialstyrelsen. De to kvinder er efter centerets vurdering blevet udnyttet af kyniske bagmænd i forbindelse med flugten fra deres hjemland. »Der er tale om to kvinder, der er flygtet fra Ukraine, og som har været udnyttet til prostitution i Danmark,« siger leder af Center mod Menneskehandel Trine Ingemansen. FN har advaret mod risikoen for, at ukrainere på flugt kan være lette ofre for kriminelle, der ønsker at udnytte dem. Og det er netop, hvad der er sket med de to kvinder, vurderer Center mod Menneskehandel ud fra samtaler med kvinderne. »Det er vores vurdering, at de opfylder kriterierne for at være ofre for menneskehandel,« siger Trine Ingemansen. Bagmænd har efter centerlederens opfattelse udnyttet, at de to kvinder stod i en desperat situation. »De (kvinderne, red.) har begge vidst, at arbejdet var prostitution. De har valgt det i et desperat forsøg på at tjene nogle hurtige penge til at hjælpe deres familier ud af Ukraine.« »Begge kvinder har været desperate. Men de er ikke frivilligt gået ind til et udnyttelsesforhold med nogle meget voldsomme bagmænd.« Centerlederen kan af hensyn til kvinderne ikke komme med flere detaljer om sagen. Hun kan heller ikke oplyse, om der er indgivet politianmeldelse mod formodede bagmænd i sagen. Men centeret samarbejder generelt med politiet i den slags sager, lyder det. Kvinderne har det ifølge centerlederen efter omstændighederne godt. Sagerne understreger ifølge Trine Ingemansen den sårbare situation, som mennesker på flugt er i: »Når man står i en situation, hvor man mangler et sted at bo, mangler arbejde, tryghed, så er der bagmænd, der udnytter situationen og kommer med tilbud, man ikke skal tage imod.« Centerlederen opfordrer til, at myndighedspersoner og danskere, der har ukrainere privat indkvarteret, holder øje med eventuelle tegn på udnyttelse: »Det kan være, at en person virker bange og kuet, også mere end situationen tilsiger det.« »Måske har vedkommende ikke adgang til egne papirer, måske skylder personen penge for rejsen eller er udsat for trusler,« siger hun. Man kan indberette mistanke om menneskehandel via centerets hjemmeside. /ritzau/",
        "metadata": {
            "source": "https://www.berlingske.dk/indland/to-ukrainske-kvinder-kan-vaere-udnyttet-til-prostitution-i-danmark",
            "image_url": "https://berlingske.bmcdn.dk/media/cache/resolve/image_x_large_vertical/image/153/1535613/24058631-srlig-grov-paragraf-i-spil-i-svindelsagen.jpg",
            "publication_time": "Tirsdag d. 05. april 2022, kl. 17.53",
            "author": null,
            "related_links": [],
            "attachments": []
        }
    }
}