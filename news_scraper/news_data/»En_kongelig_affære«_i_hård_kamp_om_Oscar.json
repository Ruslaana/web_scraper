{
    "version": "1.0",
    "document": {
        "id": 15438,
        "title": "»En kongelig affære« i hård kamp om Oscar",
        "content": "Nikolaj Arcels historiske drama “En Kongelig Affære” kom i går et afgørende skridt videre til at komme i det eksklusive selskab af danske film, der har modtaget en Oscar for bedste udenlandske film. Oprindeligt var 71 film indstillet i den udenlandske kategori, og siden blev feltet skåret ned til ni, inden akademiet torsdag udvalgte de fem, der kan gå hele vejen, når Oscarakademiet den 24. februar uddeler priserne. En Kongelig affære” er dog oppe imod en alvorlig konkurrent, som længe har været hypet som selvskreven til at modtage den gyldne statuette i kategorien. Det drejer sig om Michael Hanekes kompromisløse kammerspil “Amour”, der allerede har vundet Den Gyldne Palme i Cannes, og når mange allerede tilskriver den en oscarsejr, skyldes det, at den i dag bevarede sin nominering i hele fem kategorier, nemlig Bedste Fremmedsprogede Film (sammen med “En Kongelig Affære”)”, Bedste Instruktør, Bedste Manuskript, Bedste Film og Bedste Kvindelige Skuespiller. - I en Oscar-sammenhæng er det lidt af en sensation, at en fremmedsproget film er opstillet i fem kategorier, og dette må betragtes som en kraftig forhåndsmarkering fra akademiet af “Amour”. Derfor tror jeg, at det er meget usandsynligt, at “En Kongelig Affære” kan tage Oscar’en fra “Amour”,” siger redaktør af filmbladet Ekko, Claus Christensen.  Afgørelsen falder ved Oscaruddelingerne den 24. februar, men slaget er slet ikke slut endnu, siger direktøren for Det Danske Filminstitut, Henrik Bo Nielsen, der gratulerer Nikolaj Arcel med nomineringen. Han anerkender, at der har været meget forhåndshype ved den fransk-tysk-østrigske film “Amour”, men påpeger oscaruddelingens tradition for overraskelser. - Jeg vil tillade mig at være forsigtig optimist, hvad angår “En Kongelig Affære”. Jeg har selvfølgelig lagt mærke til, at østrigerne allerede længe har ment, at “Amour “ er selvskreven til at vinde, men samtidig har jeg altså også ude i det internationale filmmiljø hørt rigtig meget positiv buzz omkring Arcels Oscarchance, siger Henrik Bo Nielsen.Se trailer til »En kongelig affære« her. Se nomineringen her: ",
        "metadata": {
            "source": "https://www.berlingske.dk/kultur/en-kongelig-affaere-i-haard-kamp-om-oscar",
            "image_url": "https://berlingske.bmcdn.dk/media/cache/resolve/image_x_large/image/22/222901/5912539-kongelig-affre.jpg",
            "publication_time": "Torsdag d. 10. januar 2013, kl. 15.49",
            "author": "Kristian Lindberg",
            "related_links": [],
            "attachments": []
        }
    }
}