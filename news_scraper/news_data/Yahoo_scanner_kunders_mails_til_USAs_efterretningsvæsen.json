{
    "version": "1.0",
    "document": {
        "id": 8656,
        "title": "Yahoo scanner kunders mails til USAs efterretningsvæsen",
        "content": "Det er så vidt vides første gang, at et amerikansk IT-selskab godvilligt videregiver kunders oplysninger. »Yahoo er et lovlydigt selskab, og det overholder USAs love,« hedder det i en kommentar fra Yahoo. 600.000 danskere har en e-mailkonto hos Yahoo ifølge Foreningen af Danske Interaktive Medier. Men tallet dækker kun laptopbrugere. Det reelle antal er formentlig en del større. Ifølge Reuters fik selskabet bag søgemaskinen udviklet et stykke software sidste år. Det opfanger informationer, som efterretningstjenesten NSA eller det føderale forbundspoliti FBI er interesseret i.  Det skete i et hemmeligstemplet krav til Yahoo. Det er mange hundrede millioner dokumenter, som er scannet. I de mange beskeder er der blevet ledt efter informationer, som politiet og efterretningstjenesterne har bedt om. Reuters har ikke kunnet fastslå, hvilke type data Yahoo har udleveret til de amerikanske myndigheder. Ifølge nogle IT-eksperter er det det første tilfælde, hvor et amerikansk internetselskab godvilligt efterkommer efterretningstjenesternes krav om at gennemsøge alle indgående e-mailbeskeder.  Andre IT-selskaber har oplyst, at de har modsat sig systematisk overvågning af kunders informationer ved en særlig domstol i USA. Domstolens arbejde er hemmeligt.",
        "metadata": {
            "source": "https://www.berlingske.dk/virksomheder/yahoo-scanner-kunders-mails-til-usas-efterretningsvaesen",
            "image_url": "https://berlingske.bmcdn.dk/media/cache/resolve/image_x_large/image/7/78824/14989545-billede.jpg",
            "publication_time": "Onsdag d. 05. oktober 2016, kl. 10.34",
            "author": null,
            "related_links": [],
            "attachments": []
        }
    }
}