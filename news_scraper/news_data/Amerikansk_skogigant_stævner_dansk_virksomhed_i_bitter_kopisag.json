{
    "version": "1.0",
    "document": {
        "id": 9983,
        "title": "Amerikansk skogigant stævner dansk virksomhed i bitter kopisag",
        "content": "Det danske modefirma Ganni beskylder den amerikanske skokoncern Steve Madden for at have kopieret en af virksomhedens bestsellere. Ganni har derfor sagsøgt Steve Madden for krænkelse af markedsførings- og ophavsretten. Men nu går den amerikanske gigant til modangreb og stævner det danske selskab. Det skriver DetailWatchpå baggrund af en 35 sider lang stævning, som mediet er i besiddelse af. Steve Madden mener nemlig, at Gannis påstand har forvoldt skade på virksomheden. »Steve Madden anlægger denne sag for skadevoldende indblanding, injurier og en dom for at stoppe Gannis ulovlige, konkurrencebegrænsende bestræbelser på at monopolisere fælles designtræk i modebranchen,« lyder begrundelsen i stævningen. Sagen drejer sig om, at Ganni hævder, at Steve Maddens Graya-ballerinaer, som blev markedsført i februar 2024, kopierer deres populære Buckle Ballerina lanceret i oktober 2021. Der er tale om et par spidssnudede ballerinaer med to brede metalspænder, som er en bestseller i Danmark. Ganni-skoen koster 2.200 kroner, mens den fra Steve Madden sælges til 1.000 kroner. Og mens Steve Madden har stævnet Ganni ved retten i New York, skal den danske sag føres ved Sø- og Handelsretten, hvor det forventes, at der bliver afsagt dom 9. august. Det er ægteparret Nicolaj og Ditte Reffstrup, der i dag står bag Ganni. De overtog virksomheden i 2009, og i dag ejer parret cirka halvdelen af Ganni, mens den anden halvdel i 2017 blev købt af den amerikanske kapitalfond L Catterton for lige over 500 millioner. Ganni har i dag cirka 45 butikker, der fordeler sig i Europa, Asien og USA. Ganni omsatte for 852 millioner kroner i 2023, hvor Steve Maddens omsætning var knap 14 milliarder kroner.",
        "metadata": {
            "source": "https://www.berlingske.dk/virksomheder/amerikansk-skogigant-staevner-dansk-virksomhed-i-bitter-kopisag",
            "image_url": "https://berlingske.bmcdn.dk/media/cache/resolve/image_x_large/image/182/1820633/24760161-det-er-gteparret-nikolaj-og-ditte-reffstrup-der.jpg",
            "publication_time": "Mandag d. 29. juli 2024, kl. 13.50",
            "author": "Tobias Lind Larsen",
            "related_links": [],
            "attachments": []
        }
    }
}