{
    "version": "1.0",
    "document": {
        "id": 2906,
        "title": "Simulerede hackerangreb rammer Danmark hele oktober",
        "content": "Simulerede cyberangreb vil i hele oktober ramme masser af danske virksomheder, organisationer og myndigheder i et forsøg på at få hele Danmark til at stå langt bedre rustet, når – og ikke hvis – hackerne slår til. Efter norsk forbillede skydes den store cyberberedskabsøvelse »Hele Danmark øver« i gang på et tidspunkt, hvor cybertruslen mod Danmark og danskerne aldrig har været større. »Cybersikkerhed er ikke kun af betydning for it-eksperter og sikkerhedsmyndigheder. Det berører os alle, for vi er alle en del afden digitale infrastrukturog har derfor alle del i ansvaret for at sikre, at vi står så modstandsdygtige som muligt, så vi ved, hvordan vi skal reagere, hvis – eller snarere: når – angreb rammer,« sagde den nyudnævnte minister for samfundssikkerhed og beredskab, Torsten Schack Pedersen (V), da han tirsdag morgen officielt åbnede den store øvelse. Oktober har igennem en længere årrække været cybersikkerhedsmåned i Danmark, hvor der sættes fokus på, at både myndigheder, virksomheder, organisationer og privatpersoner kommer i bedre it-sikkerhedsform, i takt med athackernes metoder bliver snedigere og snedigereog dermed stadig sværere at gennemskue, før det går galt. Tal viser, at kun en af fem virksomheder i Danmark – 20 procent –har en klar beredskabsplani tilfælde af, at de rammes af et hackerangreb, og at hele 60 procent af alle små og mellemstorevirksomheder, der rammes af et cyberangreb, går konkurs. Et vellykket angrebkan koste store datatab, mange lukkedageog et voldsomt knæk i tilliden hos samarbejdspartnere, hvis det går rigtigt galt. »De seneste år har vi set en alarmerende stigning i cybertrusler, databrud, identitetstyveri og ransomwareangreb (hvor hackere låser vigtige filer med en kode og kræver løsesum,red.). Det har ikke kun økonomiske konsekvenser for den enkelte borger, virksomhed og myndighed, men underminerer også borgernes tillid til den digitale infrastruktur,« fastslog Torsten Schack Pedersen, Han understregede, at »et cyberangreb ét sted kan få store konsekvenser et helt andet sted«, fordi Danmark er så digitaliseret. Cyberberedskabsøvelsen »Hele Danmark øver« gør det muligt for virksomheder i realtid over to timer at prøve,hvordan det er at blive udsat for et hackerangreb– og samtidig få oplæring fra eksperter i at blive bedre rustet og forberedte, inden et ægte angreb rammer. I hele oktober holdes øvelsen over hele Danmark. Bag øvelsen står TDC Erhverv, Dansk IT, Cisco, Dansk Erhverv, Industriens Fond, DI Digital under Dansk Industri, IT-Branchen, Secure Practice og Center for Cybersikkerhed (CFCS) under Forsvarets Efterretningstjeneste. »Det er supervigtigt med en måned om året med ekstra spot på et vigtigt emne. Men det skal ikke bare være en festmåned – og så glemmer vi alt om cybersikkerhed i de øvrige 11 måneder. Det tværgående fokus er en kæmpe styrke, fordi det bygger på et samarbejde mellem offentlige myndigheder, private virksomheder, brancheorganisationer, fonde med flere.Det er vores stærkeste våben mod de cyberkriminelle, som faktisk også er ret gode til at dele viden og erfaring,« siger Malene Stidsen, programchef for cybersikkerhed i Industriens Fond, der støtter projekter til at forbedre erhvervslivets konkurrenceevne. Hun opfordrer til at blive bedre til at dele oplysninger og tale om cybersikkerhed, for det »er underligt nok stadig præget af mørketal, tabuer og stor forsigtighed«. Samtidig bør man tale »meget mere konkret og håndgribeligt« om, hvad der rammer, og hvordan man sætter ind mod det. »Og det er lige relevant som privatperson og som medarbejder med gode kodeord, ikke at klikke på mistænksomme links og så videre,« siger Malene Stidsen. Center for Cybersikkerhed vurderer, at truslen om cyberspionage og cyberkriminalitet mod Danmark ligger på højeste niveau. »Cyberspionage rammer også bredt, for eksempel gennem udnyttelse af it-sårbarheder eller angreb i forsyningskæder. Så hvis en virksomhed har en sårbarhed,risikerer den at blive angrebet,« fastslår Thomas Flarup, chef for CFCS. Lige nu er ransomwareangreb »den helt dominerende forretningsmodel« hos de kriminelle, både globalt og i Danmark. Det har adskillige danske virksomheder mærket på egen krop. »Vejen frem er samarbejde, ikke kun nationalt i Danmarkog i sektorerne, men også internationalt. For cyberkriminelle udnytter, at det er svært at tage deres angrebsmuligheder ned, hvis de anvender infrastruktur i forskellige lande. Derfor er det helt afgørende at dele sin viden hurtigt,« siger Thomas Flarup. Aktiviteterne i cybersikkerhedsmåneden spænder vidt. Det danske cyberlandshold er netop sendt af sted for at dyste ved de europæiske mesterskaber, og i uge 44 begynder kampagnen »Capture the flag« (Erobr fanen), hvor landets 7.-10.-klasser optrænes i bedre cybersikkerhed gennem gåder og udfordringer. »Og det har aldrig været vigtigere,« mener Torsten Schack Pedersen. ",
        "metadata": {
            "source": "https://www.berlingske.dk/virksomheder/simulerede-hackerangreb-rammer-danmark-hele-oktober",
            "image_url": "https://berlingske.bmcdn.dk/media/cache/resolve/image_x_large/image/184/1844153/24808302-den-nye-minister-for-samfundssikkerhed-og-beredska.jpg",
            "publication_time": "Tirsdag d. 08. oktober 2024, kl. 16.50",
            "author": "Thomas Breinstrup",
            "related_links": [],
            "attachments": []
        }
    }
}