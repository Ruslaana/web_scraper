{
    "version": "1.0",
    "document": {
        "id": 9646,
        "title": "Danmark og Sverige gik hver sin vej i coronakrisen – ny undersøgelse viser en »bemærkelsesværdig« forskel på tilliden til magthaverne",
        "content": "Der gik under 14 dage, fra danske Julie Hassing Nielsen begyndte på sit nye arbejde som statskundskabslektor på Lunds Universitet i Skåne, til statsminister Mette Frederiksen (S) satte Danmark på vågeblus og stak en prop i Øresundstunellen. Men coronakrisen gav til gengæld Julie Hassing Nielsen en unik mulighed for at dyrke sit forskningsfelt i komparativ – altså sammenlignende – politik. For Danmark og Sverigevalgte to forskellige strategier, da epidemien brød ud. Hvor Mette Frederiksen sendte det halve Danmark hjem, lod svenskerne børn gå i skole ogmedarbejdere gå i buffeten. Nu har Lunds Universitet sammen med det danske fagforbund DJØF gennemført en spørgeskemaundersøgelse i både Danmark og Sverige om, hvordan svenskerne og danskerne vurderer strategierne. »Det er vigtigt, at der ikke er diskrepans mellem befolkning, myndigheder og regering, og at vi stoler på og har tillid til vores myndigheder og regeringer. Vi har to lande, som begge er universelle velfærdsstater og på mange parametre ligner hinanden rigtig meget, men som ikke desto mindre vælger to vidt forskellige strategier under en pandemi. Det er jo enormt interessant,« siger Julie Hassing Nielsen. Resultaterne blev indsamlet i ugen før påskeferien og viser, at en signifikant større andel af danskerne har tillid til den drastiske danske kurs, end der er svenskere, der har tillid til den mindre restriktive strategihinsidan. Begge landes regeringer og myndigheder har dog klare flertal bag sig. Konkret svarer hele 93 procent af danskerne, at den danske regerings svar på epidemien er tilstrækkelige, mens 71 procent af svenskerne svarer, at svenske regerings tiltag er tilstrækkelige.  Adspurgt på en skala fra nul til ti, hvorvidt man har tillid til, at regeringen og sundhedsmyndighederne i det enkelte land kan få samfundet sikkert gennem pandemien, høster den danske regering og de danske sundhedsmyndigheder i gennemsnit en score på henholdsvis 7,8 og 8,0, mens Sveriges regering og sundhedsmyndigheder tilsvarende scorer 6,3 og 7,2.  »Det er ret betryggende at se, at tilliden er så høj i det danske demokrati – både til myndighederne og til politikere. Vi glemmer det måske nogle gange, men det er faktisk en ret stor hygiejnefaktor. Hvis den ikke er der, er alt andet ligegyldigt. Vi kan se i andre lande lige nu, at de steder, som i forvejen havde problemer, der bliver tingene nærmest bare endnu værre,« siger Sigge Winther Nielsen. Han er afdelingschef i DJØF og ph.d i statskundskab, og han kalder forskellen på tillidsniveauet i Danmark og Sverige »ret bemærkelsesværdig«. »Så kan man gisne om, hvad der kan være op og ned i alt det her,« siger Sigge Winther Nielsen, og med en baggrund som både forsker og politisk analytiker er han ikke ræd for det: »Den mest ligefremme forklaring kunne være at kigge på de to statsledere. Og Stefan Löfven er bare mindre populær end Mette Frederiksen, ligeså med Anders Tegnell i deres sundhedsstyrelse, som tidligere har haft en knap så heldig hånd under svineinfluenzaen (hvorSverige gennemførte massevaccination, der sidenviste sig at have bivirkninger,red.).« ​Det hører med til historien, at ogsåden svenske statsminister skyder til vejrs i målingernefor tiden. Men når der alligevel er signifikant forskel på tilliden de to lande imellem, peger Sigge Winther Nielsen især på Frederiksens landsmoderlige kommunikation. »I de blindes rige er den enøjede konge, og på en eller anden måde har vi alle sagt, at vi gerne vil være blinde. Vi har ikke prøvet det før, vi ved ikke noget om det, og vi har bare brug for én til at fortælle os, hvad vi skal gøre. Og Mette Frederiksen har også valgt at være enøjet og sige, at der kun er én ting, der tæller, og det er sundhed,« siger han og fortsætter: »Hun har virkelig valgt side, og det er også den måde, hun har kommunikeret i andre sammenhænge. Hvis der er skal laves noget om i Rigspolitiet, er det halvdelen, der skal skæres, og hvis der skal være en kommunal udligning, er det ren Robin Hood. Den der enorme intentionalitet i kommunikationen, hvor du skærer alt fra, ganges i en krisetid bare op med 100, fordi alle følger med.« Sigge Winther Nielsen peger desuden på forskellene i de svenske og danske forvaltningstraditioner – i Sverige har embedsmænd mere at skulle have sagt, og under coronakrisen harstatsepidemiologen Anders Tegnell været krisestyringens ansigtsnarere end statsministeren. Julie Hassing Nielsen hæfter sig tilmed ved krisens globale omfang, der har muliggjort sammenligninger over grænser. »Der er jo ingen tvivl om, at der har været megen fokus på, hvad svenskerne gør eller nærmere ikke gør i den globale presse, fordi de har valgt så markant anderledes en strategi. Og det kan måske godt have fået mange svenskere til at tvivle på deres strategi, inden den for alvor er blevet testet,« siger hun og hæfter sig ved, at Sverige – trods væsentlig højere dødstal end i Danmark – ikke har ramt samme niveau som i for eksempel Italien og Spanien. ​Herhjemme har forhenværendestatsminister Lars Løkke Rasmussen (V)efterlyst, at regeringen udviser mere tillidtil befolkningen, som den svenske strategi er udtryk for. Spørgsmålet er så, om den lavere tillid i Sverige – om end den stadig er høj – kan sætte sig i viljen til at efterleve myndighedernes anvisninger. »Adfærd og tillid er helt klart relateret. Anden forskning om skatteunddragelse viser for eksempel, at der i samfund med stor politisk tillid også er en høj grad af overholdelse af reglerne. Det giver meget god mening: Vi følger dem, som vi har tillid til,« siger Julie Hassing Nielsen. På samme vis kalder Sigge Winther Nielsen den lavere svenske tillid sammenlignet med Danmark for »et faresignal«, hvis den svenske regering på et tidspunkt lægger an til »den helt store afspritning og skurebørste«. Men – tilføjer han – »det er jo ikke en bananrepublik«. Flertallet af svenskernehartillid til magthaverne. Undersøgelsen viser også, at svenskerne i lidt højere grad end danskerne mener, at regeringen skal afveje bekæmpelsen af smittespredningen med de økonomiske omkostninger, hvor danskerne er mere kompromisløse i forhold til at bekæmpe smitten. »Det tyder da på, at den svenske regerings håndteringikke er helt ude af syncmed befolkningen,« siger Julie Hassing Nielsen og fortsætter: »Men overordnet set er det meget væsentligt at sige, at vi jo ikke ved, hvad for en strategi der er succesfuld. Det er for tidligt at sige endnu. Og det vil også kræve enighed om, hvad succesfuldt betyder: Er det succesfuldt, at marginalt flere mennesker dør, men økonomien holdes i gang? Eller er det succesfuldt at satse alt på at komme smitten til livs til trods for de økonomiske omkostninger, som jo også indebærer store menneskelige omkostninger?« For politik er stadig afvejning og prioriteter, siger hun: »Også under en pandemi.« FAKTABag om historienSpørgeskemaundersøgelsen er gennemført 27. marts - 3. april og dermed før den danske regerings melding om at ville genåbne skoler og dagtilbud og den hårdere politiske debat, der fulgte herefter. Undersøgelsen er repræsentativ på køn, alder og indkomst. Berlingske blev gjort opmærksom på undersøgelsen af statskundskabslektor Julie Hassing Nielsen i forbindelse med en anden artikel. DJØF har sendt Berlingske resultaterne. Både Julie Hassing Nielsen og Sigge Winther Nielsen har haft citater til gennemsyn.FOLD UD Spørgeskemaundersøgelsen er gennemført 27. marts - 3. april og dermed før den danske regerings melding om at ville genåbne skoler og dagtilbud og den hårdere politiske debat, der fulgte herefter. Undersøgelsen er repræsentativ på køn, alder og indkomst. Berlingske blev gjort opmærksom på undersøgelsen af statskundskabslektor Julie Hassing Nielsen i forbindelse med en anden artikel. DJØF har sendt Berlingske resultaterne. Både Julie Hassing Nielsen og Sigge Winther Nielsen har haft citater til gennemsyn.",
        "metadata": {
            "source": "https://www.berlingske.dk/politik/danmark-og-sverige-gik-hver-sin-vej-i-coronakrisen-ny-undersoegelse-viser",
            "image_url": null,
            "publication_time": "Lørdag d. 18. april 2020, kl. 11.15",
            "author": "Thue Ahrenkilde Holm",
            "related_links": [],
            "attachments": []
        }
    }
}