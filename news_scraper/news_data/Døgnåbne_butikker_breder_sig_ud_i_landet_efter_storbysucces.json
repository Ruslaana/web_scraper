{
    "version": "1.0",
    "document": {
        "id": 10536,
        "title": "Døgnåbne butikker breder sig ud i landet efter storbysucces",
        "content": "København. Netto fordobler antallet af døgnåbne butikker, efter at forsøgsbutikkerne i de største byer har været en succes. Nu satser man på de mindre byer i landet. Det vil få betydning for, hvordan man driver supermarkeder i fremtidens Danmark, mener Dorte Wimmer, der er ekspert i forbrugeradfærd og detailhandel. - Jeg tror, at de her fleksible åbningstider vil blive det nye normale om nogle år. Ligesom den gang butikkerne begyndte at holde åbent om søndagen. Det er jo det nye normale nu, siger hun. Siden lukkeloven, der lagde beslag på butikkers åbningstider, blev afskaffet i 2012, har markedet ændret sig meget, vurderer Dorte Wimmer.  Nu er det muligt at købe vaskepulver, toiletpapir og andre dagligvarer 24 timer i døgnet. Det gør det lettere for en masse mennesker at få hverdagen til at løbe rundt, mener Dorte Wimmer. Ifølge hende er det et kundesegment, der længe har været overset. De første døgnåbne nettobutikker åbnede på forsøgsbasis for knap to år siden i København og Aarhus. Fra 1. november fordobles antallet og strækker sig til mindre byer som Solrød, Næstved, Vejle, Roskilde og Nykøbing Falster. Ifølge Brian Seemann, der er landedirektør for Netto Danmark, var det i første omgang ikke kunderne, der handler om natten, der var i fokus, da Netto åbnede sine første døgnåbne butikker.  Til at starte med var målet at gøre butikkerne mere lækre for dem, der handler om dagen, ved at bruge natten til at klargøre butikken til dagen efter. Men det har vist sig, at være en succes, lyder det fra direktøren. - Vi vil gerne give vores kunder en bedre kundeoplevelse. Vi kan se, at det virker. Derfor har vi bevæget os længere ud i landet, siger han. Der er størst omsætning i starten af den udvidede åbningstid fra klokken 22 til 01 og i slutningen fra klokken 5 til 8, oplyser Brian Seemann.  Det er ofte unge mennesker og folk, der arbejder om natten, som gør brug af tilbuddet. Men ifølge direktøren er det også børnefamilier, der står tidligt op. Netto har 465 butikker i Danmark og 861 butikker samlet i Tyskland, Polen og Sverige. Fra november vil 30 af butikkerne i Danmark være døgnåbne. /ritzau/",
        "metadata": {
            "source": "https://www.berlingske.dk/oekonomi/doegnaabne-butikker-breder-sig-ud-i-landet-efter-storbysucces",
            "image_url": "https://berlingske.bmcdn.dk/media/cache/resolve/image_x_large/image/11/118290/15271408-sophia-juliane-lydolph---20161.jpeg",
            "publication_time": "Søndag d. 30. oktober 2016, kl. 14.40",
            "author": null,
            "related_links": [],
            "attachments": []
        }
    }
}