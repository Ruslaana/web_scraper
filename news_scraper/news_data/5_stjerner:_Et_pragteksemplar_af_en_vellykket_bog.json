{
    "version": "1.0",
    "document": {
        "id": 5509,
        "title": "5 stjerner: Et pragteksemplar af en vellykket bog",
        "content": "Patrik Svensson, forfatteren og kulturjournalisten fra det sydsvenske, der med debuten»Åleevangeliet«begejstrede anmeldere jorden rundt, vender i sin nye bog blikket mod forholdet mellem »Havet og mennesket«. Et forhold, som ifølge Svensson er karakteriseret ved menneskets uudgrundelige nysgerrighed og drift mod det endnu ukendte og uforståelige. Svensson har det fortsat som en ål i mudderet, og han manøvrerer på fornemmeste vis i det hajfyldte farvand, som skæringsfeltet mellem (semi) videnskabelig populær formidling og essayistisk forundringslitteratur udgør. Med stor indlevelse og stilsikkerhed navigerer Svensson læseren gennem sin ambitiøse fortælling, der strækker sig fra månelanding til havets dyb og tilbage til strandkanten. På trods af emnernes omfang og bogens kun 230 sider lider man (som en by- og betonfast landkrabbe som undertegnede) aldrig skibbrud på hverken banalitetens dødevand eller kompleksitetens høje søgang. Det skyldes i høj grad Svenssons valg af metode. Karakteristikken af forholdet mellem mennesket og havet udfoldes nemlig på elegant vis efter devisen » … at det, der virkelig siger noget om mennesket, ikke så meget er, hvad vi ved, men hvordan vi ved det«. »Hvis noget kritisk afslutningsvist skulle siges om Svenssons pragteksemplar af en vellykket forundringsbog, så skulle det være hans lettere romantiserede udlægning af det videnskabelige menneske.«Fold sammenLæs mereFoto: Gads Forlag. Bogen holder sig derfor indenfor det beskrivende i stedet for det pastorale, og der stilles i løbet af bogens ti tekster lige så mange forundrende spørgsmål, som der gives svar. Man føler sig derfor sjældent belært, men i højere grad som passager på Svensson ekspedition ud i havets og mennesket forunderlige natur, hvor målet i højere grad synes at være at vække den nysgerrighed hos læseren, som bogen handler om, end at dokumentere håndfaste fakta og resultater. Svensson har valgt ti nedslagspunkter bestående af temaer, personer og begivenheder, der præsenteres i en udviklingshistorisk kronologi, således at bogen starter i fortiden for derefter at bevæge sig fremad mod nutiden. På denne måde kommer man fra de polynesiske søfareres imponerende evne til at krydse enorme havområder udelukkende ved systematisk brug af deres sanser, en metode kaldet»død regning«, til den i historisk øjemed relativt ukendte skotske bager Robert Dick fra 1800-tallet, der for Svensson overraskende utidssvarende repræsenterer idealet for en videnskabsmand. I hvert kapitel op- og afsøges det, som stadig står hen i det uvisse, det uudforskede og utilgængelige. Det, som på trods af menneskets ihærdige forsøg stadigt og måske aldrig lader sig fuldt ud afsløre. Hvad man ligeledes kunne frygte – at bogen i tidens ånd skulle tage favntag med havets og søfartens problematiske relation til kolonialismen eller klimakatastrofe og plastikøer i Stillehavet – afstår Svensson i videst omfang klogt fra. I stedet gives plads til fascinationen, der når alt kommer til alt er en stærkere drivkraft end frygten. Svensson har modet og tilsyneladende også viden og evner til at løfte læserens blik fra det navlepillende og moraliserende og henvise sidstnævnte til en plads udenfor fortællingen. Så kan læseren selv tænke videre over den primære forskel mellem Challengerdybets bund godt 11 km under havoverfladen anno 23. januar 1960 og den 28. april 2019 – hvor der observeres » … en plastikpose«. Eller om den første til at gennemføre en jordomsejling i virkeligheden ikke var den portugisiske adelsmand Magellan og den italienske søfarer Pigafetta, men i stedet Magellans malaysiske slave kendt som Enrique fra Malakka? Hvis noget kritisk afslutningsvist skulle siges om Svenssons pragteksemplar af en vellykket forundringsbog, skulle det være hans lettere romantiserede udlægning af det videnskabelige menneske. Måske var videnskabens oprindelige drivkraft menneskets »observerende, beskrivende og undersøgende …« natur, som Svensson uddrager af historien om Robert Dick. Denne natur, koblet til det at ville vide og indsamle denne viden uden andet formål end forståelsen selv, skulle efter Svenssons overbevisning karakterisere videnskabsmanden, eller det han betegner som »det loddende menneske«. Om målet nogensinde kun har været viden, da viden til alle tider også har været magt, er yderst tvivlsomt. For den moderne videnskabsmand er det imidlertid ikke drømmen om indsigt, der driver værket, men derimod kravet om »resultater«. Hvad den moderne videnskab netop synes at mangle, er dog alt det, som Svensson med sin nye bog fremviser: oprigtig nysgerrighed, fascination og ikke mindst forundring! Så derfor, tag »Havet og Mennesket« i hånden og stævn ud på havets og menneskets tusind favne og bliv beriget med den livskraft, som udgår fra nysgerrigheden. Havet og MennesketForfatter: Patrik SvenssonSider: 240Pris: 300 kronerForlag: Gads Forlag",
        "metadata": {
            "source": "https://www.berlingske.dk/litteratur/5-stjerner-et-pragteksemplar-af-en-vellykket-bog",
            "image_url": null,
            "publication_time": "Torsdag d. 02. marts 2023, kl. 14.28",
            "author": null,
            "related_links": [],
            "attachments": []
        }
    }
}