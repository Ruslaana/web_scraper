{
    "version": "1.0",
    "document": {
        "id": 21608,
        "title": "Venstres Ungdom: Ungdommen skal gå forrest i kampen mod slavesindet",
        "content": "For et par måneder siden genlæste jeg Anders Foghs omdiskuterede bog »Fra socialstat til minimalstat«. Bogen har en særlig plads i mit liberale sind, og mange vigtige pointer, som min egen generation bør tage til efterretning. I sin bog skriver Fogh blandt andet om slavesindet og slavenaturen, som forklarer, hvordan vi danskere har underlagt os staten for at få materiel sikkerhed. At vi har vores privatøkonomi deponeret hos staten, og at vi som konsekvens heraf er blevet ufrie mennesker, der lydigt bøjer nakken for den mægtige stat (Fogh, 2017 s. 32-33). Jeg selv og min egen generation har også underlagt os slavesindet og er blevet lullet i søvn af statens tryghed. Den fortælling vi er opvokset med, og den fortælling vi er faldet for, er, at staten hjælper de svage og sikrer lighed og tykhed. Sandheden er dog en hel anden. Staten gør os afhængige ved at tilbyde et uendeligt antal velfærdsydelser og checks. Den giver os nogle få gode fix, som blot fordrer flere og flere. Velfærdsstaten kan dog ikke levere de nødvendige ydelser, og kan ikke tilfredsstille borgernes behov. Den kan derimod vokse og vokse, blive dyrere og dyrere og indskrænke vores frihed. Det er, hvad der efter min mening kendetegner velfærdsstaten anno 2023. Min egen generation er også opvokset i en tid, hvor velfærdsstaten er vokset og vokset. Om det er i skolen, foreningerne eller i hjemmet kan du være sikker på, at staten har sine kolde hænder i et fast greb om dig. Der er sket en statsliggørelse af store dele af vores samfund, som har skabt en voksende egoisme, fordi ansvaret er lagt væk fra borgerne og over på ansigtsløse offentlige medarbejdere. Det er ikke længere fodboldklubben selv, der samler penge ind til nye bolde. Det er derimod en ansat i kommunen, der skal vurdere, hvorvidt klubben kan få en del af den store fælleskage. Velfærdsstaten har dermed sat egoismen i system, og været med til at skabe et samfund, hvor frivilligt fællesskab bliver nedprioriteret, fordi alle kæmper for sin egen del af den store statskage. Et opgør med slavesindet er svært, og det sker ikke over en nat. Jeg mener, at ungdommen skal gå forrest i kampen mod slavesindet og statens tilsyneladende uendelige magt. Vi skal have modet til at gøre op med den socialistiske tankegang, have modet til at indse at velfærdsstaten er en ulv i fåreklæder, som langsomt, men sikkert, indskrænker vores frihed. Det kan f.eks. ske ved, at vi tager mere ansvar for eget liv ved ikke altid at forvente, at staten løser vores problemer. I forlængelse af dette skal vi også sige nej til nogle af de ydelser, staten tilbyder, selvom de umiddelbart kommer os selv til gode. Vi skal engagere os i frivillige fællesskaber og vores lokalsamfund, og derigennem hjælpe andre mennesker. Vi skal stille vores folkevalgte til ansvar, når de vælger at øge statens magt, og vi skal gøre krav på, at borgerne bliver behandlet respektfuldt og som individer, der kan træffe beslutninger for sig selv. Derudover skal ungdommen have modet til at gøre op med den universelle tankegang, som er en grundsten i nutidens velfærdsstat. På den måde kan staten målrette hjælpen til de svageste, og dermed hjælpe dem ordentligt. Kun ved at indse, at velfærdsstatens tid er forbi, kan vi få vores frie liv tilbage, og få et samfund, hvor de svageste rent faktisk får mest hjælp fremfor middel- og overklassen. Det kræver politisk mod, som jeg er tvivl om, at de nuværende politikere har. Lasse B. Sørensen er landsformand for Venstres Ungdom ",
        "metadata": {
            "source": "https://www.berlingske.dk/synspunkter/venstres-ungdom-ungdommen-skal-gaa-forrest-i-kampen-mod-slavesindet",
            "image_url": "https://berlingske.bmcdn.dk/media/cache/resolve/image_x_large/image/173/1736129/24572377-staten-gr-os-afhngige-ved-at-tilbyde-et-uendelig.jpg",
            "publication_time": "Onsdag d. 15. november 2023, kl. 10.55",
            "author": "Lasse B. Sørensen",
            "related_links": [],
            "attachments": []
        }
    }
}