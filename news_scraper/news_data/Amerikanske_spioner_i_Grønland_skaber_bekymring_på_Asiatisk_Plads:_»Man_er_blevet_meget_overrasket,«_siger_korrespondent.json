{
    "version": "1.0",
    "document": {
        "id": 22525,
        "title": "Amerikanske spioner i Grønland skaber bekymring på Asiatisk Plads: »Man er blevet meget overrasket,« siger korrespondent",
        "content": "Det er vist efterhånden gået op for alle, at det er en uforudsigelig præsident, der har indtaget Det Hvide Hus. Alligevel kom det bag på de ansatte i Udenrigsministeriet, da de i morges kunne læse, at Donald Trump nu vil til at spionere i Grønland. Det vurderer Berlingskes USA-korrespondent, Jacob Heinel Jensen, der har fulgt sagen fra sit kontor i Washington. »Udenrigsministeriet indkalder selvfølgelig den fungerende amerikanske ambassadør, fordi man er blevet meget overrasket over artiklen i The Wall Street Journal,« siger han. Spørger man udenrigsminister Lars Løkke Rasmussen (M), er sagen meget bekymrende. »Vi spionerer ikke mellem venner,« som han for kort tid siden sagde til Ritzau, da han også meddelte, atden amerikanske ambassadør skal til samtalepå Asiatisk Plads i København og forklare sig: »Jeg kan ikke vide, om det er rigtigt, fordi det står i en avis. Men det virker ikke til at blive særlig stærkt afvist af dem, der udtaler sig. Det bekymrer mig, sagde Lars Løkke Rasmussen. Sagen om, at USA angiveligt vil spionere i Grønland, er ifølge udenrigsminister Lars Løkke Rasmussen »meget bekymrende«.Fold sammenLæs mereFoto: Thomas Traasdahl/Ritzau Scanpix.  Udenrigsministeren reagerer, efter at det er kommet frem, at Danmarks tætteste allierede, nemlig USA, nu vil spionere i Arktis. Formålet er ifølge den anerkendte amerikanske avis’ kilder at »identificere mennesker i Grønland«, der støtter Trumps visioner for øen. Nu får sagen så et diplomatisk efterspil, og formålet med samtalen er ifølge Jacob Heinel Jensen at finde ud af, hvor alvorligt amerikanerne tager spionagen og for at finde ud af omfanget. »Hvad går det egentlig ud på – og hvad er det, de gerne vil vide,« siger han: »For det er selvfølgelig dybt underligt, hvis ens tætteste allierede pludselig begynder at spionere mod en – hvis det altså forholder sig sådan.« Det er der ifølge korrespondenten noget, der tyder på, da både Central Intelligence Agency (CIA), Defense Intelligence Agency (DIA) og National Security Agency (NSA) er involveret. Det er ifølge The Wall Street Journals kilder direktøren for den nationale efterretningstjeneste, Tulsi Gabbard, der har udstukket ordren. Selv er hun tilsyneladende rasende over, at oplysningerne er kommet frem. »The Wall Street Journal burde skamme sig over at hjælpe »deep state«-aktører med at underminere præsidenten ved at politisere og lække hemmelig information,« skal Gabbard ifølge avisen have sagt. Danskerne vil ifølge Jacob Heinel Jensen formentlig hæfte sig ved, at historien ikke bliver afvist. »I stedet kritiserer hun The Wall Street Journal, og det giver måske en fornemmelse af, at historien er god nok. Ellers ville hun jo blot afvise den,« siger han. Politiets Efterretningstjeneste har ingen kommentarer til artiklen, men skriver i en skriftlig kommentar til Ritzau, at tjenesten »naturligvis« har noteret sig den amerikanske interesse.Fold sammenLæs mereFoto: Ida Marie Odgaard/Ritzau Scanpix. Trump begyndte allerede at tale om at eje Grønland, før han formelt indtog præsidentembedet. Så sent som i søndags ville han igen i et interview ikke udelukke at bruge militær magt i Grønland for at gøre sine drømme til virkelighed. Jacob Heinel Jensen er også overbevist om, at Udenrigsministeriet var klar over, at amerikanerne ville fortsætte sit lobbyarbejde i Grønland. »Det så vi også, da man forsøgte at sende vicepræsidentens hustru, Usha Vance, til Grønland med netop dette formål. Men spørgsmålet er, om dette er lobbyvirksomhed eller decideret spionage,« siger han. Hvis der er tale om det sidste, er det ifølge korrespondenten »selvfølgelig« alvorligt, og så vil Udenrigsministeriet kende omfanget. »Man skal ikke forvente, at den fungerende amerikanske ambassadør skal stå skoleret i Udenrigsministeriet. Jeg tror simpelthen, at man vil forsøge at finde ud af, hvad der sker,« siger Jacob Heinel Jensen. ",
        "metadata": {
            "source": "https://www.berlingske.dk/indland/amerikanske-spioner-i-groenland-skaber-bekymring-paa-asiatisk-plads-man-er",
            "image_url": "https://berlingske.bmcdn.dk/media/cache/resolve/image_x_large/image/191/1919229/24946548-file-photo-a-view-shows-the-city-of-nuuk-greenla.jpg",
            "publication_time": "Onsdag d. 07. maj 2025, kl. 19.19",
            "author": "Anne Meisner Synnestvedt",
            "related_links": [],
            "attachments": []
        }
    }
}