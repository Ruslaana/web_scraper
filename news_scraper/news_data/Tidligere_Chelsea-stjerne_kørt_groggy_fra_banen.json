{
    "version": "1.0",
    "document": {
        "id": 19217,
        "title": "Tidligere Chelsea-stjerne kørt groggy fra banen",
        "content": "Roma-spilleren Ashley Cole, der tidligere spillede for Chelsea, fik sig en hård medfart i tirsdagens pokalopgør mod Empoli, da han ved et uheld blev sparket i hovedet af en modspiller. Empolis midtbanespiller Matias Vecino bankede sin støvle ind på kinden af venstrebacken fra Roma, der gik i græsset. Efterfølgende virkede Ashley Cole omtåget og forvirret, og han blev kørt fra banen på en lægebil, der til forveksling minder om en golfbil, efter 24 minutters spil. Han blev erstattet af Jose Cholevas. Roma vandt ottendedelsfinalen med 2-1 efter forlænget spilletid, og det var Ashley Coles første optræden siden 22. november for den romerske gigant, som den forhenværende Chelsea-stjerne skiftede til i begyndelsen af sommeren sidste år. Juan Iturbe bragte romerne foran allerede efter fem minutter. Ti minutter før tid tvang Empolis Simone Verdi kampen ud i forlænget spilletid. Daniele De Rossi scorede sejrsmålet for Roma, og Francisco Tottis hold gik derfor videre til semifinalen i den italienske pokalturnering.",
        "metadata": {
            "source": "https://www.berlingske.dk/sport/tidligere-chelsea-stjerne-koert-groggy-fra-banen",
            "image_url": "https://berlingske.bmcdn.dk/media/cache/resolve/image_x_large/image/73/734952/8197397-italy-soccer-cup.jpeg",
            "publication_time": "Onsdag d. 21. januar 2015, kl. 10.35",
            "author": null,
            "related_links": [],
            "attachments": []
        }
    }
}