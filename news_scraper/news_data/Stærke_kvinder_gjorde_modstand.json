{
    "version": "1.0",
    "document": {
        "id": 18413,
        "title": "Stærke kvinder gjorde modstand",
        "content": "Ville der komme vand ud af bruseren - eller giftgas? Forskellen var liv eller død. Den konstante usikkerhed var en følgesvend for de kvinder, der er hovedpersoner i Anne Dorte Holms stærke bog om otte kvinders indsats i modstandskampen mod den tyske besættelsesmagt. Usikkerheden var måske mest intens, da kvinderne stod skrækslagent nøgne under bruseren i KZ-lejren Ravensbrück, men den fulgte dem både under modstandskampen og efter befrielsen. Og den var der, uanset om kvinderne deltog direkte i aktioner mod besættelsesmagten eller indirekte støttede deres mænd eller sønner på en eller anden måde. Tre af de otte kvinder, hvis historie Holm skildrer, endte i Ravensbrück. De mødte ubeskrivelige rædsler og ydmygelser som for eksempel de timelange iskolde morgenappeller i alt for lidt tøj, hvor de svage bukkede under og døde af kulde. Som for eksempel de tilfældige nakkeskud. Som den evindelige sult, der kunne få det værste op i folk, men som mange af kvinderne bekæmpede ved at udveksle opskrifter, der blev samlet i små bøger og skjult. På samme tid en flugt fra virkeligheden og en fastholdelse af identiteten. De tre kvinder overlevede på mirakuløs vis. To af dem, Ellen Nielsen og Johanne Hansen, var begge over 50 år. Begge var de udtaget til gasning, men det lykkedes dem at slippe bort. Den tredje, Kamme Klitgaard, mandede sig så meget op, at hun trods voldsom og langvarig diarre, så tilstrækkelig frisk ud til at slippe for gasningen. Uden sammenligning viser Holm, at de medhjælpende hustruer ydede deres indsats for at få både modstanden til at hænge sammen, enten ved at skrive illegale blade, ved at bistå ved våbentransport eller ved at skjule modstandsfolk. Samtidig var de ansvarlige for det daglige brød og børnepasningen. For dem var usikkerheden, at de ofte ikke anede, om deres ægtefælle var i live. Holm følger de enkelte kvinders liv helt frem til i dag. Det er almindeligt, at modstandsfolk tav om deres grænseoverskridende handlinger under besættelsen. Det gjaldt også de fleste af bogens hovedpersoner. Kamma Klitgaard var en undtagelse. Hun bearbejdede sine oplevelser fra Ravensbrück ved gang på gang at fortælle sin søn om rædslerne i lejren, så han også blev traumatiseret af opholdet. Kvindernes deltagelse i modstandskampen er om ikke et overset kapitel, så er det dog først inden for de sidste 10-15 år, at den for alvor er blevet et emne, der skrives bøger om. Holms bog er i udpræget grad et godt eksempel på, at modstandsfolkene ikke var helte, men almindelige mennesker, der ønskede frihed og selvstændighed både for landet og for sig selv. De havde en hverdag, nogle af dem levede et på overfladen normalt liv, men de betalte en høj pris. Nok overlevede de, men befrielsen blev ikke nødvendigvis en befrielse. For flere af dem sluttede krigen aldrig. Bortset fra en lidt rodet begyndelse er Holms bog en velfortalt og gribende fortælling om hverdagens heltinder, der tog et ansvar for eget og andres liv. Det er rigtig godt at blive mindet om.",
        "metadata": {
            "source": "https://www.berlingske.dk/boganmeldelser/staerke-kvinder-gjorde-modstand",
            "image_url": "https://berlingske.bmcdn.dk/media/cache/resolve/image_x_large/image/66/663557/5110112-bog.jpg",
            "publication_time": "Onsdag d. 02. maj 2012, kl. 22.30",
            "author": null,
            "related_links": [],
            "attachments": []
        }
    }
}