{
    "version": "1.0",
    "document": {
        "id": 12674,
        "title": "Bioteknologi kan rykke os tættere på en grøn fremtid",
        "content": "Biosolutions kan blive Danmarks næste grønne guldæg – men der er brug for politisk fokus for sikre, at det rent faktisk udklækkes her i landet. Klimalovens målsætning om en 70 procents reduktion af Danmarks drivhusgasudledning i 2030 rykker tættere på. FNs klimapanels senesterapportfortalte med al tydelighed, at den globale opvarmning sker hurtigere end ventet, og at der er brug for en hurtigere og bredere indsats i hele verden, hvis vi skal gøre os forhåbninger om at begrænse temperaturstigningerne. Derfor bør vi også se ud over vores egne grænser, når vi taler om klimaomstillingen herhjemme. Vi bør have som mål ikke kun at omstille vores eget samfund, men også at bidrage til, hvordan andre lande kan omstille sig. Udledningerne skal reduceres voldsomt i hele verden, og vi får brug for alle de teknologier, der kan bidrage med det. I Danmark har vi rent faktisk potentialet til at bidrage med nogle af de løsninger, som verden får brug for. Men det kræver, at vi både er visionære og at vi skaber betingelserne for det. Vi har kendte grønne styrkepositioner som vindenergi og energieffektiviseringer. Men hvad de færreste danskere nok tænker over, har vi også en styrkeposition inden for biosolutions – altså bæredygtige bioteknologiske løsninger. Biosolutions kan bidrage til at løse nogle af de samfundsproblemer, som verden står over for på grund af drivhusgasudledninger og klimaforandringer, tab af biodiversitet og forurening af miljøet. Biosolutions er mange ting. Det er de gode bakterier, der forlænger holdbarheden på din yoghurt. Enzymerne i vaskepulveret, der sørger for, at tøjet bliver rent ved lavere temperaturer. Eller det bionedbrydelige materiale, som dit tøj kan være lavet af. Biosolutions kan hjælpe andre industrier med at blive mere klimavenlige. Copenhagen Economicsforudsiger, at sektoren for biosolutions frem mod 2030 kan reducere otte procent af den globale udledning. Det svarer cirka til USAs udledning på et år. Analysen spår også, at markedet for danske biosolutions forventes at tredobles i 2030, hvor Danmark kan opnå en vækst på mere end 105 milliarder kroner. Det har altså potentialet til at blive Danmarks nye eksporteventyr, til at skabe tusindvis af grønne job og ikke mindst til at reducere klimaaftrykket ude i verden. Et fokus, som bør stå meget stærkere for os. Det kommer ikke af sig selv. Det kræver en politisk vilje, og det kræver fokus. I dag er der mange benspænd for, at biosolutions kommer i brug flere steder. For eksempel har EU-systemet svært ved at godkende løsningerne, fordi de ikke passer ned i de kasser, man normalt arbejder med. Systemet spænder ben for innovationen. Men hvis ikke regelværket følger med og skaber plads til innovation og vækst, så rykker investeringerne andetsteds hen. Amerikanernes Inflation Reduction Act har blandt andet gjort det mere attraktivt for grønne virksomheder at rykke over Atlanten. Derfor er der brug for, at vi mere målrettet skaber rammerne for de grønne løsninger, verden har brug for og sikrer, at vi ikke taber vores konkurrencekraft. Linea Søgaard-Lidell er medlem af Folketinget for Venstre, Peter Steen Mortensen er Head of Global Public Affairs for Novozymes, og Anne Lerche er sekretariatschef i Alliance for Biosolutions i Dansk Erhverv ",
        "metadata": {
            "source": "https://www.berlingske.dk/kommentarer/bioteknologi-kan-rykke-os-taettere-paa-en-groen-fremtid",
            "image_url": "https://berlingske.bmcdn.dk/media/cache/resolve/image_x_large/image/166/1664252/24394531-vito-vaskemaskine.jpg",
            "publication_time": "Torsdag d. 06. april 2023, kl. 21.00",
            "author": null,
            "related_links": [],
            "attachments": []
        }
    }
}