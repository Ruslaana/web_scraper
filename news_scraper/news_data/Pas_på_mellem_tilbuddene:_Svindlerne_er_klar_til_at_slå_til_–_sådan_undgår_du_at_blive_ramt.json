{
    "version": "1.0",
    "document": {
        "id": 1967,
        "title": "Pas på mellem tilbuddene: Svindlerne er klar til at slå til – sådan undgår du at blive ramt",
        "content": "Højsæsonen for hackere er i fuld gang. Black friday og den forestående jul sender hackerne på overarbejde i forsøgene på at svindle sig ind og lænse bankkonti eller stjæle adgangsnavne og kodeord, der kan misbruges i fremtiden. De fleste glemmer nemlig den normale agtpågivenhed, når de færdes på nettet og jager tilbud. Dermed risikerer de at lande på falske netsider, som til forveksling ligner originalen men udelukkende har til hensigt at få folk til at indtaste deres brugeroplysninger, som hackerne så samler ind og misbruger. Har man ikke opdateret sin telefon, tablet og computer, risikerer man også at få installeret virus, som kan stjæle andre personlige oplysninger, ens billeder, kodeord og meget mere. Det er derfor ikke udelukkende et spørgsmål om at huske, at et tilbud, der ser lidt for godt ud, sandsynligvis er fup, eller at nogen viser falske udsalgspriser, hvor tilbuddene reelt slet ikke er tilbud, fordi priserne kort forinden er blevet hævet, så man kan annoncere med »stort prisfald«. Her er en guide på syv punkter, så du er ordentligt forberedt på en mere sikker black friday og jul. Læs også:Ni gode råd: Sådan undgår du hackere derhjemme Allervigtigst er det at være opmærksom og tænke sig om, helst en ekstra gang, inden du klikker på et link eller handler på en hjemmeside. Vær lige så sundt skeptisk som sædvanlig, og sikr dig, at det, som du vil se på eller købe, virker troværdigt. Er det et usædvanligt godt tilbud, er det sikkert svindel. Overvej også, om du netop i disse dage virkelig vil handle i butikker, som du ikke kender eller har hørt om før. Du skalaltidhave installeret et antivirusprogram og en firewall (som holder styr på trafikken til/fra din pc eller telefon) – også på telefonen. Og begge dele skalaltidvære opdateret. Antivirusprogrammer købes med årligt abonnement, så man typisk kan installere det på fem-ti pc'er/telefoner. Der findes udmærkede, gratis alternativer. Danmarks største computerblad, Komputer for alle, anbefaler det tyske Avira Free Antivirus. Mange antivirusprogrammer kan desuden advare om falske netsider, når man bruger sin internetbrowser (Chrome, Firefox, Edge, Opera, Vivaldi, Safari med flere). Opdatér også i god tid alle programmerne på pc'en og telefonen, både selve styresystemet (på pc: Windows eller MacOS, på smartphone: Android eller iOS) og de øvrige programmer/apps, frem for alt selve internetbrowseren, som kommer på ekstraarbejde på black friday. Falske e-mails, der foregiver at komme fra kendte virksomheder og butikker, bliver der endnu flere af i øjeblikket. Ofte er de gode efterligninger, for det er let at forfalske afsenderadressen. Beskederne rummer typisk links, som vil sende folk hen til falske netsider, der ligner de ægte, men hvor formålet er at aflure adgangs- og kodeord samt kreditkortoplysninger. Klikaldrigpå links i den slags beskeder. Holder man på en pc musen over linket eller knappen (UDEN at klikke!), kan man nederst på skærmen se, hvor man ville blive sendt hen. Klik endelig ikke, hvis det ser mistænkeligt ud, og åbn ikke vedhæftede filer med underlige eller lokkende navne. Er du på nogen måde i tvivl, så slet beskeden straks (og tøm gerne også papirkurven bagefter). Skriv i stedet selv adressen på den netbutik, som beskeden så ud til at komme fra, i din internetbrowser. Så er du sikker på at nå den ægte side. Kontrollér adressen på den side, som du besøger. Den skal starte med https:// (ikke blot http://). S'et betyder »sikker«, fordi forbindelsen mellem pc'en/telefonen og siden er krypteret, altså kodet, så ingen kan se/lytte med, når man for eksempel taster kodeord og kreditkortoplysninger ind. Mange internetbrowsere viser en grøn hængelås foran adressen, når den sikre forbindelse er i orden. Kontrollér også, om der findes en »Om os«-side på hjemmesiden, og om beskrivelsen af butikken på den lyder troværdig. Sprogfejl og priser i skæve beløb bør være advarselstegn på svindel, fordi de kan være oversat automatisk og priser automatisk omregnet fra andre svindelsider. Så langt som det er muligt, bør man prøve at holde sig til danske netbutikker, ikke blot for at støtte dansk erhvervsliv, men fordi der er styr på, hvem der ejer alle danske netadresser. På danske sider bør man desuden se efter E-mærket, som angiver, at netbutikken er ordentlig og redelig. Og det skal vel at mærke ikke blot være et billede, der vises; man skal kunne se det gyldige E-mærkecertifikat. Alternativt: Slå selv netbutikken op påwww.emaerket.dk, før du besøger den. Kontrollér også netbutikken påTrustpilot, hvor brugerne lægger anmeldelser af butikker og virksomheder. Er man på et website, hvor man skal lave et login, så forsøg at undgå dem. Alternativt: Find pået nyt brugernavn og et nyt kodeordtil hver side. Brug aldrig nogen, som du bruger andre steder. Hackere sælger og køber lister med hackede brugernavne og kodeord, så hvis man har brugt det samme flere steder, er der pludselig fri adgang til langt mere, end godt er. Kontrollér både beløbet og butiksnavnet, når der kommer en bekræftelses-sms fra Nets, inden du godkender købet. Black friday er særligt farlig, fordi den er international. Aktiviteten er derfor tårnhøj hos såvel butikker som hackere. Men bevar den samme omtanke, når du handler op til jul – og bagefter.",
        "metadata": {
            "source": "https://www.berlingske.dk/virksomheder/pas-paa-mellem-tilbuddene-svindlerne-er-klar-til-at-slaa-til-saadan",
            "image_url": "https://berlingske.bmcdn.dk/media/cache/resolve/image_x_large/image/161/1619445/24272867-pix-black-friday.jpg",
            "publication_time": "Torsdag d. 24. november 2022, kl. 12.00",
            "author": "Thomas Breinstrup",
            "related_links": [],
            "attachments": []
        }
    }
}