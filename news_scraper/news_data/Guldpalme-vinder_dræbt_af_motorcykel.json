{
    "version": "1.0",
    "document": {
        "id": 18656,
        "title": "Guldpalme-vinder dræbt af motorcykel",
        "content": "Den verdenskendte filminstruktør Theodoros Angelopoulos var just gået i gang med et filmprojekt om den økonomiske krise i Grækenland, nærmere bestemt hvordan grækerne påvirkes af krisen. Nu er han død, kørt over af en motorcykel, da han ville krydse en gade i nærheden af havnen i Piræus. Filminstruktøren blev bragt til hospitalet, men døde efterfølgende af svære hovedskader. Angelopoulos har igennem sin mere end 40-årige karriere ofte beskæftiget sig med problemstillinger af både politisk og historisk karakter herunder den tyske besættelse under 2. verdenskrig. Altid med Grækenland som ramme og scene.Han var bl.a. kendt for sine lange, æstetiske og nøje koreograferede billedoptagelser, og for at være en af kritikernes få favoritter.Blandt de mange priser Angelopoulos modtog for sine film var Den Gyldne Palme - eller Palmed’Or, som han fik i 1998 for filmen ”Eternity and a Day”. Theodoros Angelopoulos blev 76 år.",
        "metadata": {
            "source": "https://www.berlingske.dk/kultur/guldpalme-vinder-draebt-af-motorcykel",
            "image_url": "https://berlingske.bmcdn.dk/media/cache/resolve/image_x_large/image/68/684432/4844895-file-greece-angelopoulos.jpg",
            "publication_time": "Torsdag d. 26. januar 2012, kl. 11.16",
            "author": "Thomas Søie Hansen",
            "related_links": [],
            "attachments": []
        }
    }
}