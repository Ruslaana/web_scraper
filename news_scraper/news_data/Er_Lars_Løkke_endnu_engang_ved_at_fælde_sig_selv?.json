{
    "version": "1.0",
    "document": {
        "id": 6989,
        "title": "Er Lars Løkke endnu engang ved at fælde sig selv?",
        "content": "Få har været dømt færdig så mange gange som Løkke, der imidlertid som en politisk Frank Sinatra aldrig har holdt sin uigenkaldeligt sidste afskedskoncert. Sådan lyder ordene fra den drevne politiske journalist Hans Mortenseni Weekendavisen. I samme moment advarer Mortensen mod at komme med skråsikre forudsigelser om de næste skaktræk, som Løkke kan finde på. »Som politiker er han typen, der ændrer reglerne, hvis spillet går ham imod. Det er en evne, der har bragt ham ud af utallige tilsyneladende håbløse situationer – oftest nogle, han selv har bragt sig i,« skriver Hans Mortensen. Mere rammende kan det næppe formuleres. For Løkke er om nogen en mand fuld af paradokser. I løbet af sin store og dramatiske politiske karriere har han haft talent, intelligens og vilje til at opnå stribevis af triumfer, og han har ubestrideligt sat sine store aftryk på det moderne Danmark. Men samtidig har han indkasseret stribevis af spektakulære nederlag: I hans sidste periode som regeringschef nedsmeltede det borgerlige Danmark i kævl og ballade. Han afsporede hele sit parti, da han i valgkampen i 2019 pludselig annoncerede sin vision om et samarbejde med Socialdemokratiet, mens alle Venstre-folk var på vej i den stik modsatte retning. Han blev – helt uhørt – væltet som partiformand, og i sin essens var det, fordi han havde slidt baglandets tålmodighed op med sin impulsive ledelsesstil, sine evindelige konflikter med den daværende næstformand, Kristian Jensen, og sine politiske solomeldinger uden om såvel partiet som resten af blå blok. Og på toppen af alt dette har han i flere omgange været hovedpersonen i pinagtige sager, der sætter spørgsmålstegn ved hans dømmekraft: Der var sagen om bilagene, han fedtede af på det daværende Frederiksborg Amt, da han var amtsborgmester. Der var alle flyrejserne på den horribelt dyre førsteklasse, da han fungerede som GGGI-formand og skulle redde klimaet. Og der var udgifterne til Venstre, da han på et tidspunkt tog på ferie med familien på Mallorca, og endelig var der det opsigtsvækkende tøjindkøb, da Løkke blev ekviperet fra top til tå på partiets regning. Nu er den gal igen. Løkke ligger i infight medEkstra Bladet(EB), der har gravet oplysninger frem om herskabslejligheden på 175 kvadratmeter med udsigt over Nyhavn, som Løkke har boet i, siden han i 2012 flyttede fra parcelhuset i Græsted. Der er to centrale pointer i avisens historier. I sine reportage har EB beskrevet, at Løkke gav udtryk for holdninger, »som utvetydigt var til fordel for Jeudans aktionærer, der altså havde interesser i tobak, høreapparater og finansområdet«. Derudover har avisen beskrevet, hvordan næstformanden i Jeudan, Claus Gregersen, i 2018 blev udpeget til formand for Vækstfonden, hvilket blev sanktioneret af regeringens ansættelsesudvalg, hvor Løkke sad for bordenden. Endelig har avisen beskrevet, hvordan Chr. Augustinus Fabrikker i årevis har stået bag donationer til Venstre. Som led i dækningen har avisens kommentator, Joachim B. Olsen, fastslået, at det er stærkt kritisabelt, hvis Løkke udnyttede sin position til at opnå privatøkonomiske fordele. »Det skal ikke bare se ud, som om det går rigtigt til i politik. Det skal gå rigtigt til,« skriver han. På Christiansborg er flere partier begyndt at interessere sig for sagen. I rød blok ønsker Enhedslisten, at erhvervsminister Simon Kollerup (S) kommer med en redegørelse for forløbet, der førte til ansættelsen af Claus Gregersen. »Det er vigtigt at få klarhed over, om der er foregået nogle ting, som ikke skal foregå,« siger partiets demokratiordfører, Rosa Lund, der vil have klarlagt, om der er givet vennetjenester. SFs politiske ordfører, Karsten Hønge, ønsker også at få forløbet klarlagt. Og endelig har DFs gruppeformand, Peter Skaarup, fastslået, at det absolut ikke er i orden, hvis ekstremt billige lejligheder bliver givet som vennetjenester. »Sagen viser, at vi bør se på, hvordan vi undgår, at statsministre og andre magtfulde folk kan købes af velbjærgede erhvervspersoner,« siger Peter Skaarup. Politisk er timingen elendig for Løkke.  Siden valget har han hos mange borgerlige vælgere haft en form for heltestatus. De har ment, at han på urimelig vis blev kylet ud af formandsstolen i Venstre efter en valgkamp, hvor han ene mand sikrede fremgang til partiet. I lyset af den nuværende afgrundsdybe krise i Venstre har en del også ment, at det var en klokkeklar fejl at udskifte ham, for siden er partiet faldet som en sten i målingerne. De hylder Løkke for hans talent, håndelag og indsigt, og de håber, at han snart stifter et nyt parti. Det er imidlertid også tydeligt, at mange har glemt – eller fortrængt – Løkkes åbenlyse svagheder midt i deres håb om, at han vil etablere et nyt borgerligt parti. Faren for Løkke er, hvis hans tilhængere, herunder de topfolk i erhvervslivet, som synes godt om Danmarks tidligere statsminister, begynder at få kolde fødder. Sker det, vil det pludselig blive sværere for den evige overlever at levere et sidste comeback. I den kommende tid vil sagen om Løkke af samme grund blive fulgt overordentlig tæt. Især vil flere blå partiformænd, inklusive Jakob Ellemann-Jensen, være spændt på udfaldet. For sagen er, at Løkkes succes eller fiasko vil kunne få en målbar indvirkning på flere af de øvrige borgerlige partiers valgudsigter.",
        "metadata": {
            "source": "https://www.berlingske.dk/analyse-og-perspektiv/er-lars-loekke-endnu-engang-ved-at-faelde-sig-selv",
            "image_url": "https://berlingske.bmcdn.dk/media/cache/resolve/image_x_large/image/139/1396253/23682115-.jpg",
            "publication_time": "Lørdag d. 06. marts 2021, kl. 06.40",
            "author": "Thomas Larsen",
            "related_links": [],
            "attachments": []
        }
    }
}