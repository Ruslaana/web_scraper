{
    "version": "1.0",
    "document": {
        "id": 21738,
        "title": "Borgmesteren griner, så hele kroppen ryster. Men i »den arktiske perle« satser de hele butikken",
        "content": "Hvor mange har hørt om Bodø? Den lille norske by nord for polarcirklen, som det tager små ti minutter at vandre tværs igennem? Bodø er med sine omkring 50.000 indbyggere en lille plet på verdenskortet, men kan nu smykke sig af en titel, der ikke tilfalder alle – og som kommer på det helt rette tidspunkt. Nemlig »Europæisk Kulturhovedstad 2024«. Sammen med Bad Ischl i Østrig og Tartu i Estland har Bodø nu fået den titel, som Aarhus sammen med Region Midtjyllands 18 andre kommuner fik i 2017 og København fik i 1996. Og det er langtfra kun en titel med symbolsk værdi. I Norge har man store forventninger til, hvad titlen over årene kaster af sig. Derfor tøvede man heller ikke med at byde ind tilbage i 2019, da Europa-Kommissionen var på udkig efter nye destinationer. Også selvom det koster millioner og atter millioner. »Man skal investere for at skubbe gang i udviklingen. Nu satser vi på kulturen, selvom mange nok mener, at pengene bør gå til byens skoler eller vores ældrepleje. Men vi ser kultur som en løftestang for velfærd,« siger Bodøs borgmester og tidligere norsk fiskeriminister, Odd Emil Ingebrigtsen, da Berlingske møder ham på byens rådhus. Senere på dagen kommer dronning Sonja for officielt at åbne kulturhovedstaden. »Det er på alle måder en historisk dag,« siger Odd Emil Ingebrigtsen, der til dagens store begivenhed har iført sig sin pompøse borgmesterkæde i guld. Han håber og tror på, at titlen kan løfte byen til nye højder. Bodøs borgmester og tidligere fiskeriminister i Norge Odd Emil Ingebrigtsen.Fold sammenLæs mereFoto: Signe Westermann Kühn. Give den det økonomiskeboost, der mangler. Et boost, der kan afholde de unge fra at flytte væk. Skubbe gang i erhvervslivet, gøre Bodø førende inden for vedvarende energi og trække tusindvis af turister nordpå. Forventningerne er med andre ord tårnhøje. Hvis man kender byen, er det måske på grund af Bodø/Glimt. Byens hurtigt voksende stolthed, nemlig fodboldholdet. På fire år har Bodø/Glimt vundet Eliteserien – det norske svar på Superligaen – tre gange, og klubben vandt i 2021 i Europa Conference League stort over den europæiske storklub A.S. Roma, der havde fodboldkoryfæet José Mourinho som træner, med cifrene 6-1. Og at der ikke kun var tale om en enlig svale, så man så sent som 15. februar, hvor Bodø/Glimt spillede 2-2 mod Ajax Amsterdam i denne sæsons Europa Conference League. »Bodø/Glimt er blevet en stor og stolt del af byens kultur. Efterhånden trasker flere tusinder mod stadion, når klubben spiller – også flere turister rejser hertil for at se holdet spille. Klubben har lært os at tro på det umulige,« siger Odd Emil Ingebrigtsen og tilføjer, at det unge talent Albert Grønbæk (der i øvrigt scorede begge mål mod Ajax) fra danske AGF kom til klubben i 2022. Der er desværre ingen kampe at se i åbningsweekenden, hvor Berlingske er i byen. Og når man bevæger sig rundt i Bodø en kold februardag med en kraftig vindstyrke på +20 meter i sekundet, og det hagler for fjerde gang på få timer, er det svært at fornemme, hvad byen har at byde på. Byen er beskeden af størrelse. Der er ikke mange restauranter eller cafeer. Ej heller hoteller – selvom der de seneste år er kommet flere til. Bodø blev grundlagt i 1816 og var tænkt som en handelsby for nordnorske fiskere.Fold sammenLæs mereFoto: Dan Mariner/Bodø2024. De fleste mennesker er blevet inden døre, og det forstår man godt. Det er umiddelbart ikke til at forestille sig, hvordan byen skal kunne rumme alt det, man håber på at kunne indkassere med den nye status: Nemlig et væld af turister. For at komme udfordringerne i møde er man allerede ved at bygge en ny lufthavn. Det var utænkeligt for bare ti år siden, forklarer borgmesteren. »Vi kalder lufthavnen vores Sagrada Família-projekt. Du ved kirken i Barcelona, der egentlig aldrig er blevet færdig. Vores mål er dog at blive færdige en dag,« siger Odd Emil Ingebrigtsen og griner, så hele kroppen ryster. Men for at blive hurtigere færdig, er der brug for flere hænder. Derfor håber borgmesteren, at den nye europæiske opmærksomhed kan tiltrække noget ufaglært arbejdskraft til byen. Måske nogle italienere eller polakker, fortæller han. »Vi har godwork-life-balanceher i Norge, så de skal endelig bare komme herop.« Kradser man bare lidt i overfladen af den kolde by, forstår man bedre, hvorfor Bodø bliver kaldt en »arktisk perle«. Natursmukke Festvåg nord for Bodø.Fold sammenLæs mereFoto: Dan Mariner/Bodø2024. I vintermånederne kan vejret være hårdt og voldsomt. Det var det også i åbningsweekenden, da Berlingske besøgte den. Mange fly og færgeafgange var aflyst. Og arrangørerne tjekkede vejr-appen YR noget oftere end normalt. »Koldt er cool,« er byens uformelle motto. Og ja, koldt er der. Om vinteren får man plads på første række, når nordlyset åbenbarer sig. Og hen mod sommermånederne, når sneen er forsvundet og naturen mere frodig, er byen som forvandlet. Med sundet og fjeldene som kulisse skal man ikke langt ud af byen, før man kan vælge mellem en række vandreruter, shelteroplevelser, badesteder og alt det, der gør naturen til et vaskeægte åndehul. Og det er blandt andet det, man vil cementere med den nye status som kulturhovedstad: at kultur og natur smelter sammen. Stedet hvor modsætninger mødes. Lys og mørke. Mennesker og natur. Borgmester Odd Emil Ingebrigtsen mener selv, at Nordland-regionen, som Bodø ligger i, er blandt verdens smukkeste. Spørger man turismeforsker ved Roskilde Universitet Thomas Skou Grindsted, falder titlen som europæisk kulturhovedstad på det helt rette tidspunkt. Den passer nemlig perfekt ind i den naturbølge, der de seneste år har trukket turister verden over til Nordeuropa i jagten på »nordic silence« og »dark sky-fænomenet«. »Der er en bevægelse mod den type oplevelser, du kun kan få i naturen. Vi er efterhånden et sted, hvor stort set hele Europa er gennemurbaniseret, så hvis man skal have nogle andre oplevelser – i vildmarken eller andreremote places– er man efterhånden nødt til at tage nordpå,« siger Thomas Skou Grindsted, der er lektor i geografi ved universitetet. Udsigt ved Per Karlsatind nordøst for Bodø.Fold sammenLæs mereFoto: Dan Mariner/Bodø2024. Når Thomas Skou Grindsted taler om efterspørgslen på »nordic silence«, så handler det om den fuldstændige afkobling fra hverdagen i naturen. Hvor stilheden, roen og naturen er omsluttende. »Når vi rejser, vil vi gerne koble af, slappe af, være aktive og finde nye måder at holde ferie på. Her giver Norden et væsentligt bidrag, der betyder, at flere begynder at rejse hertil i stedet for traditionelt at rejse sydpå.« Her skal man heller ikke kimse ad muligheden for at se nordlyset bølge sig hen over himlen. »Nordlys er gået hen og blevet en nyt rejsekapital. Der er ingen tvivl om, at det er en del af den afkoblingsbølge fra en stresset hverdag, hvor man samtidig får nogle helt særlige oplevelser, som så mange andre ikke får,« siger Thomas Skou Grindsted. Lige nu er tendensen ikke voldsomt stor, siger han. Den tiltrækker primært den berejste målgruppe, der ikke just mangler penge. Men tendensen vokser, og turismeforskeren begynder at se et potentiale for Norden, ligesom han tror på en betydelig vækst i de næste år. Da Aarhus og de 18 kommuner omkring blev udnævnt som kulturhovedstad i 2017, gav det et enormt boost til byen. I Aarhus havde man et budget på 497 millioner kroner. Projektet blev primært finansieret af offentlige midler og EU-støtte. IfølgeFonden Aarhus 2017s egne opgørelserblev der arrangeret 628 begivenheder i hele Region Midtjylland, der tiltrak i alt 3,3 millioner gæster. Kultursatsningen var ifølge enrapportfra rådgivningsvirksomheden COWI en god forretning. Næsten 2.000 nye job blev skabt, og for hver 100 kroner, kommunerne i Region Midtjylland brugte på kulturen, har de ifølge rapporten fået 140 kroner hjem igen. DRs »Detektor«bad dog efterfølgende nogle eksperter om at se nærmere på beregningerne i rapporten, der vurderede, at turisttallene var »massivt overvurderet«, og at beskæftigelsesgevinsten byggede på flere meget usikre antagelser. Uanset hvad, er der ingen tvivl om, at der har været stor konkurrence om at blive Europæisk Kulturhovedstad blandt byerne i Nordnorge, vurderer Thomas Skou Grindsted, hvilket han også har ret i. Trondheim og Bodø lå i skarp konkurrence om titlen, fortæller Bodøs borgmester til Berlingske. Det var i sig selv en bedrift at slå Norges tredje folkerigeste kommune. Åbningskoncert i Stormen Koncertsal.Fold sammenLæs mereFoto: Eirill Delonge/Bodø2024. »Jeg tror ikke, at man skal tage fejl af, hvor meget stolthed det giver lokalt at få titlen som europæisk kulturhovedstad. Den er også med til at sætte et attraktionsspor i en by som Bodø, som bidrager til en mere professionaliseret tilgang til turisme, oplevelser og attraktioner,« siger Thomas Skou Grindsted. Tænk bare på Tour de France, siger han. »Nok er det en anden type event, men bare en enkelt dag i Roskilde i sommeren 2022 har jo sat sig dybe spor i en række turisters bevidsthed, men først og fremmest også i de lokale,« siger han og tilføjer: »Så jeg tror, at værdien for Bodø er ret stor. Ligesom at det er med til at sætte Bodø på landkortet og med til at understøtte den der nordiske bevægelse, vi ser i turismen.« Det er tydeligt, at det er naturen, Bodø slår sig op på. Det er i naturen, at byens kultur findes. Men selv den nye status – og forventningen til den mængde turister, der følger med – giver ikke anledning til bekymring hos borgmesteren. Byer som Barcelona i Spanien, Amsterdam i Holland og Venedig i Italien kæmper alle med konsekvenserne af overturisme. Det er heller ikke mere end fire år siden, atFærøerne indførte »lukkedage«, så naturen kunne få en pause. Frygter du ikke, at naturen vil blive ødelagt med tiden, hvis den bliver overrendt af turister? »Vi gør alt, hvad vi kan, for at beskytte naturen,« siger Odd Emil Ingebrigtsen og tilføjer: »Det er klart et opmærksomhedspunkt for os, og det betyder også, at vi ikke har planer om at bygge steder, hvor der ikke allerede er eksisterende infrastruktur. Det kan godt være, at Bodø er en lille by, men vi har så meget natur omkring os. Og vi frygter ikke, at folk kommer hertil og ødelægger den.« FAKTABag om historienBerlingske blev inviteret til Bodø af den norske ambassade i Danmark, i anledning af at byen har fået titlen som »Europæisk Kulturhovedstad 2024«.Norges ambassade har ikke haft nogen redaktionel indflydelse på indholdet.FOLD UD Berlingske blev inviteret til Bodø af den norske ambassade i Danmark, i anledning af at byen har fået titlen som »Europæisk Kulturhovedstad 2024«. Norges ambassade har ikke haft nogen redaktionel indflydelse på indholdet.",
        "metadata": {
            "source": "https://www.berlingske.dk/kultur/borgmesteren-griner-saa-hele-kroppen-ryster-men-i-den-arktiske-perle-satser",
            "image_url": null,
            "publication_time": "Lørdag d. 24. februar 2024, kl. 19.06",
            "author": "Signe Westermann Kühn",
            "related_links": [],
            "attachments": []
        }
    }
}