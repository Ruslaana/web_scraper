{
    "version": "1.0",
    "document": {
        "id": 1661,
        "title": "Tusindvis af pensionerede pædagoger opfordret til at komme tilbage i arbejde",
        "content": "Godmorgen kære læser og velkommen til dagens overblik på denne skærtorsdag. Skærtorsdag er – sjovt nok – dagen før langfredag. Det var den dag, Jesus for sidste gang spiste sammen med sine disciple, og det er den dag, nadveren blev indstiftet. Det var også ved dette måltid, at Jesus efterfølgende blev forrådt af en af disciplene, Judas. Således oplyst om baggrunden for dagens helligdag kan vi komme i gang med nyhedsoverblikket. I dag skal vi omkring inflation, en dansk professor og en ditto erhvervsmand, Martin Thorborg. Vi begynder med en historie om forsvarsalliancen NATO. NATO er en militærmagt uden historisk sidestykke. Men skulle alliancen her og nu udkæmpe en krig mod Rusland i Europa, ville den være ringe rustet med sine gamle kampvogne, et begrænset artilleri og et nærmest ikkeeksisterende luftværn. Sådan lyder advarslen fra den norske forsker Ståle Ulriksen fra FHS Sjøkrigsskolen. Han bakkes op af Kristian Søby Kristensen, der forsker i sikkerhedspolitik ved Københavns Universitet. Den danske forsker mener ikke, at NATO på nogen måde er klar til at kæmpe mod Rusland i Europa: »Laver man det store regnestykke, er NATO klart Rusland overlegen. Men NATOs forsvar er i høj grad bundet i USA, og Rusland har haft en lokal militær overlegenhed i Europa – så Ståle Ulriksens pointe er rigtig,« siger Kristian Søby Kristensen til Berlingske. Du kan læsehele historien her. Krigen i Ukraine har ikke kun sat gang i flygtningestrømme – den har også udløst et gevaldigt skub i priserne i landets supermarkeder og butikker. Inflationen er på det højeste i flere end 30 år, hvilket gør det markant dyrere at være dansker. Der kan dog være lang vej tilbage til en lav inflation. Det vurderer Bo Sandemann Rasmussen, der er professor i økonomi ved Aarhus Universitet. »Selv hvis krigen slutter i løbet af sommeren, vil der gå flere år, inden vi er tilbage ved lav inflation, som vi har været vant til i 30 år. Og hvis vi i Vesten lukker for gas fra Rusland, kan vi kan vi se inflation på ti procent eller mere,« siger han til Jyllands-Posten. Til juli slutter den dansk-amerikanske professor Mads Rønne Almassalkhis og hans hustru Brittanys eventyr med parrets tre børn i Danmark. Eventyret får dog ikke nogen lykkelig slutning, idet parret føler sig tvunget til USA på grund af de danske udlændingeregler. Udlændingeregler, hvor et uafsluttet 1. g år for over 22 år siden, og et dansk statsborgerskab står i vejen for, at en international efterspurgt forsker kan bo med sine børn og amerikanske hustru Danmark. »Jeg troede, at mit danske statsborgerskab betød noget, men jeg føler mig som en andenrangs statsborger i mit eget land,« siger Mads Rønne Almassalkhi. Du kan læse hele historien om, hvorfor forsker og familie nu må flytte til USA,her. 14.000 pædagoger mellem 60 og 72 år, som er gået på efterløn eller pension, kan se frem til at modtage et brev fra fagforeningen BUPL. I brevet vil fagforeningen opfordre pensionerede pædagoger til at trække i arbejdstøjet og hjælpe med at passe de ukrainske flygtningebørn, som snart forventes at fylde godt i de danske institutioner. Detskriver DR. »Vi har udsigt til, at der potentielt kommer 40.000 til 50.000 børn, og derfor er der brug for al den pædagogiske faglighed, vi kan stampe op af jorden. Vi er nødt til at få kræfter udefra, fordi vi simpelthen ikke har pædagoger nok,« siger formanden for BUPL, Elisa Rimpler, til DR. Får at få pædagogerne tilbage i arbejde, foreslår BUPL, at man dropper reglen om modregningen af pensionen på arbejde. Beskæftigelsesminister Peter Hummelgaard (S) skriver til DR, at regeringen kigger på initiativer, der kan ruste Danmark til bedre at håndtere ukrainske flygtninge. Han kan dog ikke sige noget konkret om initiativerne. I en artikelserie har Berlingske spurgt en række danskere om deres bedste livsråd. I dag kan du høre fra iværksætteren og direktøren Martin Thorborg. Her fortæller han blandt andet om at lade problemer ligge, idet han oplever, at problemer ofte løser sig af sig selv. Og så fortæller han om at sige tak: »Jeg har egentlig altid gjort det, men jeg er blevet mere bevidst om at sige tak. Jeg siger ikke tak for ting, jeg ikke er taknemmelig for, men jeg tænker meget over at huske at sige tak til dem, der gør mig glad og taknemmelig.« Du kan læsehele interviewet med Thorborg her. Iværksætter Martin Thorborg.Fold sammenLæs mereFoto: Søren Bidstrup.",
        "metadata": {
            "source": "https://www.berlingske.dk/indland/tusindvis-af-pensionerede-paedagoger-opfordret-til-at-komme-tilbage-i",
            "image_url": "https://berlingske.bmcdn.dk/media/cache/resolve/image_x_large/image/153/1538983/24067188-.jpg",
            "publication_time": "Torsdag d. 14. april 2022, kl. 06.20",
            "author": "Adam Geil",
            "related_links": [],
            "attachments": []
        }
    }
}