{
    "version": "1.0",
    "document": {
        "id": 17533,
        "title": "Én død efter bileksplosion i Stockholm",
        "content": "En eksploderet bil, en død person og to sårede. Det er noget nær de mest håndfaste oplysninger, der ligger fast i den svenske hovedstad, Stockholm efter de dramatiske begivenheder, som begyndte lørdag omkring klokken 16.50. Da eksploderede bilen ved Olof Palmes Gata i centrum af hovedstaden. Kort efter blev en person fundet død og ilde tilredt ikke langt derfra. To eksplosioner? Politiet mener, at manden ikke kom noget til ved bileksplosionen, men at han på en eller anden måde har sprængt sig selv i luften. Vidner siger, at der kort efter klokken 17 var endnu en eksplosion nogle hundrede meter derfra på Bryggergatan. Hvad det så var, er ikke klart. Politiet har sagt, at kun én bil er eksploderet. Tidligere på dagen var der spekulationer om, at bilen var pakket med fyrværkeri eller gasflasker, men det har politiet ikke bekræftet. Säpo er tavs I det hele taget er der meget få konkrete oplysninger. Aftonbladets netavis skriver, at den døde person klokken 19.30 endnu ikke var identificeret. Og klokken 20.30 havde politiet eller ambulancefolk endnu ikke fjernet den dræbte. Avisens journalist på stedet sagde, at \"der er et enormt politiopbud. Det største, som jeg har set i Stockholm\". Avisen har også forsøgt at få en kommentar fra det svenske sikkerhedspoliti, Säpo. Men Säpo siger, at det holder møde og ikke kan kommentere situationen. /ritzau/TT",
        "metadata": {
            "source": "https://www.berlingske.dk/internationalt/en-doed-efter-bileksplosion-i-stockholm",
            "image_url": "https://berlingske.bmcdn.dk/media/cache/resolve/image_x_large/image/46/469673/3393267-bileksplosjon.jpg",
            "publication_time": "Lørdag d. 11. december 2010, kl. 18.33",
            "author": null,
            "related_links": [],
            "attachments": []
        }
    }
}