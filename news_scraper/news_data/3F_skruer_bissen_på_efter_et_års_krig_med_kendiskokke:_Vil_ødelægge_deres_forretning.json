{
    "version": "1.0",
    "document": {
        "id": 13759,
        "title": "3F skruer bissen på efter et års krig med kendiskokke: Vil ødelægge deres forretning",
        "content": "Efter et års konflikt om en opsagt overenskomst tager fagforeningen 3F nu nye og hårdere metoder i brug overfor to kendte københavnske restaurantkæder. Når Tivoli åbner 22. marts, indledes en sympatistrejke mod Brdr. Price og A Hereford Beefstouw-restauranterne i haven. Det fortæller formanden for 3F København, John Ekebjærg-Jakobsen. »Vi håber at genoptage forhandlingerne inden da. Lykkes det ikke, er vi nødt til at tage det sidste redskab i brug,« siger han og understreger, at 3F ikke ønsker en konflikt. Sympatistrejken vil betyde, at alle overenskomstdækkede virksomheder ikke må levere til eller hjælpe restauranterne. Det gælder ifølge John Ekebjærg-Jakobsen også for medarbejderne i Tivoli. Formålet er at ramme restauranternes indtjening og dermed tvinge dem tilbage til forhandlingsbordet. »Det er jo det, den danske model går ud på,« siger John Ekebjærg-Jakobsen. James og Adam Price er især kendte for deres madlavningsprogram på DR. I 2011, hvor billedet, åbnede de to brødre en restaurant under samme navn som programmet.Fold sammenLæs mereFoto: Niels Ahlmann Olesen (arkivfoto). Konflikten brød ud i lys lue ifebruarsidste år, da 3F midt i overenskomstforhandlingerne udsendte en pressemeddelelse, hvori de kendte restaurantkæder blev beskyldt for at foreslå en »udansk dumpingløn« og at igangsætte et »ræs mod bunden for de ansattes løn- og arbejdsvilkår«. Det kom bag på restauranterne, som havde det indtryk, at forhandlingerne stadig var i gang. Herfra udbrød en heftig krig i medierne, fordi de to parter havde megetforskellige opfattelser af sandheden. 3F har desuden lavethånende karikaturtegningeraf brødrene Price. Overenskomsten blev opsagt, fordi restauranterne ville afskaffe det princip, som gør, at ufaglærte tjenere har krav på samme mindsteløn som en faglært tjener med knap fire års erhvervsuddannelse. Det ville 3F ikke være med til, fordi forslaget ifølge dem ville det betyde, at alle ufaglærte ansatte kunne se frem til en markant lønnedgang på op til 11.000 kroner om måneden. En påstand, der gang på gang er blevet afvist af restauranterne. De har tværtimod garanteret, at ingen ansatte ville gå ned i løn. 3F har flere gange stået ved de to restauranter i København og fortalt eventuelle gæster, at stedet ikke har overenskomst. Her foran A Hereford Beefstouw ved indgangen til Tivoli.Fold sammenLæs mereFoto: Emil Agerskov/Ritzau Scanpix. En anden opsigtsvækkende detalje i sagen er, at der ifølge Brdr. Price ikke var én eneste medarbejder, som var medlem af 3F og dermed omfattet af konflikten. Hos A Hereford Beefstouw var det angiveligt kun en enkelt. For John Ekebjærg-Jakobsen og 3F spiller det dog umiddelbart ingen rolle. »Vi har været i kontakt med nogle, der er blevet ansat efter konflikten, og de stopper igen, fordi der ikke er en overenskomst.« Fagbevægelsens Hovedorganisation har tidligere problematiseret, at hotel- og restaurationsbranchen er kendetegnet ved en »udpræget mangel på overenskomster«. Men selvom Brdr. Price og A Hereford Beefstouw langt fra er ene om at køre uden overenskomst, har 3F København det seneste år målrettet mange af kræfterne mod de to kæder. Ifølge John Ekebjærg-Jakobsen skyldes det to ting: 1. At de to restauranter er trådt ud af en overenskomst, som alle ifølge 3F-formanden var glade for. 2. At de har restauranter i Tivoli, som selv er en overenskomstdækket virksomhed. Har det noget at gøre med, at det giver meget omtale at gå i krig med Brdr. Price? »Nej, slet ikke. De er aktivt trådt ud af en overenskomst og har desuden skaffet omtale til os med deres pressemeddelelser. Dem har vi ikke lavet nogen af,« siger John Ekebjærg-Jakobsen.  I har lavet karikaturtegninger – det ville I jo ikke gøre med hvem som helst? »Alle de tegninger er lavet på baggrund af noget, de har sagt i pressen. Vi går ikke efter personerne.« Hvor har de sagt, at de kan »få råd til rigeligt smør, når de nu ikke skal bruge alle de dejlige penge på løn«? »Det har de heller ikke sagt, så den må du tage med vores tegner. Han har nok fået inspiration fra deres tv-program, hvor der jo er rigeligt med smør,« siger John Ekebjærg-Jakobsen. Hvorfor tænker I, at det her er den bedste vej at få restauranterne tilbage til forhandlingsbordet? »Det synes vi heller ikke. Vi har gjort mange forsøg på at række hånden frem og møde deres ønsker. Men nu har vi ikke andre redskaber tilbage.« Har det ikke en karakter af afpresning over sig at true med at ødelægge deres forretning, hvis de ikke forhandler? »Nej, det er den danske model. Da de smed deres 3F-medlemmer ud i foråret, var det ikke fair. Derfor kan vi også gøre det svært for dem at drive forretning. Det vil jo blive nemmere for dem igen, hvis de bare laver en ny overenskomst,« siger John Ekebjærg-Jakobsen. John Ekebjærg-Jakobsen og 3F stopper ikke med at gøre livet surt for Brdr. Price og A Hereford Beefstouw, før de laver en ny overenskomst.Fold sammenLæs mereFoto: Pressefoto. Hvad er jeres endelige mål med den her konflikt? »Kampen er tabt, hvis A Hereford Beefstouw og Brdr. Price lukker. Derfor vil vi sikre deres fremtid med nye aftaler.« Så enten laver restauranterne en overenskomst, eller også bliver I ved, indtil de lukker og slukker? »Ja. Det vil virkelig være ærgerligt, for det er jo traditionsrige restauranter. Der vil ingen sejr være i det for os, hvis det ender sådan.« Men hellere det end at de kører videre uden overenskomst? »Ja. For ellers råder tilfældighederne,« siger John Ekebjærg-Jakobsen. Thomas Damgaard, der er direktør i koncernen bag A Hereford Beefstouw, forholder sig helt roligt til truslen om en sympatistrejke. »Det havde vi forventet. Vi er jo ikke kommet videre, siden de var her sidst – sådan er det,« siger han. Så du er ikke alarmeret? »Nej, det er vi helt afklaret med. Det er præmissen, og det arbejder vi bedst muligt uden om.« Hvad tænker du om, at de vil gøre det svært for jer at drive forretning? »Det bekræfter mig bare i rigtigheden af, at samarbejdet mellem 3F og vores virksomhed er stoppet. Hvis de har en reel interesse i at ødelægge vores forretning, så har jeg selvfølgelig intet incitament til at forhandle eller samarbejde med dem – hverken nu eller i nogen overskuelig fremtid. Det siger sig selv,« siger Thomas Damgaard. Mads Hylleholt Bøttger, direktør for Brdr. Price-restauranterne og Dragsholm Slot, fortæller, at de er kommet videre og derfor ikke har yderligere kommentarer. 3F ser hellere, at restauranter lukker, end at de kører uden overenskomst.Fold sammenLæs mereFoto: Thomas Traasdahl/Ritzau Scanpix. ",
        "metadata": {
            "source": "https://www.berlingske.dk/oekonomi/3f-skruer-bissen-paa-efter-et-aars-krig-med-kendiskokke-vil-oedelaegge",
            "image_url": "https://berlingske.bmcdn.dk/media/cache/resolve/image_x_large/image/176/1767847/24644677-demonstration-foran-brdr-price-restaurant-i-rosen.jpg",
            "publication_time": "Søndag d. 25. februar 2024, kl. 16.00",
            "author": "Kalle Kehlet",
            "related_links": [],
            "attachments": []
        }
    }
}