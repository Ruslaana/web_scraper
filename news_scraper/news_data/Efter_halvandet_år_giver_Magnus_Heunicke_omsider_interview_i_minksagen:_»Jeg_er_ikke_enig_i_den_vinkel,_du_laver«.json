{
    "version": "1.0",
    "document": {
        "id": 11791,
        "title": "Efter halvandet år giver Magnus Heunicke omsider interview i minksagen: »Jeg er ikke enig i den vinkel, du laver«",
        "content": "Medierne og så måske også en lille smule ham selv. Spørger man sundhedsminister Magnus Heunicke (S), er det hans gennemgående forklaring på, hvorforeksperter, politikere og offentlighed fik indtryk af, at cluster 5-varianten var afgørende for beslutningerne om at aflive alle mink og nedlukningen af Nordjylland fra november 2020. Det er forklaringer, som Berlingske har ventet på, siden avisen spurgte om et interview for første gang for mere end halvandet år siden. Siden harfagfolkogpolitikereundret sig over, hvorfor afgørende dokumenter blev tilbageholdt, hvorfor advarsler blev overhørt, og hvorfor den særlige minkvariant cluster 5 kunne ende med at skabe så stor panik i regeringskontorerne, at alle landets mink endte med at blive aflivet i en ulovlig ordre 4. november 2020. Nu sætter Magnus Heunicke så for første gang ord på forløbet. »Det fik enorm opmærksomhed. Jeg kunne også konstatere, at medierne omtalte det i dagevis. Men det er ikke rimeligt at sige, at beslutningen kun handlede om cluster 5. På pressemøder og i interview forsøgte jeg og SSI efter bedste evne at nuancere billedet. For det var ikke sådan, at det var det eneste argument,« siger han. Når han giver et interview, skyldes det, at fagfolk i søndagens udgave af Berlingske har rejst tvivl om nødvendigheden af at lukke Nordjylland ned, som det skete 5. november 2020. Næsten 300.000 blev sat i karantæne og bedt om at lade sig teste, efter at der var fundet 12 positive prøver med minkvarianten cluster 5 i Nordjylland. I knap to uger levede nordjyderne under nogle af de hårdeste restriktioner i coronapandemien. Men det var nødvendigt, siger Magnus Heunicke. Dog ikke alene på grund af cluster 5-varianten, der viste sig at være uddød halvanden måned forinden. »Ud fra det samlede billede, vi stod med på det tidspunkt, var der grundlag for beslutningerne. Der var en klar indstilling fra vores myndigheder. Alle partier bakkede op. Flere ønskede endda, at vi gik endnu længere, og også i erhvervslivet var der et ønske om, at vi reagerede af hensyn til eksporten. Derfor mener jeg klart, at der var grundlag for at gøre det,« siger Magnus Heunicke, der mener, at cluster 5 kom til at fylde for meget i medierne: »Vi var i en situation, hvor halvdelen af den smitte, der var fundet i Nordjylland, stammede fra minkvarianter. Smitten rykkede ind på plejehjemmene og sygehusene og bredte sig meget voldsomt. Vi havde heller ikke vaccinen på det tidspunkt, så vi var nødt til at reagere, i tilfælde af at der opstod endnu farligere varianter.« Nu taler du mere om stigende smitte og andre minkvarianter. Men på pressemødet 5. november 2020 var det cluster 5, I »reagerede på«. Det var netop den stamme, I ville teste op imod 300.000 nordjyder for og »slå ned«, som du sagde. Hvorfor ikke det fokus længere? »Cluster 5 var beviset på, at bekymringen om, at der kunne opstå resistente mutationer med stigende smitte på minkfarmene, var reel. Jeg husker meget tydeligt de dage efter pressemøderne, hvor jeg i interview også forsøgte at gøre opmærksom på, at vi i lige så høj grad var bekymret for, at der kunne opstå en cluster 6, 7 eller 8. Derfor var beslutningen også den rigtige, fordi vi skulle sikre os imod andre varianter.« Men læser man Minkkommissionens beretning og genhører pressemøderne, er det ret åbenlyst, at cluster 5 var afgørende for beslutningen, og nu virker det, som om du taler den del ned? »Jeg er ikke enig i den vinkel, du laver. Jeg forsøger ikke at tale det ned. Cluster 5 var etproof of concept. Samtidig var der så stor smitte i minkfarmene, at det spredte sig til befolkningen i stor stil. Selv minkfarme, der lå langt fra Nordjylland, blev inficeret. Man kan kun frygte, hvordan smitten havde bredt sig til resten af Danmark, hvis vi ikke havde sat ind,« siger Magnus Heunicke. Så det var altså den teoretiske frygt for nye varianter, I reagerede på, og ikke cluster 5, selvom du sagde det modsatte på pressemødet? »Det var også cluster 5. Det spillede også en rolle i risikovurderingen. Der var på det tidspunkt store mørketal i befolkningen. Vi kunne ikke garantere, at den var uddød, fordi vi testede og sekventerede så lidt. Hvad ville der være i spil med så meget minksmitte og så mange varianter? Det vidste vi ikke.« Minksagen og det faglige bagtæppe for beslutningerne i november 2020 har fået fornyet opmærksomhed i de seneste uger, hvor professor og overlæge Jens Lundgren har givet flere interview i forbindelse med sin og redaktør på Sundhedsmonitor, Lars Igum Rasmussens, nye bog »Vild Virus. Bag kulissen i kampen mod smitte«. Professor og overlæge Jens Lundgren fra Rigshospital er aktuel med en ny bog om coronakrisen. I den har han også dedikeret et kapitel til minksagen og specifikt det sundhedsfaglige grundlag for den ulovlige ordre.Fold sammenLæs mereFoto: Linda Kastrup. Her kritiserer Jens Lundgrendet faglige grundlag for beslutningerneom at aflive alle mink og nedlukningen af Nordjylland som »tvivlsomme«. Dermed taler han også ind i et større narrativ. For bredt blandt danske viruseksperter har man ikke kunnet forstå, hvordan ni spinkle serumforsøg fra Statens Serum Institut (SSI) kunne blive katalysator for den ulovlige ordre, som statsminister Mette Frederiksen (S) eksekverede på pressemødet 4. november 2020. Hvordan kunne det ske, når SSIs topforskere var tydeligt advaret om, at manstod på tynd is? Hvordan kunne det ske, når man allerede før pressemøderne vidste, at den specifikke minkvariant cluster 5 sandsynligvis varuddød. Magnus Heunicke giver en del af svaret: »Vi havde ikke fundet den siden september, og det var jo kun godt. Men på det tidspunkt testede vi slet ikke så meget, som vi gjorde senere hen i epidemien, så vi kunne reelt ikke vide, om der fortsat var lommer af den. Samtidig steg smitten så hurtigt, at der kunne opstå en cluster 6, 7 eller 8. Det var det, vi var nødt til at reagere på.« Hvilket indtryk gør det på dig, når førende danske forskere som professor og overlæge Jens Lundgren har sået tvivl om, hvorvidt der var en brændende platform for at aflive alle mink? »Jeg konstaterer også, at forskere både herhjemme og i udlandet mener, at det var korrekt at handle. Cluster 5 fik for meget opmærksomhed i medierne og måske også i min kommunikation. Vi forsøgte at kommunikere klart, at det også gjaldt risikoen for en cluster 6, 7 eller 8. Vi forsøgte at forklare, at billedet var langt mere nuanceret, men det fik jo ikke nyhederne til at fjerne deres grafik om cluster 5. Jeg forsøgte at lægge alt åbent frem og at nuancere de vinkler, der måtte være,« siger Magnus Heunicke. De Radikales Stinus Lindgreen har været en af de mest åbenmundede kritikere af håndteringen af minksagen. Centrale dokumenter er blevet tilbageholdt for ham. Han mener ikke, at han blev retvisende og fyldestgørende oplyst om trusselsbilledet inden pressemøderne i november 2020.Fold sammenLæs mereFoto: Niels Ahlmann Olesen. Du har vel også et ansvar for, at både eksperter og politikere sidder tilbage med et indtryk af, at de ikke fik et»fyldestgørende« og »retvisende billede«af forløbet op til beslutningerne, som Radikale Venstres Stinus Lindgreen udtrykte det forleden? »Derfor gjorde jeg også alt for at sørge for, at der var styrelser med på de møder, vi afholdt. Politikerne sad også i samme rum og havde mulighed for at høre myndighederne. De kunne tale med vores eksperter. Ikke bare Mølbak (professor Kåre Mølbak, daværende direktør for SSIs infektionsberedskab,red.), men også andre eksperter hos SSI. Jeg lyttede til dem alle og tog beslutningerne derefter. Ansvaret er mit og regeringens.«",
        "metadata": {
            "source": "https://www.berlingske.dk/danmark/efter-halvandet-aar-giver-magnus-heunicke-omsider-interview-i-minksagen",
            "image_url": "https://berlingske.bmcdn.dk/media/cache/resolve/image_x_large/image/160/1604203/24233663-.jpg",
            "publication_time": "Søndag d. 16. oktober 2022, kl. 12.10",
            "author": "Christian Birk",
            "related_links": [],
            "attachments": []
        }
    }
}