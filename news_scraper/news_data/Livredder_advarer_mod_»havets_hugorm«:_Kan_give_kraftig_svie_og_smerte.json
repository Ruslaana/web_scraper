{
    "version": "1.0",
    "document": {
        "id": 18331,
        "title": "Livredder advarer mod »havets hugorm«: Kan give kraftig svie og smerte",
        "content": "Der er udsigt til sol og varme i weekenden, og det får nok mange til at overveje en tur i bølgen blå. Men det sommerlige vejr får nu en cheflivredder til at opfordre badegæster til at være ekstra opmærksomme på en uvelkommen gæst i det lave vand. Det er fjæsingen med de giftige pigge, der er i fremgang og breder sig langs de danske kyster. Indtil videre denne sommer er i hvert fald to badegæster blevet stukket af fjæsingen på Nordsjællands kyst. Det var i Liseleje og i Hornbæk, siger John Mogensen, der er cheflivredder i Nordsjællands Livredningstjeneste, tilsn.dk: »Sidste sommer var vi oppe på omkring 80 mennesker, der blev stukket af fjæsingen.« »Der er vi slet ikke endnu denne sommer, men den er her, og det gælder badegæster, men også lystfiskere, at være opmærksomme, for den kan være genstridig at få af krogen,« siger han til sn.dk. Fjæsingen, der også kaldes »havets hugorm«, har giftpigge på rygfinne og gællelåg. Tidligere var fjæsingen næsten hovedsageligt at finde i kystnære områder i Kattegat. Siden har den spredt sig, og nu findes den også ved kyster i Øresund, Storebælt, Lillebælt og langs Vestkysten. Når den stortrives, skyldes det især to ting – varmere havvand og færre naturlige fjender. Fjæsingen findes på lavt vand, hvor den ligger nedgravet i sandet. Hvis man træder på en af dens giftpigge, kan det give kraftig svie og smerte. Et godt tip til at undgå fjæsingens stik er derfor at huske badeskoene. Sådan lyder rådet fra Henrik Carl, der er biolog og forskningsmedarbejder ved Statens Naturhistoriske Museum. »Skulle man være så uheldig at blive stukket, kan man holde stikstedet under så varmt vand som muligt i en halv times tid, sagde han tilRitzaui juni.",
        "metadata": {
            "source": "https://www.berlingske.dk/indland/livredder-advarer-mod-havets-hugorm-kan-give-kraftig-svie-og-smerte",
            "image_url": "https://berlingske.bmcdn.dk/media/cache/resolve/image_x_large_vertical/image/181/1818190/24754645-badegster-skal-i-weekenden-vre-opmrksomme-p-fi.jpg",
            "publication_time": "Fredag d. 19. juli 2024, kl. 16.08",
            "author": "Emilie Utzon Carlsen",
            "related_links": [],
            "attachments": []
        }
    }
}