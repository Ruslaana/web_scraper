{
    "version": "1.0",
    "document": {
        "id": 6773,
        "title": "Nu svarer minister igen: Hvis københavnernes busbilletter bliver for billige, dropper folk bare cyklen",
        "content": "Det er blevet dyrt at indløse billet til offentlig transport, lyder det fra de københavnere, Berlingske møder ved busstoppestedet foran Hovedbanegården denne torsdag, som du kan se i videoen herover. Men københavnerne skal ikke regne med en økonomisk håndsrækning til billigere busbilletter fra ministerkontoret på Christiansborg. Billigere billetter vil nemlig have en uheldig bivirkning, lyder det. »Vi er utrolig glade for, at folk bruger cyklen. Har man en cykel, skal man naturligvis også tage bussen og metroen alt, hvad man vil,« siger transportminister Thomas Danielsen (V) og uddyber: »Men det er afgørende, at man ikke ligefrem giver et økonomisk incitament til at stille cyklen, for det er stadig det bedste både for sundheden, for klimaet og for en velfungerende offentlig transport.« Transportministerens udmelding kommer i kølvandet på kritik fra et andet centralt kontor i samme zone, som hans eget kontor ligger i. Zone 1 i København. I slutningen afjanuar blev prisernefor at stige ombord på bus, tog og metro i hovedstaden hævet. Det er Københavns overborgmester Sophie Hæstorp Andersen (S) utilfreds med, fordi man ifølge hende hermed risikerer, at folk fravælger den kollektive transport. Samtidig er det for dyrt for forskellige grupper at komme rundt i byen. »Det er skidt for især de ældre, som ikke har et alternativ, for trængsel, luftkvalitet og klima,« skrev overborgmesteren for nylig på det sociale medie X.  Uenig@ThDanielsen! I@koebenhavnercykler alle, der kan. Med prisstigningerne risikerer vi fravalg af kollektiv transport. Det er skidt for især de ældre, som ik har et alternativ, for trængsel, luftkvalitet og klima#dkpol#dkmedier@DanskIndustri@aeldresagen En kritik som Thomas Danielsen nu går i rette med. I maj 2023 nedsatte ministeren på vegne af regeringen et ekspertudvalg, der skal se på, hvordan man dækker mobilitetsbehovet i både land og by. Samtidig skal udvalget blandt andet også se på, hvordan man kan skrue en ny model sammen for taksterne i den offentlige transport. »Jeg synes ikke, at vi kan være den kollektive transport bekendt i Danmark i sin helhed. Der er nogle steder, hvor det fungerer vældig godt, og der er nogle steder, hvor det på ingen måde er tilfredsstillende,« siger ministeren. Thomas Danielsen understreger, at det både gælder »dækning og pris«. Ministeren forklarer, at han læner sig op ad eksperter i taksterne i den offentlige trafik, når han siger, at lavere priser på de korte ruter i hovedstadsområdet primært vil betyde, at cyklister og gående hopper over i bus og metro, mens bilisterne i større grad omfang bliver i bilen. Transportministeriet fik for få år siden udarbejdet et notat med beregninger fra DTU, der viser, hvad der ville ske, hvis den kollektive trafik var helt gratis. Transportminister Thomas Danielsen (V).Fold sammenLæs mereFoto: Ida Marie Odgaard/Ritzau Scanpix. Det ville ifølge notatet betyde en ganske væsentlig forøgelse af passagerer, der ellers ville cykle og gå. Og kun en mindre stigning af passagerer, der ellers kørte bil. Er der ikke en risiko for, at den logik gør det dyrere at rejse i hovedstaden i forhold til i resten af Danmark? »Den kollektive transport i Danmark er skæv. Der er nogle steder, hvor der er meget kollektiv transport, og der er nogle steder, hvor der slet ikke er kollektiv transport. Når det så kommer til priserne, jo, så har vi også en udfordring med dem,« siger han og understreger, at det netop er det, som ekspertudvalget skal komme med løsninger på. På Københavns Rådhus køber Sophie Hæstorp Andersen (S) ikke ministerens præmis. Ifølge hende må »pris aldrig blive en årsag til fravalg af kollektiv transport«. »Langt de fleste københavnere, der kan cykle, gør det allerede. Cyklen er for mange allerede det primære transportmiddel i København, men vi har også mange københavnere – især ældre – som ikke har nogen alternativer til den kollektive transport,« siger hun.  Uden cyklen bryder infrastrukturen i Kbh. sammen, fastslår transportminister ⁦@ThDanielsen⁩. God idé at sikre, at cykelinfrastrukturen er tidssvarende så.#dkpolhttps://t.co/5HMGzJPlZC Hun er positivt stemt over for, at ministeren har nedsat et udvalg, der sidder og ser på sammenhængen i hele landet. Det må bare ikke ske på bekostning af hovedstaden, lyder det. »Cyklen er for mange allerede det primære transportmiddel i København, men vi har også mange københavnere – især ældre – som ikke har nogen alternativer til den kollektive transport.« Sophie Hæstorp Andersen understreger, at hun ikke mener, at den kollektive transport skal være gratis. Men hun mener, at man kan gøre det væsentlig billigere for udvalgte grupper som eksempelvis ældre og unge at rejse med bus og tog – om ikke andet så som forsøgsordning i første omgang. »Og så det giver god mening at investere i billigere billetpriser nogle af de steder, hvor vi bor mange sammen. Det synes jeg er åbenlyst for enhver.« På Christiansborg vil transportministeren ikke afvise, at der skal være billigere billetter til ældre. Men i stedet for at bygge nye løsninger på et system, der ikke virker, så vil han hellere afvente ekspertudvalgets anbefalinger og så få set på en samlet løsning. En løsning, der også kunne genintroducere en løsning a la Uber, som han har luftet i Politiken, eller understøttelse af flere delebiler i København. »Når et ungt par skal ned og besøge forældre i en landsdel, hvor der er meget vanskeligt fremkommeligt, med nyfødt og barnevogn, er det oplagt at have en delebilordning til det, og det vil jeg også gerne være med til at understøtte,« siger han. Det er forventningen, at ekspertudvalget kommer med deres idékatalog og anbefalinger i løbet af i år. FAKTAPrisstigninger i den offentlige trafikHer kan du se nogle forskellige eksempler på, hvordan priserne på offentlig transport ser ud efter, at de nye takster blev indført i januar i år:Pendlerkort – 30 dages gyldighedRejse i eksempelvis Storkøbenhavn, 3 zoner: Stiger med 80 kr. til 660 kr. svarende til en stigning på 13,8 procent.København – Roskilde, 8 zoner: Stiger med 60 kr. til 1.410 kr. svarende til en stigning på 4,4 procent.16 zoner og opefter er der ingen prisstigninger. Prisen for 16 zoner er 2.700 kr.Rejsekort2 zoner stiger med 2,50 kr. til 20,50 kr. svarende til en stigning på 13,9 procent.Rejser fra 2 zoner og til og med 5 zoner stiger mellem 12,8 procent og 13,9 procent.En rejse på 12 zoner og opefter stiger, men væsentligt mindre end de kortere rejser. Fra 12 zoner og opefter stiger prisen maksimalt 5,0 procent.Pensionistkort (mimrekort)Prisen for et pensionistkort til tre zoner med tre måneders gyldighed stiger med 70 kr., dvs. fra 660 kr. til 730 kr. Et pensionistkort til en storzone stiger med 100 kr., dvs. fra 930 til 1.030 kr. for tre måneder.PensionistrejsekortFra maj 2024 bliver rabatten for pensionister, der rejser med rejsekort, højere. Den bliver 30 procent mod de nuværende 25 procent.EnkeltbilletterRejser på en enkeltbillet i to zoner er uændret og koster 24 kroner.Enkeltbillet på f.eks. 12 zoner falder med 12 kr. til 84 kr. svarende til et fald på 12,5 procent.FOLD UD Her kan du se nogle forskellige eksempler på, hvordan priserne på offentlig transport ser ud efter, at de nye takster blev indført i januar i år: Pendlerkort – 30 dages gyldighed Rejsekort En rejse på 12 zoner og opefter stiger, men væsentligt mindre end de kortere rejser. Fra 12 zoner og opefter stiger prisen maksimalt 5,0 procent. Pensionistkort (mimrekort) Pensionistrejsekort Enkeltbilletter",
        "metadata": {
            "source": "https://www.berlingske.dk/indland/nu-svarer-minister-igen-hvis-koebenhavnernes-busbilletter-bliver-for",
            "image_url": null,
            "publication_time": "Mandag d. 12. februar 2024, kl. 08.32",
            "author": "Jonas Stenbæk Christoffersen",
            "related_links": [],
            "attachments": []
        }
    }
}