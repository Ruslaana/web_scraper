{
    "version": "1.0",
    "document": {
        "id": 13282,
        "title": "Telegigant mister topchef efter dom i svindelsag",
        "content": "Topchefen for et af Europas største teleselskaber går af efter at være blevet dømt en betinget straf fra sin tid i den franske regering. Det er telegiganten Oranges topchef gennem 11 år, Stéphane Richard, som ved udgangen af januar 2022 forlader sit job, oplyser Orange selv. Han har selv sagt op, efter at en appeldomstol i Paris idømte ham et års betinget fængsel i en stor og langvarig sag om misbrug af offentlige midler. Sagen har ingen forbindelse til Orange,men stammer fra den tid i 2008, hvor Stéphane Richard var stabschef for den franske finansminister Christine Lagarde. Hun er i dag formand for Den Europæiske Centralbank (ECB), men blev i 2015 fundet skyldig i forsømmelighed. Sagen handler om en statslig udbetaling på 400 millioner euro til den nu afdøde forretningsmand Bernard Tapie. Han havde beskyldt regeringen for svindel, da han solgte sin andel i sportstøjsproducenten Adidas til en statsstøttet bank i 1992. Stéphane Richard er frikendt for svindel, men blev dømt for meddelagtighed og fik oveni en bøde med 50.000 euro. En dommer afgjorde, at han havde »begået alvorlige handlinger ved at favorisere Tapies interesser på bekostning af statens«. Han afviser selv dommen og har meddelt, at han vil appellere til Frankrigs højesteret. »Det er totalt uforståeligt og dybt uretfærdigt,« siger han. Stéphane Richard er både topchef og bestyrelsesformand forOrange. Hans kontrakt stod til at udløbe i maj 2022, men han har ifølge den britiske finansavis Financial Times haft ambitioner om at fortsætte i jobbet. Han tiltrådte på et tidspunkt, hvor der var stor uro om Orange, og hvor arbejdsforholdene havde udløst en bølge af selvmord. Stéphane Richard formåede at få bragt ro på selskabet, som den franske stat ejer 23 procent af, og som tidligere har arbejdet i Danmark. Her åbnede sidst i 1990erne mobilselskabet Mobilix, som senere blev omdøbt til Orange, indtil Telia i juli 2004 købte selskabet. Orange har to vicetopchefer, som står som oplagte kandidater til jobbet. Gervais Pellissier har haft ledende stillinger i Orange siden 2005, mens Ramon Fernandez, der er tidligere rådgiver for regeringen, er finansdirektør i selskabet.",
        "metadata": {
            "source": "https://www.berlingske.dk/virksomheder/telegigant-mister-topchef-efter-dom-i-svindelsag",
            "image_url": "https://berlingske.bmcdn.dk/media/cache/resolve/image_x_large/image/149/1490255/23936940-pix-orange.jpg",
            "publication_time": "Fredag d. 26. november 2021, kl. 09.00",
            "author": "Thomas Breinstrup",
            "related_links": [],
            "attachments": []
        }
    }
}