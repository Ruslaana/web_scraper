{
    "version": "1.0",
    "document": {
        "id": 10969,
        "title": "Ekspert: Kriminalitet på nettet kræver en ny generation af politifolk",
        "content": "Når kriminolog Peter Kruize ser på dansk politi, ser han en udfordring. Online sexafpresning. Trickmail. Tyveriet af personlige oplysninger. Kruize i årevis fulgt udviklingen i dansk kriminalitet på internettet – og der har været en heftig udvikling i cyberspace. Desværre halter politiet dog stadig bagefter. »Internettet har eksisteret i 20 år, og kriminelle har slået igennem online i løbet af de seneste ti. Men de ældre politifolk har vist stadig lidt svært ved at omstille sig. Derfor kræver det en ny generation af betjente, der er bedre rustet til den digitale verden, hvis man skal onlinekriminalitet til livs,« siger Peter Kruize, som i 20 år forskede under Københavns Universitet. Gennem de senere år er cyberkriminalitet skudt i vejret, hvilket allerede var tydelig i politiets såkaldteNational Strategisk Analysefor 2017. Dengang bemærkede politiet, at IT-baseret kriminalitet var i vækst, hvor flere og flere tilfælde af tricktyveri og hackede personlige oplysninger tikkede ind.  I dag udgør reel sexafpresning imidlertid også et stadigt voksende problem. Som Berlingske har beskrevet i løbet af de seneste uger, er anmeldelserne af sexafpresning blevetfemdoblet i løbet af et år. Afpresningen – som også kaldessextortion– foregår ved, at ukendte gerningsmænd truer med at offentliggøre eksempelvis nøgenbilleder af et offer, hvis bagmændene ikke modtager enten betaling eller mere intimt materiale. Den store stigning kommer dog ikke bag på Peter Kruize. Og den mindsker ikke udfordringen i den danske efterforskning. »Selv om der er nogle digitale spor, er det generelt ikke nemt at finde ud af, hvem der står bag IT-kriminalitet,« siger han og uddyber: »Det kan specielt være en udfordring, hvis gerningsmanden sidder i udlandet, fordi man så skal igennem en meget bureaukratisk proces. Derfor skal der være stor alvor i sagen, før politiet vælger at tage kampen – det gælder også sextortion.« Sagens alvor afhænger af flere parametre, konstaterer Kruize. Der kan eksempelvis være tale om et mønster hos en mistænkt, som indikerer, at han potentielt har begået flere forbrydelser, der kan være store pengebeløb involveret, eller sagen kan omhandle børn.  »Der er forskellige grunde til, at politiet går ind i sager, men de har slet ikke ressourcer til at gå ind i alle sagerne,« opsummerer kriminologen. IT-kriminalitet er som udgangspunkt ikke anderledes end andre forbrydelser, forklarer Peter Kruize. Tyveri er stadig tyveri. Afpresning er fortsat afpresning. Forskellen findes således mere i den skala, forbrydelsen udføres på. Mens det eksempelvis er meget ressourcekrævende at foretage fysisk afpresning, har internettet åbnet for, at gerningsmænd kan afpresse flere på samme tid og over længere afstande. »Der er mange mindre typer sager, som i dag foregår på nettet. Vi ser flere afpresningssager, og bedragerisager er i stor stil blevet digitaliseret. Det betyder, at politiet skal til at vende sig til den nye verden,« siger Peter Kruize og konstaterer: »De er så småt ved at komme i gang, men de skal også have kompetencerne med til at håndtere de nye udfordringer.« Han uddyber, at oprettelsen af Rigspolitiets Nationale Cyber Crime Center (NC3) i 2014 var et stort skridt mod at bekæmpe kriminelle på nettet. Så politiet er på vej, siger Kruize – men der er stadig lang vej igen.",
        "metadata": {
            "source": "https://www.berlingske.dk/indland/ekspert-kriminalitet-paa-nettet-kraever-en-ny-generation-af-politifolk",
            "image_url": "https://berlingske.bmcdn.dk/media/cache/resolve/image_x_large_vertical/image/118/1181512/23031930-.jpg",
            "publication_time": "Tirsdag d. 30. juli 2019, kl. 11.28",
            "author": "Peter Thomsen",
            "related_links": [],
            "attachments": []
        }
    }
}