{
    "version": "1.0",
    "document": {
        "id": 3400,
        "title": "Tidligere forsvarschef: Jeg fik »voksenskældud« og mundkurv på, da jeg advarede regeringen om truslen fra Rusland",
        "content": "Peter Bartrams anbefaling var allerede i 2015 meget klar: Historisk store besparelser på Forsvaret måtte byttes ud med investeringer for seks milliarder kroner. Der var bare ingen, der lyttede, siger han i dag. Blot et år forinden havde Rusland annekteret halvøen Krim i Ukraine, og på den baggrund igangsatte den daværende forsvarschef en intern analyse af, hvad der manglede i Forsvaret, hvis Danmark en dag skulle stå over for en mere kapabel og direkte modstander. »Det meste af det, som vi køber ind i dag, pegede rapporten på, at vi havde brug for i 2015,« hævder Peter Bartram, der dog aldrig delte de nye informationer med offentligheden. Advarslen blev nemlig afvist af landets øverste politiske niveau. Dengang i 2015 satte Peter Bartram således kurs mod Holmens Kanal nummer 42, hvor han var blevet indkaldt til samtale med den daværende forsvarsminister Nicolai Wammen (S), Forsvarsministeriets departementschef Lars Findsen samt en ministersekretær: »Jeg mødte absolut ingen lydhørhed,« fortæller Peter Bartram: »De var vrede og gav mig regulær voksenskældud i godt og vel to timer. De var tydeligt irriterede og påpegede, at de ikke havde bedt om en sådan analyse, at FE ikke vurderede en direkte trussel mod Danmark de næste ti år, samt at jeg skulle fokusere på de pålagte besparelser.« Det gjorde han også. Få år forinden – i 2012 – havde man politisk vedtaget, at Forsvaret i den kommende årrække skulle spare helt op mod 15 procent om året. Og i 2015, året for Peter Bartrams advarsler, var Danmark nede at bruge blot omkring én procent af BNP på Forsvaret. Peter Bartram bestilte i 2015 en analyse af, hvad der manglede i Forsvaret, hvis Danmark en dag skulle stå over for en direkte modstander. Den blev dog aldrig behandlet på politisk niveau.Fold sammenLæs mereFoto: Linda Kastrup. I dag siger Lars Findsen, at han ikke vil referere fra møder med ministre, hvor han sad med. Dog bemærker han, at skiftende forsvarschefer normalt ikke »iværksætter ønskelister med potentielt omfattende udgifter« uden at koordinere med ministeriet. »Som embedsmænd i 2015 arbejdede vi inden for rammerne af en meget bred og bundsolid politisk enighed og aftale om forsvarets økonomiske rammer,« skriver Findsen. Anledningen til interviewet med Peter Bartram eren artikelserie, hvor Berlingske undersøger, hvordan Danmark endte med et forsvar uden det nødvendige materiel og mandskab til at forsvare sig selv – og ikke mindst, hvem der bærer ansvaret. Peter Bartram sad på posten som forsvarschef i perioden 2012-2017. Det var en tid med nogle af dansk forsvars mest skelsættende nedskæringer af forsvarsbudgettet – og en bred politisk enighed om, at »fredsdividenden« nødvendigvis måtte høstes, fortæller han. Trods annekteringen af Krim var Nicolai Wammen og Lars Findsen afvisende over Peter Bartrams forslag, som han også tidligere har fortalt om i bogen »Forsvarsløs« af Peter Ernstved Rasmussen, redaktør påforsvarsmediet Olfi. FAKTAOperation SpareknivI årevis har politikerne svunget sparekniven over Forsvaret. Midt i en ny verdensorden står vi tilbage med et militær, der lader meget tilbage at ønske. Bygningerne falder fra hinanden, krigsskibe har store fejl og mangler, og det jordbaserede luftforsvar findes slet ikke.I en ny artikelserie taler vi med førende eksperter, og vi opsøger de ansvarlige ministre og forsvarschefer gennem årene. Alt sammen for at svare på:Hvordan kom det så vidt? Og hvem har ansvaret?FOLD UD I årevis har politikerne svunget sparekniven over Forsvaret. Midt i en ny verdensorden står vi tilbage med et militær, der lader meget tilbage at ønske. Bygningerne falder fra hinanden, krigsskibe har store fejl og mangler, og det jordbaserede luftforsvar findes slet ikke. I en ny artikelserie taler vi med førende eksperter, og vi opsøger de ansvarlige ministre og forsvarschefer gennem årene. Alt sammen for at svare på: Hvordan kom det så vidt? Og hvem har ansvaret? I stedet henviste de i kor til den seneste trusselsvurdering fra Forsvarets Efterretningstjeneste (FE). »De gav ikke udtryk for nogen forståelse for min bekymring. De anerkendte selvfølgelig, at der var noget uro i Ukraine. Men deres hovedargument var, at efterretningstjenesten havde vurderet, at Rusland ikke ville være en trussel inden for ti år:« Ifølge FEsrisikovurdering 2015var det »usandsynligt«, at Rusland havde til hensigt at indlede en militær konfrontation med NATO eller Danmark. »Mit modargument var så, at det mindst ville tage ti år at etablere den nødvendige kapacitet.« Peter Bartram kunne i 2015 intet stille op mod Nicolai Wammen (S) og Lars Findsen. FEs trusselsvurdering havde talt: Der var ikke anledning til at opruste Forsvaret.Fold sammenLæs mereFoto: Linda Kastrup. I et skriftligt svar til Berlingske afviser Nicolai Wammen (S) »af princip« at kommentere andre ressortområder end hans nuværende som finansminister. Men: »Helt overordnet kan jeg dog sige, at jeg i min tid som forsvarsminister arbejdede inden for rammerne af det forlig om Forsvaret, som et bredt flertal i Folketinget stod bag,« skriver han. En række af landets førende eksperter har tidligere vurderet over for Berlingske, at særligt besparelserne i årene efter invasionen af Krim, var fatale. Peter Bartram deler analysen. Men en stor del af ansvaret for nedrustningen af Forsvaret ligger dog også hos FE og samspillet med Christiansborg, mener Peter Bartram: »Efterretningstjenesten har en kernefunktion, og når FE bliver brugt af det politiske niveau for at sige, at vi ikke skal opruste, så bør disse vurderinger indeholde det nødvendige spænd af risici. Der kunne jeg godt have ønsket en større åbenhed over for potentielle farer.« Peter Bartram vil ikke spekulere i, hvorvidt FEs trusselsvurderinger i noget omfang kan være påvirkede af politiske ønsker. Det har han ingen konkret indsigt i, siger han. Der er dog også et »men«: »Jeg har jo selv oplevet, at jeg i andre dialoger – især med departementet – er blevet bragt i den forståelse, at én løsning har været mere belejlig end en anden. Og jeg har ved flere lejligheder oplevet, at man ved at justere i forudsætningerne og konteksten kan skabe en situation, hvor selv store besparelser er rimelige. Så det afhænger meget af den kontekst, man sætter det ind i,« siger han. Peter Bartram ved ikke selv, hvad der ligger forud for FEs trusselsvurderinger. Han ved dog, at Forsvarets kompetencer ikke er inddraget i udarbejdelsen af den årlige analyse.Fold sammenLæs mereFoto: Linda Kastrup. Den årlige trusselsvurdering, som udarbejdes uafhængigt af FE, er en central del af det grundlag, som dansk forsvarspolitik baseres på. I dag lyder risikovurderingen, at Rusland vil være klar til at gå ind i et andet NATO-land end Ukraine inden for to til fem år. Vurderingen, der udkom i en særudgave, landede i februar i år lige indensikkerhedskonferencen i München. Få dage senere blev den fremhævet af regeringen, da statsminister Mette Frederiksen (S) satte gang i det helt store forsvarsindkøb med den umiskendelige besked til fungerende forsvarschef Michael W. Hyldgaard: »Køb, køb, køb«. Ifølge Peter Bartram bør FE-chefen være en militær stilling. Det er stillingen ikke i dag, hvilket, ifølge den tidligere forsvarschef, kan få den konsekvens, at FE ikke altid har den påkrævede indsigt til at medregne alle faktorer, når de laver en analyse. Det handler nemlig ikke bare om at tælle kampvogne, understreger Peter Bartram: »Jeg tror, at det vanskelige er at vurdere en række militære kapaciteter og komponenter nu og over tid samt forstå den moderne kampplads. Jeg er derfor tilhænger af, at chefstillingen igen bliver besat med en general eller admiral.« Peter Bartram har ved flere lejligheder oplevet en direkte indblanding i hans ansvarsområde. Han henviser til en konkret hændelse i tiden efter Ruslands annektering af Krim, hvor departementet og forsvarsministeren – der på det tidspunkt var Nicolai Wammen (S) – ønskede, at Peter Bartram udtalte sig på en bestemt måde over for en dansk avis i en sag om Rusland. De ville gerne have Peter Bartram til at udtale sig i medierne om Danmarks sikkerhedssituation. Der var bare ét problem. Ifølge Peter Bartram kunne han ikke sige noget fyldestgørende om dansk sikkerhed uden også at fremhæve udviklingen mod øst, der, ifølge forsvarschefen havde indflydelse på, hvordan Danmark burde agere forsvars- og sikkerhedspolitisk. »Jeg lavede i samarbejde med min presseafdeling nogle citater, jeg mente, der kunne bruges. Men dem ville departementet ikke høre tale om,« erindrer han. I stedet ville departementet have Peter Bartram til at ytre et budskab formuleret af dem, og som forsvarsministeren havde godkendt. »Jeg tror, at jeg nærmede mig truslen fra Rusland mere, end det var politisk ønskeligt, fordi jeg havde tænkt at gå i retning af at sige, at vi var nødt til at forholde os mere til, hvad Rusland gjorde,« siger han. Det nægtede Peter Bartram: »Jeg kunne ikke acceptere de citater, der blev lagt frem for mig, og fastholdt derfor mine egne ord.« Peter Bartram oplevede, at der fra politisk hold blev tøvet med at kommunikere tydeligt om truslen fra Rusland, efter russerne i 2014 havde annekteret Krim. Arkivfoto.Fold sammenLæs mereFoto: Thomas Lekfeldt. Nok havde han underlagt sig historiske sparerunder, men han hverken kunne eller ville stå på mål for citatet, som dermed aldrig så offentlighedens lys. I fire dage hørte han ingenting. Flere af medarbejderne i hans presseafdeling troede han blev afsat. På dag fem havde han en alvorlig samtale med departementschef Lars Findsen: »Han meddelte mig, at de havde undersøgt, om de kunne fyre mig for lydighedsnægtelse.« Det kunne de ikke. I en e-mail til Berlingske skriver Lars Findsen, at han i sin tid som departementschef kunne have »lange og besværlige samtaler« med Peter Bartram. Episoden kan han dog ikke genkende, som Peter Bartram beskriver den. »Jeg kan ikke genkende Peters forestilling om, at ministeriet skulle have undersøgt ham for lydighedsnægtelse endsige overvejet fyring, hvilket, som han beskriver det, heller ikke processuelt giver nogen mening,« skriver Lars Findsen. Når Peter Bartram ser tilbage på den skelsættende tid som forsvarschef, står særligt to fokuspunkter tilbage: Tjeklister med økonomiske besparelser og ønsket om at deltage i fleste mulige internationale missioner. »Mit første år gik jo nærmest udelukkende med at udvikle og sætte de her myriader af tiltag i gang for at nå sparekravet på 2,7 milliarder,« fortæller han. Peter Bartram forsøgte ved enkelte lejligheder – som ved episoden efter invasionen af Krim i 2014 – at gøre politikere opmærksomme på fremtidige farer ved at barbere Forsvaret. Men han erkender ligeledes, at han i det store hele underlagde sig sin pålagte besparelsesopgave: »Jeg så det som min opgave at få det bedste forsvar ud af det reducerede budget, der havde bred politisk opbakning.« Han er derfor i tvivl om, hvad han kunne have gjort. »Havde jeg forladt forsvaret i vrede, ville det jo ikke fjerne besparelserne, og mange ville sikkert stå i kø for at kritisere den øverste militære chef for ikke at acceptere demokratiet. Man skal huske på, at det var en helt anden tid.« I retrospekt skulle Danmark på et tidligere tidspunkt have taget den potentielle trussel fra Rusland mere alvorligt, mener Peter Bartram. Han erkender dog, at han som forsvarschef heller ikke selv turde advokere offentligt for nye investeringer i Forsvaret.Fold sammenLæs mereFoto: Linda Kastrup. Du havde en mavefornemmelse, der viste sig at være rigtig. Fortryder du, at du ikke løb linen ud på den? »Nej, egentlig ikke. At gå imod en bred politisk beslutning ligger så langt fra, hvad jeg tror på; og det er, at jeg som forsvarschef skal tjene demokratiet og omsætte politiske beslutninger – ikke kæmpe imod dem.« Stolede du for lidt på din mavefornemmelse? »Jeg vil aldrig lade mavefornemmelser styre mit chefvirke. I bagklogskabens klare lys er der en masse orakler, der mener det ene eller det andet, men sådan er ledelse ikke. Der må du gå ud fra situationen, som den er på det pågældende tidspunkt.« Samtidig kan Peter Bartram sådan set godt sætte sig ind i, at Nicolai Wammen (S) og Lars Findsen ikke ville høre på Peter Bartrams analyse, da han for ti år siden forsøgte at påvirke Forsvarets kurs: »Man ville jo rive gulvtæppet væk under hele den politiske fortælling om fredsdividenden. Den konklusion, som analysen havde, satte jo spørgsmålstegn ved hele manøvren. Og det var det, jeg tror, at de så meget klart.« Bundede det i en blind tro på fred, eller oplevede du en stædighed i forhold til at gennemføre planlagt politik? »Det er jo måske nok en kombination.« ",
        "metadata": {
            "source": "https://www.berlingske.dk/politik/tidligere-forsvarschef-jeg-fik-voksenskaeldud-og-mundkurv-paa-da-jeg",
            "image_url": "https://berlingske.bmcdn.dk/media/cache/resolve/image_x_large_vertical/image/191/1913034/24933972-peter-bartram-forsgte-at-advare-regeringen-mod-de.jpg",
            "publication_time": "Onsdag d. 23. april 2025, kl. 10.06",
            "author": "Emil Eire Frerk Olsen",
            "related_links": [],
            "attachments": []
        }
    }
}