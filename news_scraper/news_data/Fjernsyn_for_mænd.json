{
    "version": "1.0",
    "document": {
        "id": 19647,
        "title": "Fjernsyn for mænd",
        "content": "Det er en dødskamp derude i mediehavet. Man kan således mistænke DR2s kanalchef Arne Notkin for at have smugkigget i journalisternes kursuskatalog og tænkt: »Yes, vi må finde på noget nyt. Vi laver DR2 om til en ren mandekanal!« Som tænkt så gjort. Ikke alene henvender stadig flere af kanalens programmer sig direkte til mænd; de er også i den grad befolket af mænd. Det gælder værterne, og det gælder til overflod de hidkaldte »eksperter«. Eksempelvis kunne man søndag aften se adskillige timers TV på DR2, uden at møde andet end mænd. Var man dumpet ned fra en anden planet, ville man ikke ane, at der fandtes et andet køn på Jorden. Mænd, mænd og atter mænd. Fra »Bonderøven« over Nikolaj Kirks »Nak & Æd« til »Landeplagen«; fra »Deadline« og »Bertelsen på Caminoen« til »Steno & Stilling« og endelig »Deadline 2. Sektion«, hvor værten Jes Stein Pedersen havde den nye formand for Kunstrådet, Per Arnoldi, i studiet. I et program som »Landeplagen«, hvor man går bag om en kendt slager, mødte man også kun mænd. Værten var en mand, musikerne var mænd - i dette tilfælde Shubidua - og samtlige hidkaldte musikeksperter var mænd. Måske lige bortset fra et ultrakort, tudsegammelt klip med en vrissen feminist, som sagde noget vås om Vuffeli-vov-hittet. Omsider tonede Deadline frem. Med studieværten Adam Holm og tre mandlige eksperter klar i studiet: Flemming Rose fra Jyllands-Posten, Ole Grünbaum fra sig selv, og Christian Jensen fra Information. De skulle endnu engang diskutere det famøse WikiLeaks, og det er åbenbart håbløst at finde en kvinde med forstand på de dele. Alle tre indsigtsfulde herrer, og mægtig underholdende var det da også at opleve Berlingske Tidendes tidligere chefredaktør, Christian Jensen, med flammesværd forsvare »Informations fornemme tradition for plenumledelse«. Ved siden af nye ideer er forandringsparathed således også et must - uanset hvor i mediernes hierarki, man måtte befinde sig. Efter endnu en mandlig ekspert i Deadline var det tid til den ene af DR2s julemånedssatsninger, »Bertelsen på Caminoen«. En pilgrimsrejse, denne seer gerne følger, for Bertelsen kan noget på kanten af hjerte og smerte, og dertil er serien smukt fotograferet; formentlig af endnu en mand. »Steno & Stilling« er DR2s andet bud på en julekalender for voksne. To finurlige herrer spadserer andægtigt rundt og kigger på mindesmærker. Søndag aften var vi nået til Grundtvigskirken ude på Bispebjerg. Vi fik blandt andet at vide, at kirken er bygget af seks millioner håndslebne mursten, og at Steno kommer fra et hjem, hvor salmedigteren N.F.S. Grundtvig »næsten var større end Vorherre selv«. Tilbage er blot at konstatere, at i dag sælger hverken Grundtvig eller Folkekirken særlig mange billetter. Lad os håbe, DR2 gør det. Skønt SÅ nyt er det altså ikke at se verden gennem mænds øjne.",
        "metadata": {
            "source": "https://www.berlingske.dk/kommentatorer/fjernsyn-maend",
            "image_url": "https://berlingske.bmcdn.dk/media/cache/resolve/image_x_large/image/80/808788/3375385-karen-margrethe-schelin.jpg",
            "publication_time": "Mandag d. 06. december 2010, kl. 22.30",
            "author": "Karen Margrethe Schelin",
            "related_links": [],
            "attachments": []
        }
    }
}