{
    "version": "1.0",
    "document": {
        "id": 21009,
        "title": "Expat: »Tæt på Albufeira kan man smage på Cliff Richards glimrende vine«",
        "content": "I denne uge tager Bente Terndrup Santos os med til sit Albufeira. Her kan man stadig opleve det ægte Algarve, golfspil blandt flamingoer,Cliff Richards vingård, eksotisk klokkespil i kirkerne, en bilfri ø og hemmelige fiskerestauranter. Bente Terndrup Santos.Fold sammenLæs mereFoto: Privat. Hvordan havnede du i Albufeira?»Jeg har altid haft udlængsel, så efter at have været med til at sælge rejser i Århus Charter i en årrække, overtalte jeg ejerne til, at jeg måtte prøve en sæson som destinationschef på Algarve-kysten i 1999. Jeg havde været på ferie i det sydlige Portugal flere gange, men denne gang faldt jeg for alvor for alting hernede, også en mand, og i 2004 flyttede jeg permanent til Albufeira. I starten var jeg hjemmegående, hvor jeg begyndte at lære sproget, og derefter startede jeg op som ejendomsmægler.« Albufeira har bevaret den hvidkalkede charme i den gamle bydel.Fold sammenLæs mereFoto: Turismo do Algarve. Hvad særligt er der ved Algarve?»Til trods for, at det er en af Portugals største turistregioner for udlændinge såvel som portugiserne, er der stadig en autencitet, som turismen ikke har ændret på. Man mødes til en snak over bica, den lokale espresso, som stadig kun koster en dansk femmer, og handle ind ugens seks dage på markedet med friske råvarer fra oplandet. Byen har stadig de gamle, små gader med velholdte huse, og så er udsigten over det smukke hav en lise for sjælen, både om dagen og om aftenen, når fiskerne sejler ud med deres lanterner på bådene.« Hvordan lykkes man som expat?»Man skal ville det, for i starten kan de mest simple ting være en stor udfordring. Det kræver nysgerrighed, åbenhed og accept af, at alting ikke er, som vi kender det i Danmark. Man skal respektere kulturen og de mennesker, man er sammen med. Portugal er stadig et ungt demokrati, og det er godt at huske, når man stiller spørgsmål ved, at portugiserne ofte accepterer, at »sådan er det bare«, selv om nogle ting kunne gøres bedre.« Hvad viser du dine gæster?»Der er ikke så stor forskel på, hvad mine private gæster og mine klienter ser. Jeg viser dét, som, jeg synes, er kvaliteten ved livet på Algarve, og det handler ofte om naturen og kulinariske oplevelser. Jeg tager dem på et kvarters køretur til den pittoreske landsby Paderne, hvor vi plukker appelsiner, citroner, granatæbler og blommer, og går på galleriet Côrte-Real. Vi synes også godt om at besøge sir Cliff Richards vingård, Adega do Cantor, i Guia med skøn udsigt over markerne til kysten. Er det fuldmåne, elsker jeg at køre dem til Pedras Amarelas i Galé, hvor stranden og klipperne har små lys, og månen oplyser både hav og strand. Skal man fejre noget, er den to-stjernede Michelin-restaurant Vila Joya i samme by helt fantastisk, og er man kræsen golfspiller, vil de fleste blive begejstret for 18-hullers banen i Salgados, der ligger lige op ad et naturreservat, så flamingoer, storke og fiskehejrer kigger med, alt efter årstiden.« De røde klipper ved Arrifes er belønningen efter en halv times spadseretur fra Albufeira.Fold sammenLæs mereFoto: Turismo do Algarve. Har du et hemmeligt sted?»Skal jeg selv have bare én dages ferie om sommeren, kører jeg til Olhão og sejler over til øenIlha de Culatrai den maritime naturpark Ria Formosa for tre euro. Herovre er biler forbudt, og her er kun få små huse, restauranter og cafeer i beskeden stil, og på den modsatte side af øen ligger den mest fantastiske strand.« De fleste skaldyr som østers og hjertemuslinger kommer fra Ria Formosa, et maritimt naturreservat tæt på Faro og Olhão.&nbsp;Fold sammenLæs mereFoto: Turismo do Algarve. Har du fået en livret?»Sjovt nok er det friske muslinger fra Olhão i olie, hvidløg og frisk koriander, som sammen med en Muralhas vinho verde og den lækreste grillede fisk er det perfekte måltid på fiskernes klub i Albufeira, Clube de Pesca. Få turister finder den, men når de gør, vender de også altid tilbage.« Hvor spiser du ellers?»Jeg kommer meget på Olympique, som er en mindre, lidt tjekket restaurant i hjertet af Albufeira, hvor de har nytænkt portugisiske tapas, som nydes indendørs eller på tagterrassen. Porto de Abrigo gemmer sig ved fiskerbådene i havnen, så de færreste opdager den, men de serverer babyblæksprutter i hvidløg og grillede sardiner i topkvalitet. Mit favoritkonditori er Riviera tæt på rådhuset og bygningsregisteret, hvor jeg tit kommer i mit arbejde, og jeg elsker min kaffe og den berømte pastel de nata-kage.« Olympique er en af de små restauranter, som de lokale elsker at komme på.Fold sammenLæs mereFoto: PR. Kan man opleve noget i Albufeira, som ikke er turistet?»Byen har et stærkt kulturliv, som oprindeligt er lavet for indbyggerne. Der er mange events, som markerer årets gang, koncerter med både fado og folkemusik og masser af gode restauranter, som måske ikke er flotte af ydre, men som har god mad. Det er også sjovt at gå i de lokale kirker; her i byen spiller klokkerne altid »Blowin' In The Wind« og »When The Saints Go Marchin' In«!« Alt godt fra havet nytænkes på de lokale restauranter.Fold sammenLæs mereFoto: Olympique. Hvad kan du ikke undvære i din hverdag?»Når jeg har fri fra arbejde, må jeg bare gå en tur langs kysten. Jeg bor på marinaen i Albufeira, og derfra er det den smukkeste tur på en halv time til Praia dos Arrifes og São Rafael med de fantastiske røde klipper.« Kan vi lære noget af portugiserne her?»Her er åbne arme, og de er gode til fleksibilitet og spontanitet med et »nå, er I her nu, så arrangerer vi noget«. Selv om jeg ind imellem kan være ved at eksplodere over at vente, fordi man tager tingene roligt, så ved jeg, at når det bliver min tur, tager man sig tid til mig uden at stresse. Det er både godt og ondt, men det kan vi godt lære af.«",
        "metadata": {
            "source": "https://www.berlingske.dk/rejser/expat-taet-paa-albufeira-kan-man-smage-paa-cliff-richards-glimrende-vine",
            "image_url": "https://berlingske.bmcdn.dk/media/cache/resolve/image_x_large/image/129/1293773/23422496-6.jpg",
            "publication_time": "Lørdag d. 11. juli 2020, kl. 20.30",
            "author": null,
            "related_links": [],
            "attachments": []
        }
    }
}