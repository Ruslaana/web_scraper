{
    "version": "1.0",
    "document": {
        "id": 21784,
        "title": "Usædvanligt mange smittes – og fire er døde. Sådan undgår du papegøjesyge",
        "content": "Det smitter fra fugl til menneske og kan udvikle sig alvorligt – og så breder papegøjesyge sig usædvanligt hurtigt i Danmark lige nu. Statens Serum Institut (SSI) kommer i den forbindelse med en række råd til danskerne. Der er nemlig flere ting, du selv kan gøre for selv at undgå at blive syg. De forgangne måneder har budt på en markant stigning i antallet af smittede med papegøjesyge i Danmark. Siden 20. december er der i Danmark påvist 23 tilfælde af papegøjesyge hos mennesker, skriver SSIi en pressemeddelelse. Normalt registreres mellem 15 og 30 tilfælde på et helt år. »Vi oplever lige nu flere tilfælde end normalt, og samme melding hører vi fra andre kollegaer rundt omkring i Europa,« siger seniorforsker Søren Uldum. Fire er ifølge Verdenssundhedsorganisationen (WHO) døde herhjemme. Det antages, at smittetallet i virkeligheden er langt højere. Papegøjesyge, også kaldet ornitose, er en bakteriel luftvejsinfektion, der skyldes bakterien Chlamydia psittaci. Bakterien kan overføres fra smittede fugle til mennesker ved tæt kontakt – men kan også smitte ved indånding af forstøvede partikler fra fjer eller ekskrementer. I de fleste tilfælde er sygdommen mild og viser sig med influenzalignende symptomer som feber, muskelsmerter og hovedpine. Men hos nogle kan den udvikle sig til en alvorlig lungebetændelse med påvirkning af flere organer. Det er ikke kun papegøjer, der kan smitte. Oftest smittes mennesker fra stuefugle eller hobbyfugle som eksempelvis ringduer, skriver SSI. »De fleste af de patienter, der er smittede i denne vinter, melder om ingen eller ukendt fuglekontakt, mens nogle melder, at de har fodret fugle ved fuglebræt eller foderautomat.« SSI har mistanke om, at hovedårsagen til smitten skal findes blandt vilde fugle. »Vi har flere tiltag i gang for at undersøge prøver fra vilde fugle i et forsøg på at afklare dette,« siger Søren Uldum. De fleste danske tilfælde er registreret i Region Hovedstaden, Region Sjælland og Region Nordjylland, skriver WHOpå sin hjemmeside. Også Østrig, Tyskland, Sverige og Holland har rapporteret en stigning siden november-december. I alt meldes der om fem dødsfald, hvoraf de fire altså er i Danmark. Ifølge SSI skal du ikke være bange for at fodre fuglene i haven – men der er alligevel flere råd, du kan følge: Rør ikke ved døde fugle:Finder du flere døde eller syge vilde fugle inden for et lille område, kan det rapporteres til Fødevarestyrelsen, primært på grund af risiko for fugleinfluenza. Stop fodring, hvis du finder døde eller syge fugle i haven. Skold de steder, hvor der har været foder og vand. Gør underlag vådt:Hvis du skal gøre rent – fejre eller rive – hvor der har været fugle ved foderpladser, i udhuse og lignende, bør du gøre underlaget vådt inden for at undgå, at det støver. Vask hænderefter kontakt med vilde fugle, foderplads eller ekskrementer. SSI opfordrer i samme ombæring læger i praksis og på hospitaler til at være opmærksomme på sygdommen, mens WHO fortsat vil monitorere udbruddet.",
        "metadata": {
            "source": "https://www.berlingske.dk/indland/usaedvanligt-mange-smittes-og-fire-er-doede-saadan-undgaar-du",
            "image_url": "https://berlingske.bmcdn.dk/media/cache/resolve/image_x_large/image/177/1772120/24653829-papegjesyge-kan-overfres-til-mennesker-ved-tt-k.jpg",
            "publication_time": "Onsdag d. 06. marts 2024, kl. 21.38",
            "author": "Anne Baungaard",
            "related_links": [],
            "attachments": []
        }
    }
}