{
    "version": "1.0",
    "document": {
        "id": 22431,
        "title": "Dansk instruktør af Oscar-nomineret film beskyldt for at befamle Hollywood-stjerne",
        "content": "Hans film om Donald Trump er nomineret til to Oscar-statuetter, og Oscar-uddelingen om en lille uge skulle have været det foreløbige højdepunkt i hans karriere. Men nu truer en sag om befamling af en Hollywood-stjerne med at overskygge den dansk-iranske instruktør Ali Abbasis Oscar-aften. Fredag kunne det amerikanske medieDeadline på baggrund af anonyme kilder afsløre, at Ali Abbasi ved et afterparty efter Golden Globes-prisuddelingen 5. januar befamlede, hvad Deadline beskriver som en »A-listeskuespiller«. Konkret beskyldes Abassi for i beruset tilstand »aggressivt« at have »befamlet« den mandlige skuespiller. Berlingske har rakt ud til Ali Abbasi for at få hans udlægning af hændelsen, men instruktøren er ikke vendt tilbage. Ien skriftlig kommentar til Deadline lørdagudtalte Abassi dog, at han »har begået en fejl«, og han undskylder samtidig: »Jeg forstår fuldt ud, at jeg er kommet til at gøre en person utilpas uanset mine intentioner. Det er jeg virkelig ked af.« Om selve situationen udtaler Abassi: »Jeg har tilbragt tid med den pågældende person ved flere lejligheder og havde grund til at tro, at vi havde et venskabeligt forhold.« »Da jeg så ham til Golden Globes-festen, var jeg begejstret for at at se ham igen, og jeg lavede en alt for familiær gestus – et klap bagi – hvilket var ment venskabeligt uden nogen former for seksuelle undertoner. Det gik hurtigt op for mig, at jeg havde fejlvurderet situationen,« fortæller Ali Abbasi i det skriftlige svar til Deadline. Ali Abbasi står bag den Oscar-aktuelle film »The Apprentice«, som tidligere erblevet anmeldt i Berlingske. Filmen skildrer en ung Donald Trumps møde med mentoren Roy Cohn og hans vej til succes som forretningsmand. Sebastian Stan spiller rollen som Donald Trump, der her ses med sin mentor Roy Cohn, der er spillet af Jeremy Strong. Makkerparret er nomineret for bedste mandlige hovedrolle og bedste mandlige birolle ved dette års Golden Globes og ved dette års Oscars.Fold sammenLæs mereFoto: Cannes-Festivalen/NTB/Ritzau Scanpix. Sebastian Stan er blevet Oscar-nomineret for sit portræt af Donald Trump, og Jeremy Strong er ligeledes Oscar-nomineret for rollen som Roy Cohn. Filmen udkom knap tre uger inden det amerikanske præsidentvalg, og vakte opmærksomhed i den amerikanske valgkamp. Filmen fik Donald Trump til tasterne på det sociale medie Truth Social, hvor han blandt andet kaldte filmen for »et billigt, ærekrænkende og politisk modbydeligt smædeskrift«.  Ali Abbasi er født og opvokset i Iran, men flyttede i 2007 til København. Han uddannet fra Den Danske Filmskole, og har en række roste film bag sig. Hans film »Grænse« vandt hovedprisen i Un Certain Regard på Cannes Festivalen, og hans forrige film, »Holy Spider« fra 2022 vandt en Robert for året danske film og deltog desuden i hovedkonkurrencen på Cannes Festivalen, hvor Zar Amir Ebrahimi vandt for bedste kvindelige skuespiller. Ali Abbasi og den unavngivne skuespiller, som Abbasi har indrømmet at have befamlet, var indtil for ganske nylig repræsenteret af det samme agentbureau, CAA. Efter episoden skulle CAA have krævet, at Abbasi gav en undskyldning til skuespilleren, mens anonyme kilder tæt på instruktøren mener, at de frarådede ham overhovedet at kontakte skuespilleren. Ifølge Abbasi insisterede han dog selv på at sige undskyld. »Jeg sagde undskyld til ham (skuespilleren,red.) med det samme, og dagen efter sørgede jeg for, at undskyldningen blev gentaget gennem mine repræsentanter,« fortæller Ali Abbasi i det skriftlige svar til Deadline. Samarbejdet mellem Ali Abbasi og CAA er siden ophørt, men Abbasi afviser, at det er sket på grund af hændelsen ved Golden Globes. »Det er forkert, at jeg er blevet droppet af mit agentur på grund af denne hændelse. Min beslutning om, at vi skulle gå hver sin vej, var en langsigtet karrierebeslutning, og var ikke formet af kortsigtede hensyn,« fortæller Abbasi. Dette års Oscar-uddeling løber af stablen natten til mandag 3. marts",
        "metadata": {
            "source": "https://www.berlingske.dk/kultur/dansk-instruktoer-af-oscar-nomineret-film-beskyldt-for-at-befamle-hollywood",
            "image_url": null,
            "publication_time": "Mandag d. 24. februar 2025, kl. 18.00",
            "author": "Christoffer Løntoft Baun",
            "related_links": [],
            "attachments": []
        }
    }
}