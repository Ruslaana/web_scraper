{
    "version": "1.0",
    "document": {
        "id": 15042,
        "title": "Omar Marzouk: Tina Petersen er en kujon",
        "content": "Komikeren Omar Marzouk giver ikke så meget for, at lokalpolitiker for Dansk Folkeparti i Svendborg Tina Petersen er gået under jorden, fordi danske islamister fra gruppen Kaldet til Islam angiveligt har fremsat dødstrusler mod hende i en video på YouTube. »De nogen kyllinger de DF'er og har det hele i munden. Kom tilbage og kæmp din kujon,« skriver Omar Marzouk på Facebook ifølge bt.dk. Han begrunder ikke sine skriverier nærmere og har heller ikke været at træffe for en uddybning. Noget mere afdæmpet har reaktionerne været på Tina Petersens beslutning om at gå under jorden i DFs top.  Dansk Folkepartis landsformand Poul Lindholm Nielsen har ikke været i kontakt med det tidligere folketingsmedlem Tina Petersen fra Svendborg, efter hun er blevet truet med Allahs straf og er gået under jorden. Hun har heller ikke henvendt sig til andre i partiets ledelse. »Vi var godt trætte af den uro, hun gav anledning til i lokalafdelingen,« siger Poul Lindholm om de ytringer om burkaklædte kvinder på hendes Facebook-side, der i 2012 var årsagen til balladen.  Tina Petersen delte dengang et billede på sin Facebook-side af to burkaklædte kvinder ved siden af to sorte affaldssække og skrev: »Hehe ...husk storskrald i morgen ;)))...« Partiets ledelse måtte dengang indskærpe overfor Tina Petersen, at hun skulle afholde sig fra at skrive eller sige noget, der kan misforstås. Det beklagede hun og undgik dermed at blive smidt ud af partiet. Men partiets retsordfører Peter Skaarup tog offentligt kraftigt afstand fra hende. »Det er muligvis ment som en morsomhed, men jeg synes ikke, at det er morsomt, og det tror jeg heller ikke, at ret mange andre synes,« sagde Peter Skaarup i september 2012. Tina Petersen har også i en periode siddet i byrådet i Svendborg. Hun genopstillede ikke ved valget i november og er ikke længere på partiets kandidatliste. »Hun er menigt medlem og har ikke nogen post at miste. Nu afventer vi landsrettens dom, og så må vi se, hvad der sker,« siger Poul Lindholm Nielsen. I Dansk Folkeparti er man tilfreds med, at Tina Petersen for princippets skyld blev frikendt i byretten for racisme, fordi domstolene bør tage hensyn til, at der skal være højt til loftet i den politiske debat. Frikendelsen er imidlertid anket til landsretten, og derfor vil man vente med at foretage sig noget i relation til Tina Petersen, før man kender sagens endelige udfald.",
        "metadata": {
            "source": "https://www.berlingske.dk/politik/omar-marzouk-tina-petersen-er-en-kujon",
            "image_url": "https://berlingske.bmcdn.dk/media/cache/resolve/image_x_large/image/42/428985/7074911-omar-marzouk-tina-petersen.jpg",
            "publication_time": "Fredag d. 03. januar 2014, kl. 15.43",
            "author": null,
            "related_links": [],
            "attachments": []
        }
    }
}