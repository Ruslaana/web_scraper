{
    "version": "1.0",
    "document": {
        "id": 15400,
        "title": "Jazzlegende død før prismodtagelse",
        "content": "Den amerikanske jazzlegende Ray Pitts er død. Han skulle fredag aften optræde i koncerthuset i DR Byen, hvor han skulle modtage den prestigefyldte jazzpris, Leo Mathisen Prisen. Arrangementet fredag aften gennemføres, og det bliver dermed også en slags mindekoncert for den anerkendte jazzmusiker. Den 80-årige saxofonist og komponist, som har boet i Danmark siden 1962, sov stille ind fredag morgen. Ifølge chef for DR Big Bandet, Mogens Bähnke, har Ray Pitts haft stor betydning for dansk jazzliv. - Han har været kendt og elsket af jazzfolk i hele landet, også i provinsen, hvor han blandt andet i Aarhus har spillet og tiltrukket et stort publikum, siger Mogens Bähnke til Berlingske Nyhedsbureau. Leo Mathisen Prisen, som foreningen »How How« med formand Bent Fabricius-Bjerre og DR Big Bandet står bag, bliver uddelt for fjerde gang i år. Prisen går til en nulevende, dansk jazzmusiker, der både rummer elementer af guldalderjazzen, som Leo Mathisen stod for, men også har en fremadpegende kunstnerisk jazzåre, der tegner den nutidige jazz. Ved koncerten med DR Big Bandet fredag aften medvirker Hanne Boel som solist og Master Fatman som konferencier. I første del af koncerten spiller DR Big Bandet Ray Pitts’ musik.",
        "metadata": {
            "source": "https://www.berlingske.dk/kultur/jazzlegende-doed-foer-prismodtagelse",
            "image_url": "https://berlingske.bmcdn.dk/media/cache/resolve/image_x_large/image/29/296240/5774861-.jpg",
            "publication_time": "Fredag d. 02. november 2012, kl. 11.55",
            "author": null,
            "related_links": [],
            "attachments": []
        }
    }
}