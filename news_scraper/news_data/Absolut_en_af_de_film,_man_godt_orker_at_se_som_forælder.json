{
    "version": "1.0",
    "document": {
        "id": 14785,
        "title": "Absolut en af de film, man godt orker at se som forælder",
        "content": "Mugge har haft en dejlig sommer og glæder sig faktisk til at komme i skole. Men så sker der to ærgerlige ting: Dels skifter hans bedste ven Sofia skole og begynder på eliteinstitutionen KISS (Killer Instinct School System), dels får Basserup Kommuneskole ny skoleinspektør, der insisterer på at teste alle elevernes hjerner. Og det viser sig, at Mugge har en meget mærkelig hjerne, så han må gå alle klasser om og skal til skolepsykolog tre gange om dagen. Humoren er nogle gange grotesk, nogle gange plat og nogle gange lige i øjet i »Mugge &amp; hans mærkelige hjerne«.Fold sammenLæs mereFoto: Nordisk Film. Heldigvis lader Mugge sig ikke slå ud af modgang, så han starter sin egen skole for børn med mærkelige hjerner. Mikael Wullf og Anders Morgenthalerskritik af nationale test og kassetænkning i skolesystemet er vældig sympatisk, og i det hele taget har »Mugge & hans mærkelige hjerne« en noget skarpere historie end makkerparrets første film »Mugge & vejfesten«, der mere var en samling meget løst sammensyede jokes hængt på et tyndt skelet. Til gengæld kan man godt blive en lille bitte smule træt af, at der er konsensus i filmen om, at replikker bliver sjovere, jo højere, man RÅBER dem. I det hele taget er humoren i »Mugge & hans mærkelige hjerne« en meget blandet affære. Mugge og hans bedste ven Sofia glider fra hinanden, da Sofia skifter skole.Fold sammenLæs mereFoto: Nordisk Film. Der er falde-på-halen-komik, platte jokes, noget, der lugter lidt af bedaget 90er-standup, noget helt grotesk og en række jokes, der 100 procent er henvendt til voksne og vil gå totalt hen over hovedet på den primære målgruppe. Der findes med andre ord næppe nogen, der vil synes, at alt i filmen er sjovt. Omvendt vil de fleste kunne finde et eller andet at grine af. Personligt var jeg ikke ved at LOL’e ned af sædet af grin over hverken Mugges ven, der har en ekstremt lang tunge, eller en gensplejset kæmpepuddel, der overtisser en have, men der er bestemt ting i filmen, der er ret sjove. Man kan i hvert fald ikke anklage manuskriptforfatterne for at mangle fantasi, og »Mugge & hans mærkelige hjerne« er absolut en af de film, man godt orker at se som forælder. »Mugge & hans mærkelige hjerne«. Animation, 90 minutter. Instruktion: Anders Morgenthaler og Mikael Wulff. Med: Jens Jacob Tychsen, Stephania Potalivo, Anders Morgenthaler, Iben Hjejle, Nicolaj Kopernikus (stemmer) m.fl. Premiere 13. oktober i biografer landet over.",
        "metadata": {
            "source": "https://www.berlingske.dk/skaerm/absolut-en-af-de-film-man-godt-orker-at-se-som-foraelder",
            "image_url": null,
            "publication_time": "Lørdag d. 15. oktober 2022, kl. 13.11",
            "author": null,
            "related_links": [],
            "attachments": []
        }
    }
}