{
    "version": "1.0",
    "document": {
        "id": 21157,
        "title": "Jakob Steen Olsen: Bakkens Hvile er den sidste krænkelsesparate zone – tak for det!",
        "content": "Jeg var klar over, at det var nu, jeg skulle spidse ører. De unge kvinder, der også sad i det S-tog, der rullede ud fra Klampenborg Station, havde tydeligvis også været iBakkens Hvilefor at overvære premieren på årets forestilling i sangerindepavillonen, den 148. af slagsen. »Den der sang, hvor de synger, at de faktisk gerne vil have et klask i røven. Tror I, de mener det? Eller har man tvunget dem til at synge det?« Hold da kæft, tænkte jeg: Her har vi hele generations- og kulturkløften malet benhårdt op! Jeg anstrengte mig endnu mere for at opsnappe deres samtale. »Hvem er det, de synger for?« spurgte den ene kvinde og fortsatte sin analyse. »Mændene,« mente den ene veninde. »Sådan nogen, som vi slet ikke kender nogen af,« mente den anden. Men søde som de var, konkluderede de, at sangerinderne i Bakkens Hvile nok ikke gerne ville udsættes for seksuelle overgreb. Derimod var de sandsynligvis bare lidt trætte af, at folk var blevet for nærtagende. De tre kvinders samtale siger noget om, hvor usædvanligt det, der foregår i Bakkens Hvile, efterhånden er. Det er meget muligt, at Hvilen – den sidste af sin slags – har holdt traditionen med både frække og sentimentale viser og en bramfri tone i live i halvandet hundrede år. At den sådan set bare er sig selv – en tidslomme og et stykke vaskeægte immateriel kulturhistorie i levende live. Men er det ikke sådan, at det, den repræsenterer, det frisprog, den dyrker, nærmest er kommet til at repræsentere en hel frihedskamp i sig selv, fordi den har så trange kår alle mulige andre steder? Bakkens Hvile har eksisteret i 148 år. Men den er her stadig – som den sidste af en lang række sangerindepavilloner.Fold sammenLæs mereFoto: Bakkens Hvile. Det mener den jo nok selv, for den vise, de tre unge kvinder i S-toget talte om, brød magien: Ideen om Bakkens Hvile som krænkelsesparat zone er ikke noget, der skal udtales. »Et lille klap i bagen, men i dag så sætter det en heksejagt i gang,« synger de. »Hørt!« lød det fra nede fra et af de runde borde. Men det der med frirummet, det ligger jo ligesom i luften – og så er det sjovere, hvis man ikke udpensler det selv. Bakkens Hvile er ikke kun nostalgisk, når vi synger med på de gamle viser – glemmer de, så husker vi – sender sprut til pigerne på scenen, stikker sedler i strømpebåndet eller køber blomster, køber blomster. Den er det også, når det handler om at gøre grin med alt det frække, der på mange måder har fået det svært. Sådan som de fire erfarne damer på scenen synger om relationen mellem kønnene, om sexlivets mange op – og nedture, er det lige før, at det ligner en protest. Her insisterer man på fortsat på at tale håndfast og herligt stereotypt om alt det uartige, serveret med sjofelt vid både af den grove og den underfundige slags – og man skal godt nok være mere end krænkelsesparat eller formidabelt snerpet, hvis man kan tage anstød af det, der foregår på scenen i Bakkens Hvile. For ganske vist lever Hudibras-traditionen med uartigt sjov, alle de frække viser med både over- og undertoner, dem om ham, der »ikke rigtig kan ramme hullet«, om hende, der er »elektrisk«, når elektrikeren kommer, og som kan få »stik« til at rime på … noget andet. Det er dette frirum, der gør Bakkens Hvile til et vidunderligt sted. Her tager man lettere på formerne – i bogstaveligste forstand. Med kvinderne i den evige rolle som nogen, der sagtens kan tage fra, og mændene som dem, der hele tiden vil, men ikke altid kan. Noget, de erfarne damer ser på med lige dele træt overbærenhed og velvoksen håneret. På den ene side ikke altid så kede af, den hænger nedad, for de vil egentlig gerne være fri, på den anden side klar til hvad som helst med den rette. Men det er ikke til at stå for – om man så må sige. Og Bakkens Hvile skal i tilgift have ros for at ville udvikle sig, sørge for nye tekster hvert år som supplement til de gamle – som nu det fortsatte kvad om direktørens mand,Morten Messerschmidt, der står i baren. Den nærmer sig på mange måder den moderne revy og vil også gerne se frem og ikke kun tilbage. Det er i hvert fald den rigtige vej, hvis showet skal udvikle sig og brede sin appel. Samtidig med at den altså også skal bevare sin henkastede, tilfældige charme med plads til improviserede, indbyrdes fornærmelser, kærlig forulempelse af publikum eller almindelig skål i skuret. Hvis Bakkens Hvile skal udvikle sig videre ad den vej, er den nødt til at stramme op – altså uden at give afkald på sin afslappethed. Også musikalsk. Kenneth Siclau er stensikker på tangenterne, men damerne sjusker undertiden med indsatserne. Eksekveringen kan i det hele taget sagtens blive skarpere ind imellem. Men en fryd er de selvfølgelig, de fire, som skiftes til at gå til og fra. Tina Grunwald er scenens garvede, selvbevidste primadonna, en ægte blondine, der tager stik hjem i en sang om ikke at være færdig med noget endnu. Sus Mathiasens force er en blanding af det mopsede og det showparate. Og så er der drastiske, selvironiske Ann Farholt, hurra for hende, der i år kan fejre imponerende 20 år i Bakkens Hvile, men som stadig fryder med sin enestående evne til at sige noget morsomt med den mest livstrætte mine. Hun får naturligvis sin helt egen hyldest, hvor jazzen simpelt hen ikke kan holdes nede. Kostelig. Kvartetten rundes af af Dot Wessman, stedets hvide klovn, den pæne pige i buketten. Hun agerer løbende kustode, der får sat det hele i lokal- og kulturhistorisk perspektiv. Hun påtager sig i det hele taget rollen som værtinde i ordets bedste forstand: Talerør for Bakkens Hvile. Hende, der kan synge om, at her skal vi bare være os selv og hygge os lidt. »Jeg syn's Bakkens Hvile, den skal være rammen, hvor vi ikke håner nogen, men bar' er sammen,« lyder hendes musikalske programerklæring. Bakkens Hvile kunne nu godt arbejde på at få flere satiriske aspirationer, men det er først og fremmest det, den kan: Skabe en følelse af glæde og sammenhold. Den sidder lige i fællesskabet. Den har hjertet på rettet sted og andre legemsdele sidder også placeret lige, hvor de skal. Ølskummet er højt, humøret endnu højere. Jo, Bakkens Hvile er stadig sig selv og helt sin egen. Og, som sagt, så alligevel forandret, fordi tiden er det. »Bakkens Hvile 2025«. Dyrehavsbakken. Til 6. september.",
        "metadata": {
            "source": "https://www.berlingske.dk/scene/jakob-steen-olsen-bakkens-hvile-er-den-sidste-kraenkelsesparate-zone-tak-for",
            "image_url": "https://berlingske.bmcdn.dk/media/cache/resolve/image_x_large_vertical/image/192/1921971/24951983-kb-blomster-kb-blomster-en-rose-s-rd-dot-we.jpg",
            "publication_time": "Lørdag d. 17. maj 2025, kl. 17.47",
            "author": null,
            "related_links": [],
            "attachments": []
        }
    }
}