{
    "version": "1.0",
    "document": {
        "id": 7233,
        "title": "Ottesen fejrer medaljejubilæum: Det var meget sjovt",
        "content": "Svømmeren Jeanette Ottesen kan fejre et flot jubilæum, efter at hun natten til lørdags dansk tid vandt guld ved kortbane-VM i 50 meter butterfly. Guldmedaljen føjer sig nemlig ind i en imponerende række af medaljer, som den nu 28-årige svømmer har slæbt med hjem fra VM-, EM og OL. - Jeg tror faktisk, det er min internationale medalje nummer 50, så det skal fejres, siger Ottesen til TV2 Sport. Lørdagens guldmedalje kom en smule uventet, fordi det var amerikaneren Kwesi Worrell, der gik ind til finalen som favorit. Ottesen vandt sølv på distancen ved seneste kortbane-VM for to år siden, men trods sin - for en topsvømmer - høje alder, lykkedes det hende altså at tage et skridt opad på sejrspodiet. - Det var meget sjovt. Jeg har ikke tænkt så meget over det. Jeg har taget runde for runde. Og altså, så skete det jo bare, siger Jeanette Ottesen. Guldet er Ottesens anden medalje ved VM i Windsor. Den første kom i hus tidligere på ugen i 4x50 meter holdmedley. Hun vandt sine første internationale medaljer ved kortbane-EM i Rijeka i 2008. I alt er det blevet til 33 EM-medaljer, 16 VM-medaljer, foruden den bronzemedalje hun sikrede sig i holdkap ved OL i Rio. /ritzau/",
        "metadata": {
            "source": "https://www.berlingske.dk/sport/ottesen-fejrer-medaljejubilaeum-det-var-meget-sjovt",
            "image_url": "https://berlingske.bmcdn.dk/media/cache/resolve/image_x_large/image/5/54081/15723613-jeanette-ottesen---20161210095.jpeg",
            "publication_time": "Lørdag d. 10. december 2016, kl. 10.09",
            "author": null,
            "related_links": [],
            "attachments": []
        }
    }
}