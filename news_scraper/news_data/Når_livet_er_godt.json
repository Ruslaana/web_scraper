{
    "version": "1.0",
    "document": {
        "id": 18255,
        "title": "Når livet er godt",
        "content": "En albumtitel, som newyorker-rapperen - på trods af skilsmissen fra R&B-sangerinden Kelis i 2009 (det er hendes bryllupskjole, Nas holder på coveret) og en stor skattesag - alligevel vil have os til at tage for pålydende. Og lytter man til pladen, er det faktisk ikke så svært. Her får man en uhyggeligt veloplagt 38-årig rapper med masser på hjerte iscenesat i stærkt filmiske lydkulisser. Nas er hudløst ærlig omkring bruddet med Kelis og forholdet til teenagedatteren, der nu er begyndt at date unge playas, der minder ikke så lidt om ham selv som ung. Oven i det står den på nostalgisk historiefortælling fra hans hårdkogte ungdom og statusrapporter fra en aldrende millionær-ghettodrengs liv i overhalingsbanen. Overlegent leveret. Vedkommende i sine bedste stunder. Og et bevis på at han stadig er en af de hårdest spyttende rimsmede i gamet.",
        "metadata": {
            "source": "https://www.berlingske.dk/musikanmeldelser/naar-livet-er-godt",
            "image_url": "https://berlingske.bmcdn.dk/media/cache/resolve/image_x_large/image/65/653345/5371846-nas.jpg",
            "publication_time": "Torsdag d. 19. juli 2012, kl. 22.30",
            "author": null,
            "related_links": [],
            "attachments": []
        }
    }
}