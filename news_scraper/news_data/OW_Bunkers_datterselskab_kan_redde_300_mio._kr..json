{
    "version": "1.0",
    "document": {
        "id": 13241,
        "title": "OW Bunkers datterselskab kan redde 300 mio. kr.",
        "content": "Der kan nu være op til 300 mio. kr. på vej til konkursboet efter OW Bunker. Siden OW Bunker i begyndelsen af november noterede sig for en af de største børsskandaler i Danmarkshistorien, har kuratorerne arbejdet på at finde og inddrive mulige aktiver til konkursboet. Første skridt er nu taget i dag. Onsdag meddeler advokatfirmaerne Gorrissen Federspiel og Plesner, at det nu er blevet muligt at sælge datterselskabet OW Tankers til Alba Tankers.  »Skibene kommer nu til at blive sat i drift, og så får vi derefter mæglere til at udbyde dem på markedet. I stedet for at vi bare sidder og venter på, at interessenter opkøber skibene enkelvis, går vi nu aktivt ind på det danske og internationale marked og spørger, hvem der er intereseret i en velfungerende flåde,« siger Peter Fogh fra Plesner.Han forklarer, at det aktive salg skal være med til at skabe ro omkring skibene gennem en ordentlig salgsproces. Ifølge kuratorerne sikrer aftalen desuden, at værdierne og et stort antal arbejdspladser i rederiselskaberne bevares.»Salget kan være med til at sikre, at vi ikke er tvunget til at sælge skibene til folk, som kommer og giver nogle skamfulde bud, fordi de tror, at vi er fallit. Det er i alles interesse inklusiv panthavernes,« siger Peter Fogh. OW Tankers ejer syv skibe, som ligger i hvert deres selskab som datterselskaber under OW Tankers.",
        "metadata": {
            "source": "https://www.berlingske.dk/virksomheder/ow-bunkers-datterselskab-kan-redde-300-mio.-kr",
            "image_url": "https://berlingske.bmcdn.dk/media/cache/resolve/image_x_large/image/32/327475/7962530-ow-bunker.jpg",
            "publication_time": "Onsdag d. 26. november 2014, kl. 16.05",
            "author": "Morten Jasper",
            "related_links": [],
            "attachments": []
        }
    }
}