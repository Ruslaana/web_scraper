{
    "version": "1.0",
    "document": {
        "id": 20838,
        "title": "EU forbereder at kunne omgå ungarsk veto og fastholde sanktioner mod Rusland",
        "content": "EU forbereder at kunne bruge kapitalkontrol og toldsatser mod Rusland, hvis Ungarn skulle blokere for udvidelsen af de økonomiske sanktioner mod Moskva. Europa-Kommissionen har ifølge den britiske finansavis Financial Times informeret medlemslandene om, at en stor del af de nuværende sanktioner – heriblandt de indefrosne russiske statsværdier for 200 milliarder euro eller 1,49 billioner kroner – vil kunne omlægges til et andet lovgrundlag, så et ungarsk veto kan omgås. Ungarns premierminister,Viktor Orbán, har gentagne gange stillet sig på bagbenene, når EU har villet forlænge sanktionerne mod Rusland. Han har også truet med at nedlægge veto, når de nuværende sanktioner i slutningen af juli skal forlænges i endnu seks måneder. Forlængelsen, der omfatter importforbud og prislofter på blandt andet energi, kræver godkendelse fra alle 27 EU-medlemslande. Hvis der bliver behov for at bruge et andet lovgrundlag, vil det blot kræve almindeligt flertal blandt EU-landene at forlænge sanktionerne. Kapitalkontrol skal forhindre, at der strømmer penge ind i Rusland og dermed bidrag til den russiske krigskasse. Toldsatser rammer selve handelen og har tidligere været brugt til at ramme både Rusland og Belarus, og der arbejdes lige nu på at lægge told på beriget uran som en del afEUs nye plan, der skal gøre kontinentet helt fri fra russiske energiforsyninger i 2027. Det har også tidligere været på tale, at hvert enkelt medlemsland skulle indføre særlige tiltag. Derved ville Belgien kunne forbyde de indefrosne russiske værdier, hvoraf flest fysisk befinder sig i Belgien, at komme tilbage til Rusland. To tredjedele af værdierne befinder sig i EU, størstedelen i et depot hos selskabet Euroclear i Belgien.Renterne af de indefrosne værdier har EU hidtil brugtpå hjælp til Ukraine ud over de penge, som EU selv har bevilget i støtte. EUs 17. sanktionspakke mod Rusland ventes vedtaget i denne uge, så den kan få effekt fra næste uge. Den rammer blandt andet virksomheder i Kina og andre lande, som hjælper Rusland med at undgå sanktioner, og Ungarn har ikke været på tværs her. ",
        "metadata": {
            "source": "https://www.berlingske.dk/virksomheder/eu-forbereder-at-kunne-omgaa-ungarsk-veto-og-fastholde-sanktioner-mod",
            "image_url": "https://berlingske.bmcdn.dk/media/cache/resolve/image_x_large_vertical/image/192/1920818/24949872-ungarns-premierminister-viktor-orbn-til-venstre.jpg",
            "publication_time": "Tirsdag d. 13. maj 2025, kl. 11.05",
            "author": "Thomas Breinstrup",
            "related_links": [],
            "attachments": []
        }
    }
}