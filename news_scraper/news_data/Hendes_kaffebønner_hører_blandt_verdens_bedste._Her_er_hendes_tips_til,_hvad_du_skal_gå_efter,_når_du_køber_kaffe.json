{
    "version": "1.0",
    "document": {
        "id": 556,
        "title": "Hendes kaffebønner hører blandt verdens bedste. Her er hendes tips til, hvad du skal gå efter, når du køber kaffe",
        "content": "Mariana Iturralde fra Bolivia bliver tydeligt rørt, da en barista midt i interviewet kommer ned til bordet i Indre By og hvisker: »Der er en tidligere verdensmester, der sidder lige derovre og drikke din kaffe. Og Tim Wendelboe sidder indenfor.« Verdensmesteren viser sig at være Dale Harris, som i 2017 blev kåret til verdens bedste barista, og norske Tim Wendelboe er en verdensberømt kafferister og ligeledes tidligere verdensmester. Begge var kommet til Coffee Collective i Kristen Bernikowsgade for at drikke kaffefarmeren Mariana Iturraldes kaffe, som kommer fra verdens måske højest beliggende kaffefarm, Takesi, i Bolivia. »Det er en fantastisk ære, at disse berømtheder fra kaffebranchen, mestre og andre fra hele verden, kommer specifikt for at prøve min kaffe. Det er overvældende,« siger Mariana Iturralde. Hun er ikke blot en af verdens få kvindelige kaffefarmere. Hun er også en af de bedste. Mariana Iturraldes kaffeplantage ligger i Bolivia, på bjergskråningerne ved Takesi-dalen, hvorfra plantagen har sit navn.Fold sammenLæs mereFoto: Liv Latricia Habel. Kaffen fra hendes farm er virkelig noget særligt, og når der kommer friske leveringer fra Takesi til Coffee Collective, kan hypen i kaffeverdenen nok bedst sammenlignes med, når der kommer et nyt Taylor Swift-album. I anledning af World of Coffee, Europas største kaffemesse, som i år finder sted i København, er Iturralde på besøg hos danske Coffee Collective, hvor hun holder smagninger og foredrag i filialen i Kristen Bernikowsgade. Det lå ellers ikke i kortene, at hun skulle sidde på en smart kaffebar i Norden og stå bag en kaffe, som verdensmestre ville valfarte til for at smage. For da hendes far omkring årtusindskiftet fik ideen til at bruge det land, der ellers var blevet brugt af mineselskaber, til at dyrke kaffe, troede alle, at familien var skør. Man mente, at det var umuligt at dyrke kaffe i de højder – 1.850-2.300 meter over havets overflade. Men Mariana Iturralde, der netop var kommet hjem fra sine studier i Washington, D.C., var klar på ideen, og dermed blev verdens – angiveligt – højest beliggende kaffefarm grundlagt. Hun er dermed første generation kaffefarmer i en form for familiedrevet branche, hvor folk typisk har dyrket kaffe i generationer. Og så er hun kvinde, hvilket bestemt heller ikke er typisk. Mariana Iturraldes familie var indtil kaffeeventyret beskæftiget med minedrift.Fold sammenLæs mereFoto: Liv Latricia Habel. Det atypiske har dog vist sig at kunne betale sig. Det tager normalt seks til otte måneder fra kaffetræets blomstring, til man har et modent kaffebær. På grund af højden tager det hos Takesi 10-13 måneder, forklarer hun. »Vi tror, at den meget lange proces giver den sine særlige og unikke attributter,« siger hun. Dermed står det klart: Ligesom modstanden fra omgivelserne har været med til at gøre Mariana Iturralde til en af verden bedste kaffefarmere, er det også modstanden fra omgivelserne, der gør, at selve kaffen er verdensklasse. Elle, som Mariana Iturralde selv siger det: »Som iværksætter i Bolivia – og måske også som kvinde, selvom jeg er tilbageholdende med at kønne det – så er det første svar altid nej. Den politiske og økonomiske situation gør det heller ikke nemmere. Men jeg har lært, hvordan man gør et nej til et ja.« »Og den modstandsdygtighed, der følger med modgang, har gjort, at jeg nu kan komme over enhver forhindring.« Så da folk omkring hende mente, at det var umuligt at sende kaffe verden rundt med luftpost, så var hun uenig – og nu er det netop det, hun gør. Coffee Collective har arbejdet sammen med Mariana Iturralde og Takesi i ni år, og Coffee Collective er de eneste i Europa, der har fået lov til at riste kaffe fra Takesi.Fold sammenLæs mereFoto: Liv Latricia Habel. For hendes kaffe er så god, at aftagerne er villige til at betale den væsentligt højere pris. En kop Takesi Geisha, en håndbrygget filterkaffe, koster 95 kroner hos Coffee Collective, ogen pose med120 gram bønner koster 227 kroner, hvilket svarer til en kilopris på knap 1.900 kroner. Til gengæld smager den fantastisk – sød og fyldig, med en tør, citrusagtig eftersmag hen ad bergamotte, som også indgår i earl grey-te. Vi smager også på Maragogypen fra Takesi, en slags arabicakaffe, der går under navnet elefantbønnen, fordi selve bønnerne er så store. Og det er en bæreksplosion i munden. Det er den slags oplevelse, som alle kaffenørder jagter, som en junkie jagter følelsen fra sit første fix. Man kan forestille sig, som vi sidder her og drikker kaffe til knap 100 kroner koppen, at afstanden til Bolivia på alle måder må være stor? »Altså, jeg ville aldrig have troet, at jeg skulle kunne komme ind på det nordiske marked, før jeg blev henvist til Coffee Collective af Geoff Watts,« siger hun, med henvisning til en i branchen kendt kaffeindkøber. »Men det er ikke underligt for mig, at prisen er, hvad den er. Det er prisen for en kop Takesi i hele verden. Så på den måde er afstanden med tiden blevet mindre. Og Coffee Collective er helt transparente om, hvilke omkostninger, de har, og hvad prisen kommer af.« Førnævnte Geoff Watts var en af pionererne inden for det, han iThe New York Timesengang kaldte »relationship coffee«. En måde at handle på, hvor risterier og kaffefarmere kender og handler direkte med hinanden fremfor gennem mellemmænd. Og netop sådan et forhold har Coffee Collective og Mariana Iturralde nu. Coffee Collective gør i det hele taget en dyd ud af at kende dem, der dyrker kaffen, og de betaler også væsentligt over markedsværdien for deres kaffe. Hvor meget er trykt på hvor enkelt pose - det afhænger af kvaliteten. Coffee Collective betaler således en kvalitetsbonus på 1.897 procent over markedsprisen til Mariana Iturraldes Takesi Geisha-kaffe. Vores tid var ved at rinde ud, men når man har en af verdens bedste kaffefarmere til rådighed, så kunne jeg alligevel ikke dy mig for at bede om et par råd til den gængse kaffekøber. Det blev til fem. Mariana Iturralde er hele ugen på besøg hos Coffee Collective i Kristen Bernikows gade. Den norske stjernerister Tim Wendelboe gæster Coffee Collective i Carlsbergbyen torsdag. Du kan se det samlede program hos Coffee Collective, med en række særlige events i anledning af World of Coffee,her. Du kan også læseBerlingskes guidetil en række arrangementer i denne uge hos nogle af byens andre kaffebarer. ",
        "metadata": {
            "source": "https://www.berlingske.dk/kultur/hendes-kaffeboenner-hoerer-blandt-verdens-bedste-her-er-hendes-tips-til",
            "image_url": "https://berlingske.bmcdn.dk/media/cache/resolve/image_x_large_vertical/image/181/1810544/24737905-mariana-iturraldes-kaffeplantage-ligger-i-bolivia.jpg",
            "publication_time": "Onsdag d. 26. juni 2024, kl. 19.52",
            "author": "Joachim Talbro Paulsen",
            "related_links": [],
            "attachments": []
        }
    }
}