{
    "version": "1.0",
    "document": {
        "id": 12049,
        "title": "Ripenserne fester for dronning Dagmar",
        "content": "Danmarks ældste by står på den anden ende i denne weekend. Årsagen er den sagnomspundne dronning Dagmar, der, som folkevisen siger, døde udi Ribe. I disse dage er det 800 år siden, at kong Valdemar Sejrs folkekære hustru udåndede i barselssengen, og det markerer man i Ribe med en folkefest af de store. Fredag står den på børneoptog, Dagmar-marked og fællesspisning med middelaldermad på menuen. Lørdag er musikken i fokus, blandt andet med en opførelse af Line Tjørnhøjs opera om dronning Dagmar, Anorexia Sacra, i Ribe Domkirke. Senere på aftenen danner ruinen af kongeborgen Riberhus ramme om en festkoncert med blandt andre Allan Olsen, Annika Aakjær og Stine Stengade, inden festlighederne sluttes af med fakkeltog og kædedans i byens gader. Dronning Dagmar blev født som bøhmisk prinsesse i det nuværende Tjekkiet, og derfor får Dagmar-festen også en række tjekkiske islæt. Tjekkiske sangere, kunstnere og gøglere deltager i festen, hvor formanden for Tjekkiets parlament, Miroslava Nmcová, fredag vil åbne hele to udstillinger om dronningen. BNB",
        "metadata": {
            "source": "https://www.berlingske.dk/samfund/ripenserne-fester-for-dronning-dagmar",
            "image_url": "https://berlingske.bmcdn.dk/media/cache/resolve/image_x_large/image/15/157768/5195606-dronning-dagmar---kon-valdemar-sejrs-hustru.jpg",
            "publication_time": "Fredag d. 25. maj 2012, kl. 12.04",
            "author": null,
            "related_links": [],
            "attachments": []
        }
    }
}