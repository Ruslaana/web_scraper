{
    "version": "1.0",
    "document": {
        "id": 4855,
        "title": "Lærer i forsvar for 10. klasse: »Skru ned for tempoet, giv plads til dannelse og mere erhvervspraktik«",
        "content": "Vi har demokrati i Danmark. Det er godt. Desværre betyder det også, at vi som befolkning bliver præsenteret for reformer, vi ikke altid kan se det kloge i. Senest en faretruende melding om at sløjfe 10. klasse med den begrundelse, at uddannelsen skal tilpasses ungdommen i 2024. Men nogle ting i livet er uforanderlige. Vejen fra ungdom til voksenliv er en strækning med mange valg. Hvorfor skal fremtidens unge tvinges ud i tidligere valg? Trivselsmålinger har allerede påvist, at de unge mennesker er under et stadigt pres. Og endda alt for tidligt. Det er voksne beslutningstagere, som mener, at et skærpet krav til stx skal skille fårene fra bukkene. Hvilket samme beslutningstagere ser som en klar gevinst, for fårene kan gå direkte til en velfærdsuddannelse. Og det er der behov for, for demografien viser, at vi bliver flere ældre end unge. Men er det vejen at gå? Det er trist, hvis valgene træffes af nød og ikke af lyst og talent. Vi har haft bedre forhold for de unge. Der var engang, hvor der var tilknyttet uddannelsesvejledere på enhver folkeskole, og hvor skoledagen var kortere og gav mulighed for en rolig og afbalanceret hverdag med plads til både fritidsjob og fritidsaktiviteter. Reformen i 2013 forlængede elevernes skoledage med den tanke, at de ville blive fagligt dygtigere. Det ved politikerne i dag var forkert, og der er igen åbnet op for kortere skoledage. Bedre sent end aldrig. Men nu bliver der begået en ny stor fejl. Hvorfor har politikerne så travlt på de unges vegne? Hvorfor har vi ikke råd til at bevare 10. klasse som en mulighed? 10. klasse giver de unge mulighed for at mærke efter og finde ud af, hvilken vej de vil gå. Det er en skrøne, at 10. klasse kun er for de bogligt svage. Det er også til elever, som er kloge nok til at indse, at et år mere giver dem tid til at opdage, hvor både evner og interesser ligger, før den vigtige beslutning om uddannelsesretning skal træffes. Og tilmed giver 10. klasse dem en fornyet mulighed for at forbedre deres karakterer, så flere døre står åbne. Politikerne har lovet, at 10. klasse kan fortsætte på efterskoler. De frygter ikke, at efterskolerne bliver overrendt. Det er jo allerede påvist, at det er en bestemt gruppe af unge, der vælger efterskolerne til. Det er ikke unge med anden etnisk baggrund, og det er heller ikke unge, hvis forældre ikke har det fornødne økonomiske råderum. Det er godt at højne erhvervsuddannelserne, men vejen bør ikke gå via tempo, nyt navn og en fin hue. Hastværk er lastværk. Politikerne bør have mere tillid til både de unge og til de lærere, som hver dag danner og uddanner de unge efter bedste evne. De politisk bestemte rammer bør tage højde for målgruppen, som er unge mennesker i stadig udvikling. Skru ned for tempoet, giv plads til dannelse og mere erhvervspraktik. Og så naturligvis; bevar 10. klasse. Hanne Østergaard er lærer i folkeskolen ",
        "metadata": {
            "source": "https://www.berlingske.dk/synspunkter/laerer-i-forsvar-for-10-klasse-skru-ned-for-tempoet-giv-plads-til",
            "image_url": "https://berlingske.bmcdn.dk/media/cache/resolve/image_x_large_vertical/image/185/1850500/24819669-elever-med-bgerglas-og-beskyttelsesbriller-natur.jpg",
            "publication_time": "Mandag d. 28. oktober 2024, kl. 12.41",
            "author": null,
            "related_links": [],
            "attachments": []
        }
    }
}