{
    "version": "1.0",
    "document": {
        "id": 21900,
        "title": "Rekordrus på boligmarkedet: Priser og handler stiger trods Trumps truende toldkrig",
        "content": "Der bliver nærmest sat rekord efter rekord på boligmarkedet. Foren måned siden lød det,at antallet af bolighandler i februar var på sit næsthøjeste nogensinde, men dén andenplads er nu vippet af pinden og er blevet til en tredjeplads. Nye tal fra Boligsiden viser nemlig, at boligsalget i marts var det næsthøjeste nogensinde, med 7.842 handler, når man tager sæsonudsving ud af ligningen. Og det er på mange måder bemærkelsesværdigt, fordi hele verden dirrer under Donald Trumps hæsblæsende handelskrig. »Det kan godt undre, at boligsalget fortsætter fremad i fuld firspring, når man tager højde for den i øjeblikket store politiske uro,« konstaterer Lise Nytoft Bergmann, boligøkonom i Nordea Kredit. Boligpriserne steg i marts, og markedet holder endda stand, selvom danskerne ser meget sort på deres økonomiske fremtid. Kun tre gange før har Danmarks Statistikmålt forbrugertilliden så lav som nu, og i de tre perioder er boligpriserne faldet. Derfor er det naturligt at overveje, hvorfor det ikke gør sig gældende denne gang, mener Lise Nytoft Bergmann. »Forklaringen skal formentlig findes i, at danskerne endnu ikke for alvor er blevet ramt på deres egen økonomi,« tilføjer hun og henviser til, at økonomien og arbejdsmarkedet fortsat er solid. Ejendomsmæglerne har indtil videre formået at sælge allerflest boliger i marts 2021, hvor en lav rente sendte danskerne på boligjagt under coronapandemien. Det var også dengang, folk ilede ud og købte sommerhuse. Dem vender vi tilbage til.  De mange bolighandler i marts er ikke overraskende, for siden efteråret er boligmarkedet gået et gear op. Handelsaktiviteten har gentagne gange været fem procent højere end i månederne op til coronapandemien. Samtidig bliver der handlet 80 procent flere boliger i forhold til bunden i 2022, hvor boligmarkedet var tynget af høj inflation og kraftigt stigende renter. Det bemærker Jeppe Juul Borre, cheføkonom i Arbejdernes Landsbank. Han tror på, at det gode humør fortsætter med let stigende priser og mange handler. Men cheføkonomen anerkender, at Donald Trump kan kaste grus i maskineriet. »De nye toldsatser og potentiel handelskrig ser vi ikke her og nu som en stor risikofaktor for boligmarkedet, men vi er også anerkendende overfor, at det kan blive en faktor på sigt, hvis det udvikler sig til det værre,« siger Jeppe Juul Borre. Zoomer man ind på de nye handelstal, så er det både huse, lejligheder og sommerhuse, der er blevet solgt godt af i marts. Med forårets komme plejer flere at være på jagt efter et sommerhus, og når man sæsonkorrigerer tallene, har 821 sommerhuse skiftet ejere i årets første forårsmåned. Det er et lille fald i forhold til februar, men lysten til at købe sommerhus er stadig på et ganske højt niveau. Dog er der stadig et godt stykke vej op til de rekordmange handler under coronapandemien i 2020 og 2021. Ser man på landkortet, har sommerhussalget især haft gode dage i Vest- og Sydsjælland samt Sydjylland.  Vender man blikket mod lejligheder, er det svært at komme uden om aktiviteten i København. Her er salget stukket fuldstændig af fra resten af landet, men en ganske betragtelig del af danske lejligheder ligger også i København. Hele 1.058 lejligheder blev handlet i marts i hovedstaden, når man tager højde for sæson. Lise Nytoft Bergmannhar tidligere påpeget, at hun har en lille bekymringsrynke angående prisen på københavnske ejerlejligheder, fordi de er steget meget de seneste år. Og hvis Donald Trumps toldkrig sætter en kæp i hjulet på det danske boligmarked, kan den let ramme de områder, der er steget mest i pris.",
        "metadata": {
            "source": "https://www.berlingske.dk/dine-penge/rekordrus-paa-boligmarkedet-priser-og-handler-stiger-trods-trumps",
            "image_url": "https://berlingske.bmcdn.dk/media/cache/resolve/image_x_large/image/191/1912904/24933747-sommerhus-i-odsherred.jpg",
            "publication_time": "Onsdag d. 16. april 2025, kl. 17.44",
            "author": "Signe Terp",
            "related_links": [],
            "attachments": []
        }
    }
}