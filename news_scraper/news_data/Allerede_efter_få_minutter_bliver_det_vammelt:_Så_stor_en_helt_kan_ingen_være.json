{
    "version": "1.0",
    "document": {
        "id": 3059,
        "title": "Allerede efter få minutter bliver det vammelt: Så stor en helt kan ingen være",
        "content": "De fem endagsklassikere er cykelsportens hellige relikvier. »Monumenterne«, som de kaldes, er gjort af et drømmestof, og med en triumf i en af endagsklassikerne vil du skrive dig ind i historiebøgerne medEddy Merckx,Tadej Pogacarog resten af panteonet. For den danske stjernerytterMads Pedersener de den sidste brik i puslespillet. Hvis han stoppede i morgen og så tilbage på sin karriere, ville han ikke være 100 procent tilfreds, selvom danskeren har vundet verdensmesterskabet i linjeløb og etaper i både Tour de France, Giro d’Italia og Vuelta a España. Det fortæller han i den nye dokumentarserie »Chasing Cobbles« over fire afsnit på streamingtjenesten Max, hvor man med den dygtige cykelkommentator Anders Mielke som fluen på væggen kommer helt tæt på Mads Pedersens op- og nedture i 2024-sæsonen. Hypen er forståelig; den 29-årige dansker fra Tølløse er vel Kongerigets største sportsstjerne netop nu, og det vil han også være efter serien, selvom den er blottet for brod og harmløs som en sprinter på Mont Ventoux. Allerede efter en snes minutter lister tvivlen sig ind. Lovprisningerne regner ned over den sympatiske dansker; heltedyrkelsen er grænseløs. Alle omkring ham står i kø for at tegne billedet af en stålsat og afholdt leder – holdkammeraterne, konkurrenterne og ikke mindst Lidl-Trek-træneren Mattias Reck. Alle elsker ham – og han elsker dem. Mads Pedersen »cykler med hjertet«; »han er et dyr«; »han er en dræber«; »han er en maskine«. Mads Pedersen siger, at hans forældre gav ham muligheden for at drømme stort, og intet vil være større end at vinde et monument. Tv-serien »Chasing Cobbles« har gevaldige problemer. Især er den for lang.Fold sammenLæs mereFoto: Max/Eurosport. En livsdrøm, og nu skal det være. 2024, hvor optagelserne er lavet, skal være året. 30erne venter lige rundt om hjørnet. Monumenterne er hans revir, og jagten er sat ind. Kan det virkelig være rigtigt, at dokumentarserien skal være så ufarlig og ukritisk? Let bliver det ikke for Mads Pedersen, han styrter igen og igen, men ender med at blive den tredjemest vindende cykelrytter i kalenderåret. En herkulisk bedrift, men missionen over dem alle mislykkes. Tadej Pogacar, Jasper Philipsen og Mathieu van der Poel bliver hans overmænd i Milano-Sanremo, Flandern Rundt, Paris-Roubaix, Liege-Bastogne-Liege og Lombardiet Rundt. Men Mads Pedersen er en konstant udfordrer til tronen – og lige ved og næsten. Serien skildrer det hele, men drukner i mængden af klichéfyldte studieinterview og optagelser af små dialoger og handlinger bag kulissen. For meget råbånd er kommet med; serien kunne let være barberet ned til det halve og være tilsat dramaturgiske greb. I stedet hviler den i det faktum, at vi er kommet bag kulissen hos Lidl-Trek, men det er ikke interessant nok til tre timers tv. Jo, måske hvis serien havde haft mere kant og panache. Vi ved det allerede, han er en halvgud på de fedtede brosten og snoede belgiske og franske landeveje, en urkraft med protestantisk arbejdsmoral, men hvem er Mads Pedersen egentlig? Mennesket Mads Pedersen? Mads Pedersen under Paris-Nice i marts.Fold sammenLæs mereFoto: Anne-Christine Poujoulat/AFP/Ritzau Scanpix. Hvilken pris har han betalt for at udleve sin ultimative solodrøm væk fra familien, hvornår indtræffer de mørke øjeblikke, tvivlen og de svære refleksioner? Serien kradser lidt i det – meget lidt – og kun overfladisk. I det sidste afsnit – som også er det bedste – siger Mads Pedersen, at han nogle gange føler, at det ikke er det hele værd. Alt, han har arbejdet hårdt for, kan forsvinde på et splitsekund, som tilfældet var under Tour de France i sommeren 2024, da han styrtede, fik et brud på skulderbladet og måtte udgå. Men der går ikke længe, inden serien trækker kløerne ind og atter søger det sikre: heltedyrkelsen tilsat en sagte, balsamisk englemusik (som var man hensat til et spaophold) og lidt melankolsk klaver efter hans voldsomme styrt i Dwars door Vlaanderen, der rangerer under de fem monumenter. Lidl-Trek må være begejstret for dokumentarserien. Her går det godt, alt ånder fryd og gammen, ingen bliver trådt over tæerne. Det amerikanske hold, der er sponsoreret af en discount-supermarkedskæde og en cykelfabrikant, virker som verdens bedste arbejdsplads, og lederen Mads Pedersen har såmænd også været til bryllup hos mekanikeren. Her står vi sammen – her er vi alle venner. Og gud, hvor er det kedeligt! »Chasing Cobbles«. Produceret af Velodoc. Med Anders Mielke og Johannes T. Hansen. Kan ses på Eurosport og Max. Fire afsnit a 45 minutter.",
        "metadata": {
            "source": "https://www.berlingske.dk/skaerm/allerede-efter-faa-minutter-bliver-det-vammelt-saa-stor-en-helt-kan-ingen",
            "image_url": null,
            "publication_time": "Torsdag d. 17. april 2025, kl. 15.33",
            "author": null,
            "related_links": [],
            "attachments": []
        }
    }
}