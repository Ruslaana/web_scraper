{
    "version": "1.0",
    "document": {
        "id": 10256,
        "title": "Professor: Støjbergs svar til ombudsmanden er uhørt",
        "content": "Overraskende og ikke set i nyere tid. Det mener tidligere justitsminister for Socialdemokraterne og professor i jura Ole Espersen om, at udlændinge- og integrationsminister Inger Støjberg (V) ignorerer kritikken fra Folketingets Ombudsmand om de omstridte flygtningeannoncer.  - Det er meget overraskende for mig. Ombudsmandens arbejde er jo spildt, hvis en minister ikke følger hans henvisninger. Hvis det sker gentagne gange, kan det jo udvande ombudsmandens rolle, siger Ole Espersen. Han fortæller, at ombudsmandens vigtigste rolle er at undersøge den praksis, som Folketinget selv har etableret.  Ombudsmanden har ikke nogle juridiske værktøjer, men Espersen understreger, at ombudsmandens eneste reelle mulighed for at vise gennemslagskraft er, hvis henstillingerne bliver fulgt. Derfor er Ole Espersen forundret over Inger Støjbergs reaktion. Han kalder derimod ombudsmandens udtalelse for \"fremragende\" og \"meget pædagogisk\". - Jeg erindrer ikke, at en minister har nægtet at følge ombudsmandens afgørelse eller henstilling. Måske for 20-30 år siden, men ikke her i nyere tid, siger han.  Regeringens annoncer blev i september trykt i fire aviser i Libanon. Ombudsmanden lægger i udtalelsen vægt på, at annoncerne kan have skræmt især syriske flygtninge fra at søge mod Danmark - på et forkert grundlag. De asylregler, annoncerne nævner, gælder nemlig kun for et fåtal af de syriske flygtninge.  For nylig blev Folketinget enig om flere asylstramninger, og det er de stramninger, som Inger Støjberg og regeringen gerne vil have trykt i nye annoncer. - De nye stramninger bliver vedtaget i Folketinget i januar, så derefter regner jeg med at annoncere igen, sagde hun tidligere torsdag. Støjberg siger i sin kommentar til ombudsmandens kritik til Ritzau, at hun \"ikke er enig\" og mener \"at ombudsmanden har begået en fejl\". Hun siger dog, at hun tager ombudsmandens udtalelse til efterretning.  /ritzau/",
        "metadata": {
            "source": "https://www.berlingske.dk/politik/professor-stoejbergs-svar-til-ombudsmanden-er-uhoert",
            "image_url": "https://berlingske.bmcdn.dk/media/cache/resolve/image_x_large/image/16/161566/11644713-stjberg.jpg",
            "publication_time": "Torsdag d. 10. december 2015, kl. 19.32",
            "author": null,
            "related_links": [],
            "attachments": []
        }
    }
}