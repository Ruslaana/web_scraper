{
    "version": "1.0",
    "document": {
        "id": 20472,
        "title": "En hård dag på kontoret",
        "content": "Selv om den sande historie om WikiLeaks og dens kontroversielle grundlægger, Julian Assange, er fascinerende i al sin svimlende globale modernitet, er spillefilmen »The Fifth Estate« om samme emne faktisk mest et eksempel på, at ikke al virtuel virkelighed egner sig til filmdrama, hvis det skal mærkes i maven. Første halvdel engagerer mest, da computeroperatøren Daniel Domscheitberg (spillet af Daniel Brühl) møder computer-anarkisten Julian Assange (Benedict Cumberbatch) i Berlins hippe aktivistmiljø. Den energiske og selvbevidste Julian imponerer Daniel, der i forvejen søger mere højloftede værdier end dem, hans kontorjob kan tilbyde ham. Julian har derimod vandret som en ensom, halvautistisk profet i internettets ørken i et forsøg på at samle tilhængere om sin sag: et fristed for verdens såkaldte whistleblowere, hvor de i sikkerhed kan afsløre statslige og militære hemmeligheder. Snart ruller fristedet WikiLeaks afsløringer om 9/11, Irak og Afghanistan, så alverdens efterretningstjenester må vride deres hænder i afmagt. På trods af det faktuelle drama er informationskrigene svære at omsætte til billeder, og man keder sig hurtigt i de uendelige scener med scrollende computerdata og febrilske indtastninger. Det minder mest af alt om en dag på kontoret, selv om instruktøren Bill Condon har pumpet scenerne kunstigt op med svulstig spændingsmusik. Ufrivilligt komiske er tillige en række »metaforiske« scener, hvor karaktererne går eksistentielt plagede rundt i skyer af brændende computere og flyvende dokumentmapper. Midt i larmen redegøres der dog fint for grundkonflikterne i WikiLeaks-eventyret: Hvordan balancerer man idealet om at frigive hemmeligheder og hensynet til de implicerede, som for eksempel de efterretningsagenter, der navngives i de lækkede dokumenter? Og hvilken rolle skal de gamle medier have, når alt hemmeligt pludselig ligger tilgængeligt på nettet? Cumberbatch leverer faktisk en solid skuespilpræstation som den komplekse og paranoide Assange, men det er paradoksalt nok et problem for filmen, at hovedkarakteren grundlæggende er aldeles usympatisk. Til sidst synes filmen helt at løbe tør for energi og fortæller kun om de aktuelle voldtægtsanklager mod Assange i nogle påklistrede rulletekster. Hvad: »The Fifth Estate« Hvem: Instruktør: Bill Condon. Medvirkende: Daniel Brühl, Benedict Cumberbatch. Hvor: Premiere over hele landet.",
        "metadata": {
            "source": "https://www.berlingske.dk/filmanmeldelser/en-haard-dag-paa-kontoret",
            "image_url": "https://berlingske.bmcdn.dk/media/cache/resolve/image_x_large/image/92/922069/6948463-assangejpg.jpeg",
            "publication_time": "Onsdag d. 06. november 2013, kl. 22.30",
            "author": "Kristian Lindberg",
            "related_links": [],
            "attachments": []
        }
    }
}