{
    "version": "1.0",
    "document": {
        "id": 18867,
        "title": "Camilla Herrem afløser »AG« i Tvis",
        "content": "Det bliver den norske landsholdsfløj Camilla Herrem, der skal afløse Ann Grete Nørgaard i Dame Håndbold Liga-klubben Team Tvis Holstebro. Parterne har indgået en et-årig aftale. »Vi har været gennem en spændende proces i forhold til at finde en afløser for »AG«, hvor vi selvfølgelig også har tænkt i økonomi. Heldigvis har vi rigtig mange samarbejdspartnere, som vil klubben lidt mere end det sædvanlige, og det har resulteret i, at vi med økonomisk hjælp fra disse partnere har kunnet kigge efter og nu hente en fløj i verdensklasse,« siger TTH-direktør Emil Bjørnø Cheftræner Pether Krautmeyer glæder sig over tilgangen. »Når man skal finde en afløser for så god en spiller som Ann-Grete Nørgaard, så er der vel kun en håndfuld at vælge mellem, og den er Camilla bestemt iblandt. Hun er en fantastisk spiller, der er ekstremt teknisk god, og da hun også elsker at spille hurtigt og løbe kontra, ja så passer hun som hånd i handske til TTH,« siger Pether Krautmeyer. Camilla Herrem kommer til Team Tvis Holstebro efter en turbulent sæson i rumænske Baia Mare. »Den danske liga er stærk med mange gode hold. Det vil være med til at udvikle mig,« siger hun.",
        "metadata": {
            "source": "https://www.berlingske.dk/sport/camilla-herrem-afloeser-ag-i-tvis",
            "image_url": "https://berlingske.bmcdn.dk/media/cache/resolve/image_x_large/image/70/702567/9354427-camilla-herrem.jpeg",
            "publication_time": "Fredag d. 19. juni 2015, kl. 11.39",
            "author": null,
            "related_links": [],
            "attachments": []
        }
    }
}