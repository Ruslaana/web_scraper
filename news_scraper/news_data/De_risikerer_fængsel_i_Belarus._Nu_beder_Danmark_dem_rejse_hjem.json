{
    "version": "1.0",
    "document": {
        "id": 21066,
        "title": "De risikerer fængsel i Belarus. Nu beder Danmark dem rejse hjem",
        "content": "I mere end et år har belarusiske demokratiforkæmpere forsøgt at råbe de danske myndigheder op. De risikerer nemlig at miste deres opholdstilladelse i Danmark og blive udvist til Belarus, hvis ikke de danske myndigheder ændrer praksis. »Alle steder bliver vi mødt med stor forståelse,« siger Helga Volha Somava, der er forkvinde for Foreningen Talaka – Venner af Belarus i Danmark. Senest lovede Udlændinge- og Integrationsministeriet dem, at der ville komme en løsning i september. Men intet er sket. »Det er et ret presserende problem, for lige om lidt begynder de at sende belarusere ud,« siger Helga Volha Somava. Det burde ellers ikke være så svært, for problemet kan løses uden at ændre den eksisterende lovgivning, mener Jens Vedsted-Hansen, professor emeritus med speciale i udlændingelovgivningen fra Aarhus Universitet. »De stramninger, der er sket i Belarus, er jo meget specifikke. En lempeligere praksis her, vil jo ikke nødvendigvis føre til, at man skal gøre det samme i alle mulige andre tilfælde,« siger Jens Vedsted-Hansen. I et skriftligt svar til Berlingske oplyser Udlændinge- og Integrationsministeriet, at man nu forventer at have et færdigbehandlet løsningsforslag i løbet af oktober eller november. Problemet begyndte i september sidste år, da Belarus' præsident Aleksandr Lukasjenko per dekret gjorde det ulovligt for alle landets konsulater i udlandet at forny pas for belarusere i udlandet. I stedet kan man nu kun forny sit pas i Belarus. Dekretet bliver af FNs menneskerettighedseksperter tolket som et direkte angreb på de titusinder af belarusere, der er flygtet fra regimets voldelige undertrykkelse efter præsidentvalget i august 2020. »De kan ikke rejse sikkert tilbage til Belarus,« lyder det i en udtalelse fraFNs menneskerettighedseksperter på området. I august 2020 gik hundredtusinder belarusere på gaden for at demonstrere mod et forfalsket præsidentvalg, hvor landets mangeårige diktator, Aleksandr Lukasjenko, endnu en gang havde ladet sig kåre som vinder. Almindelige demonstranter bliver stadig forfulgt og fængslet af regimet den dag i dag.Fold sammenLæs mereFoto: Asger Ladefoged. Men dekretet rammer også de belarusere, der i forvejen boede i Danmark, da de politiske uroligheder brød ud. Mange har fra Danmark aktivt støttet demokratikampen i Belarus, blandt andet gennem foreningen Talaka, der har haft op til 70 aktive medlemmer. De har arrangeret demonstrationer i København, hjulpet til at kortlægge overgreb på menneskerettighederne i Belarus og arrangeret besøg af den belarusiske oppositionsleder Svetlana Tikhanovskaja til Danmark. »De har åbent støttet den demokratiske bevægelse, fordi de er demokratisk sindede, og de regnede ikke med, at det ville gå ud over deres muligheder for at blive i Danmark,« siger Helga Volha Somava. Nogle har boet i Danmark i op til 15 år på arbejdsvisum eller som familiesammenførte. Men næste gang deres pas løber ud, risikerer de at miste deres opholdstilladelse, fordi det kræver et gyldigt nationalt pas at forlænge den. Danmark har været en af de fremmeste politiske støtter af belarusernes kamp for demokrati. Derfor regnede belarusiske Nadia Linde heller ikke med, at det ville blive et problem, da hendes datters pas løb ud i foråret. »Vi tænkte, at Danmark måske kunne være et eksempel for andre lande med at løse problemet. Nu er vi nærmest det sidste land, der ikke har fundet en løsning,« siger Nadia Linde. 43-årige Nadia Linde har boet i 10 år i Danmark med sin danske mand. Nu ved hun ikke, hvad der sker for hende og hendes døtre fra et tidligere forhold, når deres opholdstilladelser udløber.Fold sammenLæs mereFoto: Niels Ahlmann Olesen/Berlingske. Hun har selv flere åbne straffesager mod sig i Belarus på grund af sin støtte til demokratikampen og risikerer en høj fængselsstraf, hvis hun rejser tilbage. Men da de søgte om fremmedpas til datteren, fik de afslag. Det bliver nemlig kun givet til folk, der har fået asyl. I afslaget, som Berlingske har set, opfordrer Udlændingestyrelsen direkte til at rejse til Belarus for at få fornyet passet. Nu risikerer både Nadia Linde og hendes datter at miste deres opholdstilladelser efter ti år i Danmark. »Forklaringen var, at hvis jeg føler mig i risiko, må jeg søge asyl,« siger Nadia Linde. Samme opfordring lyder fra Udlændingestyrelsen ien vejledning til belarusere i Danmark, som blev offentliggjort i november sidste år. Men det er meget usikkert, om man som belarusisk aktivist kan få politisk asyl i Danmark. Siden 2020 har182 belarusere søgt asyl i Danmark, menalle på nær én har fået afslag. Det er de færreste, der kan dokumentere, at de faktisk er politisk forfulgt, siger Helga Volha Somava. Ofte er det først på grænsen til Belarus, at mange finder ud af, at de er eftersøgt af politiet. Sidste år blevmindst 207 mennesker anholdtaf politiske grunde, da de rejste tilbage til Belarus, skriver menneskerettighedsorganisationen Viasna. Senest blev en mand og hans moranholdt på grænsen til Belarus, da de i august blev deporteret fra Sverige efter at være blevet nægtet asyl. Sverige er nu ved atrevidere behandlingen af asylansøgerefra Belarus. Samtidig er svenske Migrationsverketbegyndt at give belarusere fremmedpas og opholdstilladelseuden gyldigt pas på grund af risikoen for at rejse tilbage til Belarus. På samme måde harNorge, Tyskland, de baltiske lande og Polen fulgt opfordringen fra FN om ikke at udvise belarusere på baggrund af, at deres pas er udløbet. I Danmark kunne man også løse problemet, uden at belarusere behøver at søge asyl, mener professor emeritus Jens Vedsted-Hansen. Både når det gælder paskravet og udstedelse af fremmedpas giver reglerne i udlændingebekendtgørelsen  mulighed for i »særlige tilfælde« eller af »særlige grunde« at gøre en undtagelse. »Det er ikke svært at få øje på nogle særlige kendetegn i denne situation. Både hvad angår det sikkerhedspolitiske, og hvad angår menneskerettighedssituationen,« siger Jens Vedsted-Hansen. Og hvis Udlændingestyrelsen ikke selv vil gøre det, kan udlændinge- og integrationsministeren pålægge dem at give dispensation. »Man vil normalt sende en skriftlig instruks, men kan for den sags skyld nok i stedet udsende en pressemeddelelse og sende i kopi til styrelsen,« siger Jens Vedsted-Hansen. Da oppositionslederen Svetlana Tikhanovskaja senest var i Danmark i maj, mødtes hun med udlændinge- og integrationsminister Kaare Dybvad Bek (S) for at presse på for en løsning på problemet. Hun sætter pris på den danske støtte til demokratikampen, men beklager at der stadig er udfordringer for de belarusere, der bor i Danmark. »Kampen for frihed bør ikke blive forsinket af papirarbejde,« siger Svetlana Tikhanovskaja. Statsminister Mette Frederiksen (S) tager imod oppositionsleder Svetlana Tikhanovskaja under et besøg i oktober 2020. Danmark er gået forrest med den politiske støtte til kampen for demokrati i Belarus.Fold sammenLæs mereFoto: Asger Ladefoged. Udlændinge- og Integrationsministeriet har ikke svaret på Berlingskes spørgsmål om, hvorfor den lovede løsning er blevet forsinket. I et skriftlig svar bekræfter ministeriet, at der fortsat arbejdes på et forslag, som nu forventes at kunne færdigbehandles i løbet af oktober eller november. »Jeg er meget opmærksom på de udfordringer, som visse herboende belarusiske statsborgere oplever som følge af dekretet fra Belarus. Jeg havde et rigtig godt møde med Svetlana Tikhanovskaja, og mit ministerium har i forlængelse heraf arbejdet på at hjælpe netop gruppen af belarusere, vi taler om her. Det er dog klart, at vi ikke skal åbne en ladeport helt generelt, så der vil være tale om et meget fokuseret løsningsforslag,« lyder det fra Udlændinge- og Integrationsminister Kaare Dybvad Bek (S). Emil Rottbøll er Berlingskes Rusland-korrespondent",
        "metadata": {
            "source": "https://www.berlingske.dk/internationalt/de-risikerer-faengsel-i-belarus-nu-beder-danmark-dem-rejse-hjem",
            "image_url": "https://berlingske.bmcdn.dk/media/cache/resolve/image_x_large/image/184/1844725/24809338-den-hviderussiske-oppositionspolitiker-svetlana-ti.jpg",
            "publication_time": "Søndag d. 13. oktober 2024, kl. 09.03",
            "author": "Emil Rottbøll",
            "related_links": [],
            "attachments": []
        }
    }
}