{
    "version": "1.0",
    "document": {
        "id": 10247,
        "title": "Martin og Astrid er aseksuelle: »Jeg synes bare, at sex er intetsigende og kedeligt«",
        "content": "Martin Spangsbro-Pedersen og Astrid Eriksen sidder på en cafe på Nørrebro med en kaffe hver, mens der skrues op for mørket i gaden udenfor. Man kan ikke se det på dem. Ligesom man ikke umiddelbart kan se på folk, at de stemmer socialdemokratisk eller samler på modeljernbaner. Men der er noget ved dem, som engang var en hemmelighed, og som nu er ude i det åbne: De er aseksuelle, det vil sige, at de slet ikke har lyst til sex. Og netop fordi de var trætte af at luske rundt langs panelerne, var de tidligere i år med til at stifte Foreningen for Aseksuelle i Danmark, FAD. Ved den stiftende generalforsamling kom der 15, og nu har Astrid Eriksen lige indskrevet medlem nummer 20. Martin Spangsbro Pedersen, 36, er uddannet regnskabsmedarbejder, laver frivilligt arbejde, og er jobsøgende. Astrid Eriksen, 24, har en bachelor i etnologi og skal næste år i gang med at læse til bioanalytiker. Det er der ikke noget sært i, men når de fortæller folk, at de er aseksuelle, åbner det for en sluse af spørgsmål, og det er ikke altid spørgsmål for sarte sjæle. Martin Spangsbro-Pedersen:»Alle afkræver én en forklaring. Så spørger de måske, om man har været misbrugt som barn, lider af hormon-ubalance, er psykisk syg eller er homoseksuel, men bange for at komme ud af skabet. Jeg orker næsten ikke længere at skulle forklare og forsvare mig, men det virker åbenbart ekstremt provokerende på mange mennesker. Vi bryder normen for, hvad samfundet handler om. Jeg synes bare, at sex er intetsigende og kedeligt. Og så er der nogen, der spørger, om jeg f.eks. onanerer, og det spørger jeg da egentlig ikke andre mennesker om.« Her hopper den nyfigne journalist straks på, og spørger, om han så gør det. »Ja, det kan jeg godt finde på. Men det fungerer mest som en stress-reduktion.« Astrid Eriksen og Martin Spangsbro-Pedersen. Foto: Thomas Lekfeldt.Fold sammenLæs mere Astrid Eriksen:»For mange er det en invitation til at spørge, om jeg er blevet misbrugt som barn, eller om jeg bare ikke har mødt den rigtige. Det kræver energi at fortælle, at man er aseksuel.« Martin Spangsbro-Pedersen:»Jeg har gået rundt med en forkerthedsfølelse det meste af mit voksne liv, og det var først, da jeg for fire-fem år siden stødte på det her begreb på en amerikansk hjemmeside, at jeg kunne føle mig til rette et sted. At læse andres tanker om det og kunne spejle sig i dem var en helt ubegribelig lettelse. Det var på en side, der hed AVEN, og der så jeg så, at der var en debattråd på dansk. På den måde kunne jeg finde andre, og det var også der, vi startede en dialog om at stifte en forening.« Astrid Eriksen:»Det giver en grad af sikkerhed at vide, at der ikke er noget galt med en. Der er jo ikke noget litteratur, hvor karaktererne går rundt med mine tanker. At mødes med andre, der har det på samme måde, giver i sig selv tryghed, og man behøver ikke at frygte, at samtalerne drejer sig om emner, som virker intimiderende. Jeg har nogle gange stået i situationer, hvor jeg har skullet bevise, nærmest, at det er rigtigt, at jeg har det sådan. Danmark har det her ry for at være seksuelt frigjort, men jeg kan opleve det som sex-tvang.« Martin Spangsbro-Pedersen:»Det er en spændetrøje. Det er da godt, at vi lever i et land, hvor folk kan dyrke deres seksualitet, som de ønsker, men friheden burde også inkludere retten til at være fri for sex.« Astrid Eriksen:»Jeg har spenderet tre år på det humanistiske fakultet og synes sex er utrolig interessant kulturelt og historisk, men privat synes jeg, at det er helt ekstremt intetsigende. Jeg er vegetar, og det betyder, at jeg simpelthen slet ikke ser kød-afdelingen i et supermarked – sådan har jeg det også med sex. Jeg kan godt lide kram og kys – det skal bare ikke tage for lang tid! Og hvis nogen spørger, om jeg vil med hjem og se en Disney-film, så vil jeg da måske gerne det. Altså, hvis de med det mener, at vi virkelig bare skal se en Disney-film.«  Astrid Eriksen. Foto: Thomas Lekfeldt.Fold sammenLæs mere FAKTAForeningen for aseksuelleForeningen for aseksuelle i Danmark blev stiftet 2. april 2016. Der er ifølge foreningen forskellige former for aseksualitet, spændende fra en total ligegyldighed over for emnet, til at man kan opleve en form for seksuel tiltrækning over for personer, hvis man har et stærkt følelsesmæssigt bånd til dem. Det internationale netværk for aseksuelle, AVEN, blev oprettet i 2001 og har over 100.000 medlemmer verden over. Ifølge diverse undersøgelser er mellem 0,7 – 5 procent aseksuelle. aseksuelle.dkFOLD UD Foreningen for aseksuelle i Danmark blev stiftet 2. april 2016. Der er ifølge foreningen forskellige former for aseksualitet, spændende fra en total ligegyldighed over for emnet, til at man kan opleve en form for seksuel tiltrækning over for personer, hvis man har et stærkt følelsesmæssigt bånd til dem. Det internationale netværk for aseksuelle, AVEN, blev oprettet i 2001 og har over 100.000 medlemmer verden over. Ifølge diverse undersøgelser er mellem 0,7 – 5 procent aseksuelle. aseksuelle.dk Ved man, om man er aseksuel, hvis man ikke har prøvet at dyrke sex? Astrid Eriksen:»Jeg plejer at sige, at jeg har prøvet nok til at vide, at jeg er aseksuel. Der i 7.-8. klasse, da man begyndte at feste og drikke, da syntes jeg, det var sjovt at kysse med nogen og putte, men så var det, som om de andre gik videre derfra og til at være meget fokuserede på sex. Jeg tænkte, at jeg måske var en »late bloomer«. En dag sad jeg og spekulerede over det, og tænkte »hvis man sætter A foran normal, får man anormal. Gad vide, hvad der sker, hvis man sætter A foran seksuel?« Og så kunne jeg google mig frem til, at der var andre som mig. Det var en stor lettelse, for så følte jeg mig ikke længere som en freak.« Martin Spangsbro-Pedersen:»Jeg kan godt forstå, at der var nogle i LGBT-miljøet (Landsforeningen for bøsser, lesbiske, biseksuelle og transpersoner, red.), der syntes, det var mærkeligt, at vi stillede op til Pride-paraden, men Pride er en festival, der fejrer mangfoldigheden, og vi vil også gerne ses.« Astrid Eriksen:»Frem for alt vil vi gerne forebygge, at andre skal opleve det, vi har oplevet. Og at de undgår diskrimination og fordomme.« Hvorfor tror I, at I er blevet sådan? Astrid Eriksen:»Det spørgsmål ville jeg meget gerne stille alle heteroseksuelle.« Er der forskel på, om man er mand eller kvinde som aseksuel? Astrid Eriksen:»Som kvinde er der en underlig dualitet, og man kan være en slut, eller frigid, men hvis man siger, at det simpelthen bare ikke interesserer en, kan man opleve, at der er mænd, der siger »så har du bare ikke prøvet mig!« og det er egentlig ikke så rart at opleve.« Martin Spangsbro-Pedersen:»Mænd forventes at være seksuelt aggressive og opsøgende, så jeg har oplevet, at folk simpelthen tror, at jeg lyver. Der var også en, der skrev til mig, at det bare var noget, jeg sagde for at score piger, men den logik kan jeg ikke rigtig forstå.«  Martin Spangsbo-Pedersen. Foto: Thomas Lekfeldt.Fold sammenLæs mere  Savner I ikke nærhed med andre? Martin Spangsbro-Pedersen:»Jeg er da måske nok romantisk på nogle punkter. I den forstand, at jeg kan få lyst til at være meget sammen med et bestemt menneske. Eller jeg kan se en person gennem et lokale, og så har jeg lyst til at sige »kan du ikke sidde her på den her stol, så jeg kan få lov til at kigge på dig en halv time, det ville være dejligt!« Astrid Eriksen:»Jeg har aldrig forstået de der film, hvor de ender med at blive gift, og så skal man tænke, at nu dør de lykkelige. Jeg er nok lidt for introvert til at kunne bo med andre, og jeg har ikke en drøm om at få børn. Min mor fortalte, at da jeg var barn og legede med min dukke, spurgte hun »er du dukkens mor«, og så svarede jeg »nej, jeg er dens ejer!« Men jeg kan have det med nogle mennesker, som man har det med en bog, hvor man tænker »wow, den ser spændende ud, den vil jeg gerne læse«.« Hvordan fortæller man sine omgivelser, at man er aseksuel? Astrid Eriksen:»Jeg skrev en opgave om emnet på universitetet, og så spurgte min bror »er du en af dem?« Og jeg fortalte det til min mor en aften, hvor jeg var lidt beruset. Hun sagde, at det havde hun nok regnet ud. Og det støder mig, at omverdenen går ud fra, at man er ulykkelig, hvis man ikke har sex, for så siges det jo indirekte, at jeg lever et dårligt liv.« FAKTAMan er, som man erKlinisk sexolog Jesper Bay-Hansen har både aseksuelle og folk – både kvinder og mænd – som har mistet sex-lysten i samtaleterapi. Og der er en væsentlig forskel på de to grupper, siger han.»De mennesker, som opfatter sig selv som aseksuelle, har simpelt hen ikke lyst til at have lyst (til sex), hvor mange af mine andre klienter ikke har lyst længere, men meget gerne vil have det – hvilket er grunden til, at de kontakter mig. Når jeg taler med folk, som er aseksuelle, så er problemet ofte, at de er forelskede i – eller oplever en romantisk tiltrækning af – en person, som har lyst, og så er det meget svært at mødes. Så det handler jo om at lægge kortene på bordet og om nødvendigt søge hjælp, for mange vil naturligt tage det som en afvisning af dem, hvis deres partner ikke har lyst til sex.«Jesper Bay-Hansen siger, at man ikke ved så meget om aseksuelle i forhold, fordi der endnu kun er få undersøgelser heraf. Men mennesker, der ikke er aseksuelle, kan faktisk lære noget af denne gruppe mennesker.»Vi andre kan lære at få et mere afslappet forhold til seksuel lyst, og at lyst kan være mange ting. Lyst kan handle om meget andet end sex, og sex er ikke altid endemålet. Det er da også dejligt at få at vide, at din partner har lyst til at tilbringe tid med dig, eller har lyst til leve sammen med dig – det er andre lyster, som også burde tælle som en værdi i et parforhold. Så vi andre kan tænke over, om det nogle gange kan være rart at dyrke den romantiske kærlighed, uden at det behøver inkludere sex, og se, hvad der så sker.«Et af problemerne er, mener Jesper Bay-Hansen, at der ikke er så mange sundhedspersoner, der ved noget om aseksualitet, så når de taler med et menneske, som er aseksuel, er det svært at hjælpe. »Og man skal huske på, at det ikke er en sygdom at være aseksuel – det er snarere en seksuel variation. Nogle sexologer opfatter aseksualitet som en variant af lyst. Og jeg forstår godt, at det kan være svært, fordi folk ofte føler, at det er tabu. Eller bliver provokeret af det. Mit råd til dem, der oplever sig selv som aseksuelle, er at sige »det er, som det er«. Det handler om accept, og det kan af og til ske, at man får lyst til intimitet i en eller anden form senere i livet. Det skal bare ikke sygeliggøres. Og der er en stor tilfredshed – og ofte personlig blomstring – i seksuelle selverkendelser, og i at kunne sige, at så er det sådan, det er, uanset hvad andre måtte mene om den sag.«FOLD UD Klinisk sexolog Jesper Bay-Hansen har både aseksuelle og folk – både kvinder og mænd – som har mistet sex-lysten i samtaleterapi. Og der er en væsentlig forskel på de to grupper, siger han. »De mennesker, som opfatter sig selv som aseksuelle, har simpelt hen ikke lyst til at have lyst (til sex), hvor mange af mine andre klienter ikke har lyst længere, men meget gerne vil have det – hvilket er grunden til, at de kontakter mig. Når jeg taler med folk, som er aseksuelle, så er problemet ofte, at de er forelskede i – eller oplever en romantisk tiltrækning af – en person, som har lyst, og så er det meget svært at mødes. Så det handler jo om at lægge kortene på bordet og om nødvendigt søge hjælp, for mange vil naturligt tage det som en afvisning af dem, hvis deres partner ikke har lyst til sex.« Jesper Bay-Hansen siger, at man ikke ved så meget om aseksuelle i forhold, fordi der endnu kun er få undersøgelser heraf. Men mennesker, der ikke er aseksuelle, kan faktisk lære noget af denne gruppe mennesker. »Vi andre kan lære at få et mere afslappet forhold til seksuel lyst, og at lyst kan være mange ting. Lyst kan handle om meget andet end sex, og sex er ikke altid endemålet. Det er da også dejligt at få at vide, at din partner har lyst til at tilbringe tid med dig, eller har lyst til leve sammen med dig – det er andre lyster, som også burde tælle som en værdi i et parforhold. Så vi andre kan tænke over, om det nogle gange kan være rart at dyrke den romantiske kærlighed, uden at det behøver inkludere sex, og se, hvad der så sker.« Et af problemerne er, mener Jesper Bay-Hansen, at der ikke er så mange sundhedspersoner, der ved noget om aseksualitet, så når de taler med et menneske, som er aseksuel, er det svært at hjælpe. »Og man skal huske på, at det ikke er en sygdom at være aseksuel – det er snarere en seksuel variation. Nogle sexologer opfatter aseksualitet som en variant af lyst. Og jeg forstår godt, at det kan være svært, fordi folk ofte føler, at det er tabu. Eller bliver provokeret af det. Mit råd til dem, der oplever sig selv som aseksuelle, er at sige »det er, som det er«. Det handler om accept, og det kan af og til ske, at man får lyst til intimitet i en eller anden form senere i livet. Det skal bare ikke sygeliggøres. Og der er en stor tilfredshed – og ofte personlig blomstring – i seksuelle selverkendelser, og i at kunne sige, at så er det sådan, det er, uanset hvad andre måtte mene om den sag.«",
        "metadata": {
            "source": "https://www.berlingske.dk/aok/martin-og-astrid-er-aseksuelle-jeg-synes-bare-at-sex-er-intetsigende-og",
            "image_url": "https://berlingske.bmcdn.dk/media/cache/resolve/image_x_large/image/11/111800/15473109-20bmb20161114-110529-2bm-13jpg.jpeg",
            "publication_time": "Fredag d. 18. november 2016, kl. 06.43",
            "author": null,
            "related_links": [],
            "attachments": []
        }
    }
}