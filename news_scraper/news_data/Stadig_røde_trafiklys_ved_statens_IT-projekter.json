{
    "version": "1.0",
    "document": {
        "id": 4470,
        "title": "Stadig røde trafiklys ved statens IT-projekter",
        "content": "To offentlige IT-projekter blinker rødt og seks andre gult. Det fremgår af den halvårlige statusrapport fra Statens IT-projektråd, hvor udefrakommende eksperter holder skarpt øje med, om de for tiden 23 statslige IT-projekter til hver mere end ti millioner kroner og sammenlagt på omkring 2,5 milliarder kroner, som er i gang, holder tidsplanen og budgettet. Det er lidt flere advarselslamper end et halvt år tidligere, hvor to andre projekter blinkede rødt og fire gult. Til gengæld får 13 IT-projekter nu grønt trafiklys af eksperterne. Det røde lys tændes, hvis forsinkelsen er på mere end tre måneder, eller budgettet er blevet mere end ti procent dyrere. »Trafiklysene virker. Det væsentlige er jo at få tingene til at fungere. Det er et langt, sejt træk at sikre tilstrækkeligt ledelsesfokus og -opmærksomhed på, at det at drive et IT-projekt ofte er et forandringsprojekt, hvad angår arbejdsprocesser eller interaktionen med andre myndigheder eller kunder. Det skal man stå rustet til. Man skal bemærke, at der også er projekter, der er afsluttet uden at give anledning til diskusssion. Vi har så travlt med at forhold os til det, der skriver. Det er også vigtigt, hvad der går godt, og hvordan vi lærer af det og af dem, der gør det godt, selv om de arbejder med svære projekter,« siger Birgit W. Nørgaard, næstformand i Statens IT-projektråd, til Berlingske. Skats system eKapital til international udveksling af skatteoplysninger og til indberetning af renteoplysninger fra den finansielle sektor og Forsvarsministeriets personalestyrelses system Projekt Tidsstyring til registrering af arbejdstid blinker rødt på lystavlen hos IT-projektrådet, som har tildelt seks andre IT-projekter det gule trafiklys: HR-projektet, RejsUd og Fællesstatsligt Budgetsystem fra Moderniseringsstyrelsen, Implementering af EU-fiskerireform i Danmark fra Natur-Erhvervsstyrelsen, NemVirksomhed fra Skat og Grunddataprogrammet fra Digitaliseringsstyrelsen. Skats eKapital skulle have været gennem en afgørende test i efteråret 2016, men det er endnu ikke sket. Derudover er rammekontrakten udløbet i efteråret, så en ny leverandør har skullet på banen. IT-projektrådet mener, »at der er behov for at replanlægge tidsplan og budget«, men eksperterne har ikke kunnet få svar på, hvor stor forsinkelsen er, og om budgettet er overskredet. »Nogle gange kan man ikke svare os, fordi man selv er i gang med at afdække konsekvenserne på det tidspunkt, hvor vi spørger. Men IT-projekter kan gå i grønt igen, hvis man replanlægger og bringer dem tilbage på sporet. Vores risikovurdering sker, før et projekt sendes i udbud. Når udbuddet er på plads, kan et projekt vise sig at koste noget andet. Derfor overvejer vi, om det er den rigtige model,« siger Birgit W. Nørgaard. I Forsvarsministeriet er der »udfordringer i udviklingen, især med planlægningsværktøjerne og »frontend«-løsningerne«, altså betjeningsfladen, på Projekt Tidsstyring, som var planlagt til at skulle tages i brug til maj. Derfor vil personalestyrelsen enten skrue ned for omfanget og blive seks-syv måneder forsinket eller helt lukke IT-projektet og starte et nyt, som rammer bedre. »Rådet vurderer, at det er fornuftigt at stoppe op og revurdere projektet på baggrund af de opståede udfordringer,« hedder det i rapporten »Statens IT-projekter 2/2016«. IT-projektrådet blev oprettet i 2011 for at få mere skik på offentlige IT-projekter, som har haft et dårligt ry for ikke at overholde tidsplaner og budgetter. Rådet skal risikovurdere hvert projekt ved at tale det igennem med et direktionsmedlem hos den statslige myndighed, der står for det, og fungerer samtidig som sparringspartner. Tre af de 22 IT-projekter - eKapital, Projekt Tidsstyring og HR-projektet - bliver dyrere end planlagt, uden at IT-projektrådet lige nu kan sige hvor meget. Til gengæld bliver fem andre billigere. Skatteministeriets nye ejendomsvurderingssystem er på så tidligt et stadie, at IT-projektrådet ikke har kunnet vurdere farven på trafiklyset. Fem IT-projekter er i løbet af 2. halvår 2016 blevet afsluttet, de fire af dem »uden væsentlige problemer« men dog med en budgetoverskridelse på sammenlagt 2,3 millioner kroner. Kun haltede Rigspolitiets system »Styrelsernes Fælles Datafølgeseddel«, der måtte genplanlægges. IT-projektrådet roser myndighederne for styringen af projekterne. Til gengæld er to projekter blevet lukket før tid. Forsvarsministeriets personalestyrelses »Integreret Personaleaktivitetssystem« afventer en opgradering af andre IT-systemer, mens Rigspolitiet kontrolleret lukkede POL-DAM, som politiet skulle bruge til at arbejde med digitale lyd-, billed- og videofiler, og annullerede udbuddet, men da havde Rigspolitiet allerede brugt 3,4 millioner kroner på det. Det 85 millioner kroner dyre IT-system skulle have været taget i brug i april 2018. Ni af de igangværende IT-projekter ventes at være afsluttet inden sommerferien. Til gengæld vil 17 nye IT-projekter og -programmer dukke op til risikovurdering i løbet af i år. Staten slæber rundt på en stor pukkel af gamle IT-systemer, som trænger til en akut opdatering. Af 428 IT-systemer, der vurderes som kritiske, mangler de 157 at blive opdateret, enten fordi softwaren er forældet, eller fordi der mangler dokumentation, viste det såkaldte kasseeftersyn, som Finansministeriet gennemførte omkring årsskiftet. Den nye minister for offentlig innovation, Sophie Løhde (V), har lovet at stille med en handlingsplan for statens IT-strategi til sommer.",
        "metadata": {
            "source": "https://www.berlingske.dk/virksomheder/stadig-roede-trafiklys-ved-statens-it-projekter",
            "image_url": "https://berlingske.bmcdn.dk/media/cache/resolve/image_x_large/image/4/48629/16793282-pix-rdt-lys.jpg",
            "publication_time": "Torsdag d. 30. marts 2017, kl. 09.30",
            "author": "Thomas Breinstrup",
            "related_links": [],
            "attachments": []
        }
    }
}