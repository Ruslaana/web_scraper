{
    "version": "1.0",
    "document": {
        "id": 10649,
        "title": "Flere kvinder anklager »Riget: Exodus«-skuespiller for krænkelser",
        "content": "En række kvinder anklager skuespilleren Mikael Persbrandt for krænkelser gennem mange år. Det skriver den svenske avisDagens ETC. Persbrandt er en af Sveriges mest berømte skuespillere, og han har medvirket i en række store, internationale produktioner. Torsdag får hans seneste projekt premiere på filmfestivalen i Venedig: Lars von Triers »Riget: Exodus«, som i Danmark sendes først på streamingtjenesten Viaplay og siden på DR. Ifølge Dagens ETC har kvinderne i årevis forsøgt at advare mod Persbrandt, blandt andet ved at sende e-mail til Netflix og til det britiske produktionsselskab Eventfilm, der stod bag Netflix-serien »Sex Education«, som Mikael Persbrandt medvirker i. »Vi vil gerne informere jer om, at den mest nævnte person blandt alle vidnesbyrd fra den svenske #metoo-bevægelse, kaldet #tystnadtagning, er skuespilleren Mikael Persbrandt,« stod der ifølge Dagens ETC i e-mailen. I modsætning til #metoo andre steder, så valgte de kvindelige svenske skuespillere, at ingen mænd skulle nævnes offentlig ved navn. I stedet ville kvinderne stå frem sammen på samme tid for at fortælle om de ting, de var blevet udsat for, for derved at udstille de strukturer, der var skyld i krænkelserne. Flere af hændelserne, der beskrives i artiklen, er fortalt af anonyme kilder og kan derfor ikke bekræftes af Berlingske, hvorfor de ikke viderebringes her. De angivelige krænkelser skal have fundet sted fra 90erne og op til 2010erne. I Mikael Persbrandts egen erindringsbog»Som jeg husker det«indgår der dog mindst to historier, som kan kaldes #metoo-lignende: I den ene forsøgte Mikael Persbrandt at tage skuespilleren Rebecka Hemse på brysterne, da han arbejdede sammen med hende på Teater Galeasen i 90erne, hvorefter hun gav ham en lussing. Den hændelse bekræfter Hemse overfor Dagens ETC. I den anden beskriver han, hvordan han uden forudgående aftale trak trusserne af sin kvindelige medskuespiller under optagelserne til en sexscene. Hun har tidligere sagt, at hun heller ikke var blevet informeret om, at hændelsen var inkluderet i erindringsbogen. Mikael Persbrandt har tidligere været stofmisbruger, hvilket også står i erindringsbogen, men skulle nu angiveligt opføre sig bedre. Historierne om ret ekstrem og manisk opførsel er altså tidligere blevet fortalt. I et langt svar til Dagens ETC skriver Mikael Persbrandt, at både han og branchen har ændret sig. »At forsøge at skabe et billede af, at det var mig og muligvis andre individer, der skabte en ulige branche eller var årsag til arbejdsmiljøproblemer, er ikke sandt og gavner hverken #tystnadtagning eller branchens arbejde,« skriver Mikael Persbrandt blandt andet og fortsætter: »Ja, historisk set har jeg haft sider og opført mig på måder, som jeg ikke er stolt af i dag, og som jeg har lagt bag mig. Sideløbende har hele branchen taget flere afgørende skridt for at imødegå de strukturelle problemer med ulighed og arbejdsmiljø, der har været.« Opdateret 2/9 klokken 07:15: Benny Frederikssons selvmord  skete i 2018, og #tystnadtagning skete i 2017. Derfor havde valget om ikke at nævne navne i #tystnadtagning ikke noget med Frederikssons selvmord at gøre, som der tidligere stod. Berlingske beklager fejlen.",
        "metadata": {
            "source": "https://www.berlingske.dk/kultur/flere-kvinder-anklager-riget-exodus-skuespiller-for-kraenkelser",
            "image_url": "https://berlingske.bmcdn.dk/media/cache/resolve/image_x_large/image/158/1586918/24189498-germany-entertainment-film-festival-berlinale.jpg",
            "publication_time": "Torsdag d. 01. september 2022, kl. 09.56",
            "author": "Joachim Talbro Paulsen",
            "related_links": [],
            "attachments": []
        }
    }
}