{
    "version": "1.0",
    "document": {
        "id": 5081,
        "title": "Hvorfor er overklassen ikke bange – oprøret kan hurtigt komme?",
        "content": "Det er ikke noget personligt. Jeg elsker også de velduftende mænd i deres bløde kvalitetsjakker, der med smukke hvide tænder og trimmede stubbe morsomt beretter om den seneste familierejse til Asien med de fire børn, mens de håndterer millionernes flugt over grænserne, de gamle branchers disruption og de nyes opstandelse. De er globaliseringens windsurfere med spændende jobs og store stillinger – sympatiske, begavede og afslappede. Smilende og ofte på et veloplyst grundlag funderer de over de mange »bange mennesker«, der har svært ved at »rumme« og »forstå« alt det spændende, der sker i den globale smeltedigel, hvor man kan pendle mellem LA, NY og Dubai.  Jeg er ikke vred på de mest privilegerede. Jeg misunder dem heller ikke. Men en stor og påtrængende undren presser sig på hos mig: Disse mennesker, der både kan læse avis, researche på nettet og er kloge nok til at vide, at udryddelsen af dyre- og plantearter, CO2-indholdet i atmosfæren og antallet af giftstoffer i deres børns navlestreng vokser med samme rasende fart…, disse mennesker, som ved, at vandet om 40 år vil stå i deres baghave og at hele Østafrika vil være på vej til Nordeuropa…, disse mennesker, som forstår, at robotiseringen vil snuppe 750.000 jobs bare her i Danmark (også mange er deres egne højteknologijobs)…, disse mennesker, der ved, at også deres egne børn formentlig vil få svært ved at få fodfæste på arbejdsmarkedet om 20 år… Hvorfor er de ikke mere bekymrede? Tænker de ikke på, at deres børn og børnebørn sandsynligvis vil nå at opleve et kaos af regn, vandstandsstigninger, klimaflygtninge, oprør og kaos, skud i gaderne, flere og flere arbejdsløse og fattige – også her? Jeg hører overklassen tale om »de andres« bekymring og angst som noget, der skyldes uvidenhed, dårlig uddannelse, eller at man er blevet forført af populister som Trump, Wilders, Le Pen og Pernille Vermund, som lige nu har frit spil, mens de gamle medier står magtesløse. Det sidste, nyfascisternes fremmarch, giver også alvorlig grund til bekymring.  Men det er ikke en populist-løgn, når min skolelærer-mor er bekymret for de unges fremtid, fordi hun ser, at de nok kan spille poker på nettet og snappe, men ikke kan gebærde sig i informations-helvedet og ikke kan læse indholdet i en rudekuvert. Min klimaforskerven er berettiget fortvivlet, fordi politikerne nu på 30. år taler om klimaet uden at handle seriøst, og fordi den CO2, der er bundet i Arktis, vil blive frigivet inden for de næste fem-ti år med irreversible temperaturstigninger og reel fare for eksponentiel fortsat temperaturstigning. Min socialrådgivervenindes bekymring er også reel: Hun må ikke hjælpe klienter i job eller uddannelse på en fornuftig måde, men skal følge nogle vanvittigt omkostningsfulde procedurer, som ikke hjælper de mest udsatte, men tværtimod fastholder dem i udsathed. Alt dette er virkelighed. Når jeg møder de mest privilegerede, sidder de på et hotel eller i et konferencelokale og taler smilende om den spændende disruptive udvikling i erhvervslivet og civilsamfundet. Jeg bidrager med opløftende historier om hverdagens helte, om de mange små skridt i en bæredygtig retning, som finder sted derude. Så vi kan inspireres til at gøre ligeså – for what’s else to do?  Men hvorfor smiler de sådan i overklassen? Føler de slet ingen skam over ikke tidligere at have taget de sociale forskelle og klimaforandringerne alvorligt? Føler de ikke et medansvar for, at så mange må gå fra hus og hjem, mens de rigeste bliver rigere? Føler de sig ikke ansporet til at gå ud og tilbyde en boligløs studerende eller enlig mor en af de mange ledige værelser i deres villaer - i det mindste midlertidigt? Jeg tænker på, hvad de mon tænker på – overklassen. Måske er de bare så tillidsfulde over for teknologien, den grønne venturekapital og det snarlige gennembrud af gratis solenergi, at fremtiden for dem rent faktisk tegner lys? Måske lever de i en verden, hvor de ikke møder moderen, der er smidt på gaden, og ikke hører om landsbyer i Østafrika, hvor man ikke længere kan leve og dyrke jorden pga. sandstorme. Måske er de ikke selv berørt af kvalitetsnedbruddet i vore velfærdsinstitutioner, fordi de selv lever i Charlottenlund eller på Frederiksberg? Måske ser de ikke de offentligt ansattes og kontorslavernes grå ansigter om morgenen, fordi de selv lever parttime i et spændende kvarter i London, Berlin eller LA med lutter kreative mennesker omkring sig? Eller måske er det bare sådan, at den, der har hånden på gearstangen og foden på speederen, ikke selv er bange for at køre stærkt? At magt giver tillid – og afmagt mistillid. Eller – og det er det værste, jeg kan forestille mig: Måske vil de bare ikke virke bekymrede, fordi bekymring virker taberagtigt. Det er jo underklassen, der er bekymret. Og dem vil vi ikke forveksles med.  Hvis Rasmus Willig har ret i, at de offentligt ansatte ikke kæfter op, fordi de er bange for at blive opfattet som »nej-hatte«, og at vi følgelig går glip af væsentlig kritik, der kunne gøre os alle klogere – ja, så kunne man forestille sig, at overklassen brænder inde med rigtig megen berettiget kritik, fordi den enkelte er bange for at blive udelukket fra det gode selskab af vinder-typer. Og her er det, jeg vil sige med Pippi Langstrømpe: Den som er meget stærk må også være meget god! Kære overklasse. Det er dejligt med fortrøstningsfulde, optimistiske mennesker. Men vil I ikke nok vise, at I kerer jer om planeten Jorden? At I har empati og bliver personligt berørt af, at rigtige levende mennesker som Jer selv (ja, de er såmænd lige så veluddannede som Jer) kan vælge mellem at blive pløjet ned som stubbe på en mark i Mosul eller Aleppo – eller drukne i Middelhavet? Vil I ikke nok interessere jer for den stolte landmand i 7. generation, der står og græder, fordi han efter at have spoleret jordens økosystemer gennem 30 år for at klare sig i konkurrencen, alligevel må give op? Vil I ikke nok interessere jer for, at byer som Ringsted og Viborg – engang stolte provinsbyer med 1.000 års historie – på alle måder kan blive gode samfund af en perfekt størrelse igen, hvis der var uddannelse og arbejde at få? Vil I tage et personligt medansvar, ud fra jeres rige muligheder, for at gøre følgerne af globaliseringen mindre barske for jeres medborgere? Jeg er så glad for, at indere, pakistanere, kinesere og brasilianere er ved at nå en velstand, som vi opnåede ca. anno 1970. Alle fortjener ordentlige sanitære forhold og fremtidsmuligheder. Men imens er middelklassen i Vesteuropa ved at nedsmelte ved tabet af arbejdspladser, identitet og klassetilhørsforhold. Svaret fra vore meningsdannere og magthavere er en undren over »hvilken verden« disse folk mon lever i.  Kære overklasse: Det ville være god stil, hvis I sætter samfundsansvar og empati på den borgerlige agenda. Hvis I tager etikken tilbage i jeres arbejde og lader kynismen blive derhjemme. En magtfuld person som paven er ikke bange for at råbe til kamp for skaberværket og menneskets værdighed. Tag ved lære af hans eksempel, hvis ikke I kan finde andre. Det kan hurtigt blive for sent. Oprøret kan hurtigt komme – både det gode og det onde. Og I vil stå der som komiske Ali eller Marie Antoinette, der ville give folket briocher. I stedet vil jeg bede jer om at forlade jeres slotte, bunkere, elfenbenstårne, redaktionslokaler, konference- og direktionslokaler og gå ud og blive solidariske med folket. I har kræfterne, musklerne, pengene, overblikket og overskuddet. Gå ud og tjen folket og hjælp med at dreje verden i en bæredygtig retning nu, hvor vi står på kanten af et reelt sammenbrud. Tak! Karen Lumholt er journalist og medstifter af bevægelsen #DetErVoresSamfund.",
        "metadata": {
            "source": "https://www.berlingske.dk/kronikker/hvorfor-er-overklassen-ikke-bange-oproeret-kan-hurtigt-komme",
            "image_url": "https://berlingske.bmcdn.dk/media/cache/resolve/image_x_large/image/2/28041/15663880-23debkarenlumholt-133028jpg.jpeg",
            "publication_time": "Søndag d. 04. december 2016, kl. 08.00",
            "author": null,
            "related_links": [],
            "attachments": []
        }
    }
}