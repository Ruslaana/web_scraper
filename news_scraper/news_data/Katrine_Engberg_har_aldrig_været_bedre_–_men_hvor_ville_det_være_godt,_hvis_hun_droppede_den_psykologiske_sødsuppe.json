{
    "version": "1.0",
    "document": {
        "id": 10710,
        "title": "Katrine Engberg har aldrig været bedre – men hvor ville det være godt, hvis hun droppede den psykologiske sødsuppe",
        "content": "Der er få danske krimiforfattere, der somKatrine Engbergkan udtænke et finurligt plot med både tyngde og drama. Og som samtidig behersker sproget, så man som læser ikke kløjes i konstruktionen eller for mange klicheer. Tredje bind i serien om privatdetektiven Liv Jensen, »De uønskedes paradis«, er ingen undtagelse. Her får man både en spændende mordhistorie, masser af forviklinger og et farverigt samtidsportræt af København i såvel 1980erne som i dag. Det, der til at begynde med ligner en speget, men dog enkel drabssag, vokser sig hurtigt større og knopskyder i flere retninger og samles elegant til sidst. Det er god gedigen spændingsunderholdning uden for megen larm. Liv Jensen kontaktes af en pensioneret advokat, Bo Riebenau, der føler sig forfulgt og derfor ønsker privatdetektivens hjælp. Hun har ikke for mange opgaver i øjeblikket, og hun tager derfor straks ud til ham for at sætte overvågningskameraer op i og uden for hans hjem. Mens hun befinder sig i kælderen i den ældre herres kartoffelrækkehus, bliver døren til etagen ovenover imidlertid låst udefra. Kort efter hører hun tumult og råb fra stuen og derefter stilhed. Da hun endelig får brudt døren op og kommer op fra kælderen, er det for sent. Manden ligger død på gulvet. »De uønskedes paradis« er bedre end Engbergs forrige bøger, men alligevel ikke helt så gennemført, som man kunne håbe, når man er i selskab med så dygtig en fortæller.Fold sammenLæs mereFoto: Gads Forlag. At den tidligere christianit Riebenau lige valgte at henvende sig til Liv Jensen skyldes, at han for år tilbage mødte Livs farfar i forbindelse med efterforskningen af et mistænkeligt dødsfald på Christiania. Farfaren var dengang drabsefterforsker ved Københavns Politi og en meget retskaffen mand. Liv forgudede ham, og henvendelsen fra den nu dræbte advokat får hende til at mindes sit nære forhold til den for længst afdøde bedstefar. Og revidere opfattelsen af ham. Det, der i første omgang ligner en lille anekdote om fortidige relationer, har nemlig mere på sig, end det umiddelbart synes. Sagen om den yngre dehydrerede mand, der blev fundet død i en afsidesliggende hytte ved Volden på Christiania, blev dengang – af Livs farfar – henlagt som et tragisk selvmord. Men ved at grave lidt i tiden op til mandens død åbenbarer sig en kompliceret konflikt, der viser sig at have forbindelse til mordet på Bo Riebenau. Ad krøllede veje når Liv Jensen og hendes mentor, drabsefterforskeren Petter Bohm, frem til en ulykkelig sag om stofmisbrug, forbyttede børn, fristadens selvjustits og fortrængte traumer. Den pensionerede advokat vidste tydeligvis noget, som – stadig – ikke skulle for en dag, og det kostede ham livet, at han over for nogle af sine tidligere bekendte havde luftet tanken om at lette sin samvittighed på sine gamle dage. Sideløbende holder forfatteren gang i det spraglede persongalleri fra de første bind i serien, og det er for så vidt ganske underholdende. Men det bremser også farten på fortællingen og snitter toppen af klimaks og spændingskurver. Der går med andre ord lidt for megen psykologisk sødsuppe i beskrivelsen af Livs udlejer, den enlige Hannah og hendes nyforelskede aldrende enkemand af en far. Og selv om der er drama nok i sidesporet om mekanikernaboen Nima og hans uregerlige plejedatter Shirin, så virker det her en anelse perifert og forstyrrende i forhold til hovedsporet. »De uønskedes paradis« er bedre end Engbergs forrige bøger, men alligevel ikke helt så gennemført, som man kunne håbe, når man er i selskab med så dygtig en fortæller. At have evnen til at kunne sammenflette et godt plot og samtidig skrive uden (alt for mange) klicheer og causerende pseudofilosofisk udenomssnak er ikke mange forundt. Og det om ikke forpligter så forhøjer forventningerne. De uønskedes paradis Forfatter: Katrine Engberg.Sider: 430.Pris: 300 kronerForlag: Alpha.",
        "metadata": {
            "source": "https://www.berlingske.dk/litteratur/katrine-engberg-har-aldrig-vaeret-bedre-men-hvor-ville-det-vaere-godt",
            "image_url": null,
            "publication_time": "Torsdag d. 13. marts 2025, kl. 15.32",
            "author": null,
            "related_links": [],
            "attachments": []
        }
    }
}