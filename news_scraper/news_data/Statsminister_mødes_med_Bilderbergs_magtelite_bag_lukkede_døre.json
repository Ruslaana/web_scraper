{
    "version": "1.0",
    "document": {
        "id": 13373,
        "title": "Statsminister mødes med Bilderbergs magtelite bag lukkede døre",
        "content": "Statsminister Mette Frederiksen (S) rejser torsdag til Portugals hovedstad, Lissabon, for at deltage i det årlige Bilderberg-møde. Det skriver Statsministeriet i en pressemeddelelse. En bred kreds af statsledere og eksperter fra virksomheder, finansverdenen, videnskabelige miljøer og medierne er inviteret. Også Connie Hedegaard, formand for miljøfonden KR Foundation, samt direktør Kristian Jensen fra brancheorganisationen Green Power Denmark er blandt deltagerne. Kun inviterede gæster kan deltage, og der kommer i år 130 deltagere, fremgår det af Bilderberg-organisationens hjemmeside. Møderne foregår i en lukket kreds, og der vedtages ikke erklæringer og udsendes ikke oplysninger om, hvem der har sagt hvad. Bilderberg-organisationen blev dannet i 1954 af blandt andre Hollands prins Bernard, den amerikanske bankmand David Rockefeller og Denis Healy – en britisk politiker, der senere blev finansminister. Navnet på organisationen stammer fra hotellet, hvor de holdt deres første møde i Holland, Hotel De Bilderberg. Bilderberg-møderne har tidligere haft dansk repræsentation. Flere tidligere statsministre har således deltaget, blandt andre Anders Fogh Rasmussen og Helle Thorning-Schmidt. Det er i år 69. gang, mødet i den lukkede kreds finder sted. På dagsordenen er blandt andet den aktuelle konflikt mellem Rusland og Ukraine. En række andre aktuelle problemstillinger som grøn omstilling og kunstig intelligens vil også blive diskuteret, fremgår det af organisationens hjemmeside. Mødet finder sted i dagene fra 18. til 21. maj. /ritzau/ ",
        "metadata": {
            "source": "https://www.berlingske.dk/politik/statsminister-moedes-med-bilderbergs-magtelite-bag-lukkede-doere",
            "image_url": "https://berlingske.bmcdn.dk/media/cache/resolve/image_x_large/image/167/1678191/24432965-mette-frederiksen-og-kaja-kall.jpeg",
            "publication_time": "Torsdag d. 18. maj 2023, kl. 10.47",
            "author": null,
            "related_links": [],
            "attachments": []
        }
    }
}