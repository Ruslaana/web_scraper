{
    "version": "1.0",
    "document": {
        "id": 18418,
        "title": "Verdens største - og mest oversete - skibskatastrofe",
        "content": "Dryppende og forfrossen blev den dengang 18-årige Heinz Schön lige akkurat hevet op fra den iskolde Østersø. Fra redningsflåden så den unge tyske purser skrækslagent til, da Hitlers drømmeskib fik mere og mere slagside. I flere sekunder var der dødstille: ”Men pludselig begyndte skibssirenen at hyle højt og hjerteskærende. Folk faldt i bundter fra skibet, mens de klamrede sig til hinanden. Mens skibssirenens hyl langsomt blev slugt af havet, sank MS Wilhelm Gustloff i en 42 meter dyb grav i Østersøen,” siger den i dag 85-årige Heinz Schön, som Berlingske har besøgt i Tyskland. Mens mennesker og medier verden over jævnligt går i selvsving over det verdensberømte Titanic-forlis, senest for to uger siden ved forlisets 100-årsjubilæum, kender de færreste til verdenshistoriens mest dødbringende skibsforlis. Det drejer sig hverken om forliste Costa Concordia, Estonia, Herald of Free Enterprise eller Scandinavian Star. Ej heller Titanic. I natten mellem 30. - 31. januar 1945 blev den tyske luksusliner MS Wilhelm Gustloff ramt af tre torpedoer fra den russiske ubåd S13, mens det var i færd med at krydse Østersøen. Ombord var mere end 10.000 tyskere, hvoraf langt størstedelen var østtyske kvinder og børn, som var på flugt fra den russiske Røde Hærs indtog i Østtyskland. MS Wilhelm Gustloff var Hitlers drømmeskib, bygget til at sejle ferierende tyske arbejdere rundt i Middelhavet. Men ved krigens afslutning tjente skibet i stedet som fragtskib for de mange tyske kvinder og børn, som flygtede fra russernes hævntogt i Østtyskland. Ingen havde regnet med, at russerne ville få ram på de flygtende tyskere ved et ubådsangreb. Derfor udbrød der panik på skibet, da tre torpedoer i træk ramte skibet. 9.343 tyskere blev trukket med ned i dybet, da skibet sank. Eftertiden har næsten glemt historien om MS Wilhelm Gustloff. Både i Tyskland, hvor det var en national tragedie, og i resten af verden, hvor der var udbredt enighed, om at tyskerne havde fortjent deres lidelser. Da det skete under krigen, og der var marinesoldater ombord på MS Wilhelm Gustloff, er skibsforliset ingen krigsforbrydelse. Den dengang 18-årige Heinz Schön overlevede. Et halvt år efter forliset begyndte han at samle materiale og øjenvidneberetninger sammen for at kunne fortælle historien videre. Han bærer ikke nag til russerne, \"for der var jo krig\". Men historien om forliset har aldrig sluppet ham og er blevet hans livsværk. Et livsværk som forfatteren Günter Grass senere blandt andet baserede sin bog \"I krebsegang\" på. Læs hele historien om MS Wilhelm Gustloff og Heinz Schön i Berlingske Søndag 29/4, eller køb adgang til historienher: Verdens største skibskatastrofe. Berlingske har besøgt den nu 85-årige Heinz Schön i Tyskland. Han har viet sit liv til at fortælle historien om verdenshistoriens største skibskatastrofe, MS. Wilhelm Gustloff. Se i videoklippet Heinz Schön fortælle om skibsforliset, som har fulgt ham tæt gennem hele livet i denne lille film. Filmen er lavet af fotojournalist Asger Ladefoged og journalisterne Anne Sofie Schrøder og Anne Eisenberg. ",
        "metadata": {
            "source": "https://www.berlingske.dk/internationalt/verdens-stoerste-og-mest-oversete-skibskatastrofe",
            "image_url": "https://berlingske.bmcdn.dk/media/cache/resolve/image_x_large/image/66/663993/5097983-.jpg",
            "publication_time": "Søndag d. 29. april 2012, kl. 19.23",
            "author": "Anne Sofie H. Schrøder",
            "related_links": [],
            "attachments": []
        }
    }
}