{
    "version": "1.0",
    "document": {
        "id": 14047,
        "title": "Kalundborg presser på for hurtigfærge",
        "content": "Kalundborg frygter, at planerne om en hurtigfærge mellem Kalundborg og Aarhus er ved at kuldsejle. Borgmester Martin Damm (V) har derfor klaget til miljøminister Ida Auken (SF) over langsommelighed med at få miljømyndighederne til at godkende rederiets plan - og det har tilsyneladende hjulpet. »Jeg valgte for få dage siden at rette henvendelse til miljøminister Ida Auken for at sikre mig, at ansøgningen ikke ender i en syltekrukke i ministeriet. Og ministeren reagerede prompte ved at undersøge, om der rent faktisk arbejdes med sagen. På den baggrund forventer jeg også, at der snart - langt om længe - falder en afgørelse,« siger Martin Damm til Sjællandske. Nye krav efter møde Det er Kattegatruten, som gerne vil sejle mellem de to landsdele. Det skal ske med hurtigfærgen »Dolphin Jet« men kræver, at der gives grønt miljølys til sejladsen. Et møde tidligere på ugen mellem rederiet og myndighederne førte tilsyneladende kun til nye krav om at få undersøgt, hvordan færgen påvirker miljøet. Det tyske rederi FRS, som skal stå for hurtigfærgen, havde håbet at kunne begynde sejladsen med udgangen af juni. Overfartstiden bliver på en time og 45 minutter.",
        "metadata": {
            "source": "https://www.berlingske.dk/samfund/kalundborg-presser-paa-for-hurtigfaerge",
            "image_url": "https://berlingske.bmcdn.dk/media/cache/resolve/image_x_large/image/65/655352/5322493-pix-kattegatruten.jpg",
            "publication_time": "Torsdag d. 05. juli 2012, kl. 18.07",
            "author": "Thomas Breinstrup",
            "related_links": [],
            "attachments": []
        }
    }
}