{
    "version": "1.0",
    "document": {
        "id": 17132,
        "title": "Analytiker: William Demant må vente på indtjening fra Otix",
        "content": "Det vurderer analytiker Morten Imsgard fra Sydbank overfor RB-Børsen, efter William Demant ser ud til at overtage Otix Global, da GN Store Nord har meldt sig ud af budkrigen. - Otix Global er et selskab med en negativ indtjening i øjeblikket. Næste år skal William Demant få styr på tingene i Otix og måske fra 2012 begynder man at se positive bidrag herfra, siger Morten Imsgard. Sydbank fortæller, at et opkøb af Otix Global er et strategisk valg for William Demants side, så det danske høreapparatsselskab kan skabe sig en bedre platform på et meget vigtigt marked som det amerikanske. - William Demant får selvfølgelig noget mere volumen i forretningen, men det er ikke noget, som forrykker konkurrencebilledet voldsomt for dem, siger analytikeren. Morten Imsgard mener, at GN Store Nord ville have haft mere glæde af større volumener, hvis de havde overtaget Otix. GN er et mindre selskab, som sidder på cirka 10 pct. af verdensmarkedet, hvor William Demant står for en femtedel af det globale salg af høreapparater. Men budkrigen om Otix var vigtig for GN, mener Sydbank. - GN har vist markedet, at man også skal tage dem seriøst i fremtiden. De er \"back in business\", fortæller Morten Imsgard.",
        "metadata": {
            "source": "https://www.berlingske.dk/aktier/analytiker-william-demant-maa-vente-paa-indtjening-fra-otix",
            "image_url": "https://berlingske.bmcdn.dk/media/cache/resolve/image_x_large/image/43/437567/3197987-pix-william-demant-holding.jpg",
            "publication_time": "Onsdag d. 20. oktober 2010, kl. 10.55",
            "author": null,
            "related_links": [],
            "attachments": []
        }
    }
}