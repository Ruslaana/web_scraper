{
    "version": "1.0",
    "document": {
        "id": 1560,
        "title": "»Badehotellet« er tilbage og kommer overraskende fra start",
        "content": "»Jeg vil gerne forklare.« »Det venter vi med. Nu skal vi have lavet middag.« Den højspændte situation i køkkenregionerne er ovre. En sammenbidt frihedskæmper (Morten Holst) har lige truet den kvinde, han kalder en »tyskertøs« (Mette Alvang), og endda viftet med en pistol foran selveste fru Andersen (Bodil Jørgensen), der får ham ud af klappen. Og det replikskifte, der afslutter scenen, er på mange måder essensen af TV 2s »Badehotellet«. Drama følges af lidt af spise. Solskin følger regn. Optræk til dramatik afløses af muntre bemærkninger og smil gennem tårer. »Det er altid dem, der er kommet til sidst, der er de mest ivrige,« vrisser Henrik Birchs bondemand – det er den tvivlsomme frihedskæmpernevø, han taler om. Men det kunne sådan set godt have været en forbeholden anmelder, der nu er nødt til at anerkende »Badehotellet« for det, serien kan som hyggespreder, folkekomedie og historietime i et. Man er i hvert fald bare nødt til at sige, at forfatterne Hanna Lundblad og Stig Thorsboe efterhånden mestrer den balancegang – drama, men ikke så meget, at det gør noget –  som seerne elsker, til noget nær perfektion. Det manglede sådan set også bare, for den sæson, som kanalen blænder op for, er den niende i rækken. Men hvor det bekommer serien vel, at den nu har tonet farcelementerne ned til fordel for reel, mere diskret menneskekomedie. Corona har sat sit præg på optagelserne, så i denne omgang får seerne bare fem afsnit at varme sig ved, mens vi venter på lysere dage. Apropos bedre tider, så er de faktisk allerede indtrådt i første afsnit. I hvert fald overrasker forfatterne ved at kickstarte denne ombæring og springe frem til krigens afslutning. Der er noget flot nonchalant i at frasige sig stort set hele den dramatiske besættelsesperiode, der ellers nok kunne have budt på højspændt dramatik og svære dilemmaer for seriens veletablerede rollegalleri. Fru Andersen (Bodil Jørgensen) har overlevet både krigen og forfatternes lette udrensning i rollegalleriet.Fold sammenLæs mereFoto: oto Mike Kollöffel / TV 2. Ja, ikke nok med det: Det bevægede frihedsbudskab har man heller ikke villet bruge tid på, men begynder det hele midt i maj 1945, hvor Amanda  (Amalie Dollerup, som det klæder at være sluppet af med ungpigefriskheden) vender tilbage til det computeranimerede badehotel, der har været okkuperet af de fæle nazister. Hun bærer rundt på det barn, hun i hemmelighed har fået med sin flotte, tyske kærlighed (Anton Rubtsov), der dukker op i et drømmesyn i de afsluttende sceners smukt orkestrerede sommeregnsmelankoli. Også den evigt forfængelige Hr. Weyse (Jens Jacob Tychsen) er rodet ind i en intrige med et pludselig tilkommet barn, en svensk teenagedatter, der dukker op og skaber forvirring, men som nok skal ende med at sprede glæde – om ikke andet så for svensk TV4, der viser serien. Men ellers er det i det hele taget så som så med fordrageligheden. Der er muligvis fred her til lands, men nede under overfladen ulmer modsætningerne. Hvem stod på den forkerte side i de mørke år? Og hvem står på den rigtige i opgørets time? Det gør i hvert fald den altid humanistisk sindede kontorchef Aurland (Peter Hesse Overgaard), der fungerer som forfatternes talerør, og som får lov at kritisere efterkrigsdagenes tilfældige retsopgør med vor tids langsyn. Hr. Weyse og frue (Jens Jacob Tychsen og Cecilie Stenspil) beslutter sig for at »blive hele sommeren«. Det havde vi ikke regnet ud!Fold sammenLæs mereFoto: oto Mike Kollöffel / TV 2. Samfundets hævn frygter ikke mindst den entreprenante halvværnemager hr. Madsen (Lars Ranthe), mens fru Frigh (Anette Støvelbæk) smukt lader sine øjne fyldes af tårer af uro for, hvad datteren (Louise Vinde Dirchsen, klædt i rødt og hvidt!) har måttet gennemlide i modstandsbevægelsen. »Så er vi rigtigt tilbage,« sukker fru Madsen (Anne Louise Hassing) henført efter Hr Weyses foredrag af »It's Been a Long, Long Time«. Den glade konstatering er der med garanti mange seere, der giver hende helt ret i. »Badehotellet« er stadig sin egen spøjse blanding af glimrende præstationer og mærkværdigt overspil, af stor og meget lille dramatik, af effektive scener og klodset aflevering af informationer om tidens gang, af hen til kommoden og tilbaws igen. Men det er efterhånden ikke noget, en skål håndpillede rejer eller et glas portvin efter maden ikke kan klare. »Badehotellet«. Sæson 9, afsnit 1. TV 2 Play fra søndag 6. februar. TV 2 mandag 7. februar kl. 20.00.",
        "metadata": {
            "source": "https://www.berlingske.dk/skaerm/badehotellet-er-tilbage-og-kommer-overraskende-fra-start",
            "image_url": "https://berlingske.bmcdn.dk/media/cache/resolve/image_x_large/image/151/1512158/23998572-kultur.jpg",
            "publication_time": "Søndag d. 06. februar 2022, kl. 19.29",
            "author": "Jakob Steen Olsen",
            "related_links": [],
            "attachments": []
        }
    }
}