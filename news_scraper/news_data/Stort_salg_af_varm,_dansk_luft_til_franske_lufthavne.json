{
    "version": "1.0",
    "document": {
        "id": 16725,
        "title": "Stort salg af varm, dansk luft til franske lufthavne",
        "content": "Ordren fra Aéroports de Paris, der dækker Paris-lufthavnene Charles de Gaulle og Orly, lyder på 7.800 maskiner, og de kommer oven i de omtrent 100.000 maskiner, Dan Dryer allerede har opstillet overalt i Europa. I Dan Dryers administrerende direktørs optik er det virksomhedens ry for at levere holdbare kvalitetsprodukter, der har gjort udslaget i den store franske ordre. »Vi satser på høj kvalitet, klassisk dansk design og løsninger, der er tilpasset den enkelte kunde. Det er nogle af ingredienserne i den effektive opskrift, der giver os fremgang,« siger direktør Niels Saaby Jørgensen i en pressemeddelelse og tilføjer: »Med Aéroports de Paris som kunde får vi endnu engang bekræftet, at vi vinder ved ikke at lade os presse på kvalitet og pris af for eksempel de mange billige kinesiske produkter, der oversvømmer markedet.« Det er arkitektdivisionen hos Aéroports de Paris, der har stået som modpart i forhandlingerne med Dan Dryer, og aftalen er endt med også at indeholde nogle af Dan Dryers andre produkter, deriblandt sæbe- og desinfektionsdispensere, der skal hænge i lufthavnens toiletrum. Niels Saaby Jørgensen fik under forhandlingerne oplevelsen af, at det var en klar fordel at komme fra en mindre, skandinavisk virksomhed frem for en global elektronikkæmpe. »Fordelen ved at være en mindre virksomhed er, at kunderne oplever, at vi går meget langt for at imødekomme deres behov. De oplever, at vi er tæt på dem, og at de altid hurtigt kan komme i kontakt med os. Og så kan de fleste rigtig godt lide, at den, de handler med, kender produktet til bunds,« siger Dan Dryers administrerende direktør. Dan Dryer - der har den karakteristiske kampklare viking i sit logo - har siden stiftelsen i 1980 udvidet sortimentet til at indeholde andre produkter, der kan komme toiletbesøgende til gode - deriblandt pusleborde, buksepressere og duftdispensere.",
        "metadata": {
            "source": "https://www.berlingske.dk/virksomheder/stort-salg-af-varm-dansk-luft-til-franske-lufthavne",
            "image_url": "https://berlingske.bmcdn.dk/media/cache/resolve/image_x_large/image/39/395102/6282817-pix-dandryer1.jpg",
            "publication_time": "Tirsdag d. 02. april 2013, kl. 17.00",
            "author": "Nikolai Steensgaard",
            "related_links": [],
            "attachments": []
        }
    }
}