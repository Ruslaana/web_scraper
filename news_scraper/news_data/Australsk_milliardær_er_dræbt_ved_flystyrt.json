{
    "version": "1.0",
    "document": {
        "id": 20146,
        "title": "Australsk milliardær er dræbt ved flystyrt",
        "content": "Redningsmandskab har fundet vraget af et fly med 11 omkomne, deriblandt den australske milliardær Ken Talbot. Det oplyser myndighederne i den vestafrikanske stat Cameroun. Det lille propelfly forsvandt i et tæt jungleområde lørdag under en flyvning fra landets hovedstad, Yaounde, til Yangadou i det nordvestlige Congo-Brazzaville. Den australske regering oplyser, at flyet medbragte en gruppe forretningsfolk fra mineindustrien, deriblandt Ken Talbot, en minedirektør fra Queensland i Australien, som har tjent sin formue som chef for blandt andet kulkoncernen Macarthur Coal. Hele bestyrelsen fra mineselskabet Sundance Resources var om bord i maskinen. - Flyvraget er blevet fundet i Congo. Der er ingen overlevende, siger informationsministeren i Cameroun, Tchiroma Bakary. Seks australiere, to briter, to franskmænd og en amerikaner var om bord i flyet. Fransk militær og pygmæklaner i området var involveret i eftersøgningen efter flyet, som blev besværliggjort af tæt tåge i regionen. Talbot, der normalt brugte sit private fly, var i propelmaskinen, da hans egen maskine var for stor til at lande i minebyen Yangadou. /ritzau/AFP",
        "metadata": {
            "source": "https://www.berlingske.dk/internationalt/australsk-milliardaer-er-draebt-ved-flystyrt",
            "image_url": "https://berlingske.bmcdn.dk/media/cache/resolve/image_x_large/image/85/856142/2740966-ken-talbot.jpg",
            "publication_time": "Mandag d. 21. juni 2010, kl. 20.34",
            "author": null,
            "related_links": [],
            "attachments": []
        }
    }
}