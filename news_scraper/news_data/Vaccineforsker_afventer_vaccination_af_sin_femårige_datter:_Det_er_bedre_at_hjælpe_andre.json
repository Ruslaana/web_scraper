{
    "version": "1.0",
    "document": {
        "id": 6697,
        "title": "Vaccineforsker afventer vaccination af sin femårige datter: Det er bedre at hjælpe andre",
        "content": "Fredag trådte Mette ind i rækkerne af danskere, der må blive vaccineret mod covid-19. Hun fyldte fem år samme dag, som Sundhedsstyrelsen annoncerede, at 5- til 11-årige nu kan blive vaccineret. Det er dog ikke en fødselsdagsgave, der bliver åbnet lige foreløbig. Hendes far – vaccineforsker Frederik Schaltz-Buchholzer – og mor venter med at booke tid til Mette. Det er der flere grunde til. Berlingske skriver i dagom flere forskeres holdning til vaccination af børn. Christine Stabell Benn, der er professor i global sundhed ved Syddansk Universitet, mener ikke, at det er veldokumenteret, at børn, der er vaccineret mod covid-19, er bedre beskyttet, end børn der er blevet naturligt immune gennem smitte. Den holdning bakker Frederik Schaltz-Buchholzer, der er postdoc på Klinisk Institut ved Syddansk Universitet, op om. »Danske børn bliver kun i meget sjældne tilfælde syge af corona. Og de opbygger formentlig en stærkere immunitet ved sygdom end ved vaccine, ligesom tilfældet er ved andre infektionssygdomme. Jeg tror, det er bedre for Mette – og for samfundet – hvis hun bliver smittetonce and for all, og så er immun og sandsynligvis smitter mindre,« siger Frederik Schaltz-Buchholzer. Frederik Schaltz-Buchholzer lægger vægt på, at det er meget sjældent, at børn på alder med Mettes bliver alvorligt syge af covid-19. Derfor mener han, at man bør lade børn blive naturligt immune gennem smitte og i stedet lade vaccinerne gøre nytte i andre lande, hvor der er større behov.Fold sammenLæs mereFoto: Linda Kastrup. Han pointerer, at Mette, selvom hun bliver vaccineret, stadig kan blive smittet med covid-19 og potentielt set også smitte videre. Dog forstår Frederik Schaltz-Buchholzer udmærket, hvorfor andre forældre vælger at vaccinere deres børn, og det mener han også, at der er gode argumenter for. Fravalget af at lade Mette vaccinere bunder således ikke i frygt for vaccinen, men skyldes, at Frederik Schaltz-Buchholzer mener, at man bør begynde med at vaccinere en anden befolkningsgruppe med henblik på at komme pandemien til livs. Frederik Schaltz-Buchholzer mener, at det er nødvendigt at iføre sig »de globale briller«. Generaldirektøren for Verdenssundhedsorganisationen, WHO, Tedros Adhanom, har argumenteret for, at det ikke giver mening at vaccinere raske børn i Vesten eller give boostervacciner til raske voksne, når så mange i lavindkomstlandene ikke er vaccineret.  Every day, there are 6 times more boosters administered globally than primary#COVID19vaccine doses in low-income countries. This is a scandal that must stop now.https://t.co/6in6FNlmBD#VaccinEquitypic.twitter.com/YDt8mVocZC Det samme mener Frederik Schaltz-Buchholzer: »Vi tænker kun på vores egen lille andedam og prøver nu at løse problemet ved at inddrage en ny gruppe til vaccination. Det er ærgerligt.« WHO’s mål er at vaccinere 40 procentaf hele verdens befolkning inden udgangen af dette år. Der mangler endnu 550 millioner vaccinedoser for at nå dette mål, estimerer WHO. »Hvis jeg ikke lader Mette vaccinere, er der i hvert fald to doser mere, som kan gå til nogen, der har mere gavn af dem end hende. Vi skal passe på ikke at spilde vacciner på folk, der ikke har brug for det,« siger han. Forskeren vurderer, at coronamutationer kan skyldes uvaccinerede i tredjeverdenslande. I går kunne Sundhedsministeriet bekræfte, at der var to mistænkte tilfælde af den nye coronavariant, omikron, i Danmark, der ser ud til at være mere smitsom end andre kendte coronavarianter. Begge smittebærere er indrejsende fra Sydafrika. »Vi kan se, at der flere gange er kommet mutationer fra udviklingslande. En virusinfektion kan bestå og reproducere sig længe i en person, der har hiv/aids eller på anden vis er immunsvækket. Det er mere sandsynligt, at det sker på denne måde, end i forbindelse med infektion hos raske, danske børn, der kun har en kortvarig infektion,« mener Frederik Schaltz-Buchholzer. Vaccineforskeren skæver til Sverige, som lod den naturlige immunitet blive opbygget løbende blandt børnene. »Sverige er det land, der har den laveste smitte i hele Europa lige nu. Selvom der også har været fejl i håndteringen – blandt andet ved, at man ikke beskyttede og behandlede ældre tilstrækkeligt i starten af pandemien – tegner der sig et billede af, at de er bedre rustet nu, fordi der er opbygget en mere robust og langvarig immunitet. Når vi vaccinerer børnene, giver vi dem immunitet, der højst sandsynligt har en udløbsdato,« siger Frederik Schaltz-Buchholzer og refererer til, at styrken af vacciner falder over tid. Han anerkender, at vi ved at vaccinere denne gruppe nu, »køber os tid, og lægger lidt låg på denne vintersæsons smittespredning, som dog nok snart topper alligevel«. »Det er ikke soleklart, og det er en kompleks situation, men jeg er ikke overbevist om, at vaccination af sunde og raske børn i Danmark stopper pandemien. Intet land har kunnet bremse coronaen med vaccination. Det er et faktum, vi bliver nødt til at lære at leve med,« siger han. Frederik Schaltz-Buchholzer er først klar til at booke en tid Mette, når der er mere data, der viser, at netop vaccination af denne aldersgruppe er bedre end at lade børn smitte og dermed blive naturligt immune – og når der er flere data om langtidseffekterne af infektion og vaccination.",
        "metadata": {
            "source": "https://www.berlingske.dk/indland/vaccineforsker-afventer-vaccination-af-sin-femaarige-datter-det-er-bedre",
            "image_url": null,
            "publication_time": "Tirsdag d. 30. november 2021, kl. 10.13",
            "author": "Katrine Mengel",
            "related_links": [],
            "attachments": []
        }
    }
}