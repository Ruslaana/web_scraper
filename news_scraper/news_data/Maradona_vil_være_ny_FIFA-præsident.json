{
    "version": "1.0",
    "document": {
        "id": 15245,
        "title": "Maradona vil være ny FIFA-præsident",
        "content": "Den argentinske fodboldlegende Diego Maradona stiller op til valget som FIFAs næste præsident. Når valget til præsident for det internationale fodboldforbund, FIFA, afholdes, vil den argentinske fodboldlegende Diego Maradona være at finde som kandidat til posten, når Sepp Blatters afløser skal findes. Maradona har fortalt en en journalist fra Uruguay, at han vil være ny præsident for FIFA og derfor stiller op til det kommende valg. Maradona har længe været en udtalt kritiker af den udskældte Sepp Blatter. Den 54-årige argentiner sagde i forbindelse med skandalen, der fældede præsident Blatter, at han nød situationen og så frem til at få en ny præsident for FIFA.  En post Maradona nu altså selv ønsker at indttage. I ryggen har han Venezuelas præsident, Nicolás Maduro, der tidligere på måneden foreslog, at Maradona skulle være FIFAs næste præsident. Vejen til præsidentposten i FIFA er dog ikke banet for indehaveren af 'Guds Hånd'. Maradona får nemlig konkurrence af den ligeledes pensionerede fodboldspiller Zico. Brasilianske Artur 'Zico' Coimbra, meddelte først på måneden, at han også stiller op til præsidentvalget. Oven i købet er det endnu usikkert, om den afgående præsident Sepp Blatter igen stiller op til posten, eller om han definitivt opgiver et comeback til fodbold-politikken. Hvornår FIFAs næste præsident findes, er heller ikke fastlagt, men det forventes senest at blive i starten af 2016.  ",
        "metadata": {
            "source": "https://www.berlingske.dk/sport/maradona-vil-vaere-ny-fifa-praesident",
            "image_url": "https://berlingske.bmcdn.dk/media/cache/resolve/image_x_large/image/28/286768/9396206-argentine-soccer-legend-diego-.jpeg",
            "publication_time": "Mandag d. 22. juni 2015, kl. 18.21",
            "author": null,
            "related_links": [],
            "attachments": []
        }
    }
}