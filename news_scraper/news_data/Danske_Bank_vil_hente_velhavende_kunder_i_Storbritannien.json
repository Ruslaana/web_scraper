{
    "version": "1.0",
    "document": {
        "id": 15562,
        "title": "Danske Bank vil hente velhavende kunder i Storbritannien",
        "content": "Tidligere har Danske Bank hovedsagligt fokuseret på britiske erhvervskunder, men i løbet af foråret har banken styrket indsatsen henvendt til velhavende privatkunder gennem flere ansatte i afdelingen og udvikling af både netbank og mobilbank. Det skriver Jyllands-Posten. Det er især det voksende marked for skandinaviske privatpersoner i England, som banken er interesseret i at komme ind på. Det anslås, at der bor 80.000 skandinaver i Storbritannien, hvor langt de fleste er studerende eller andre på kortere ophold, men 1.000 af de årlige tilflyttere anslås at være velhavende personer, som Danske Bank er særligt interesserede i at betjene. »Kunder, der flytter til England, kobles til vores afdeling i London, og hvis økonomien er kompleks, bliver man derudover koblet til Luxembourg,« siger adm. direktør i Danske Bank International, Klaus Møller Petersen, til Jyllands-Posten. Han peger på at velhavende kunder især møder udfordringer med komplicerede skatteregler ved tilflytning til Storbritannien. Storbritannien er allerede Danske Bank Internationals største marked efterfulgt af Frankrig og Spanien, men banken erkendte allerede i 2011, at opkøbet af den irske bank aldrig vil blive rentabel. ",
        "metadata": {
            "source": "https://www.berlingske.dk/virksomheder/danske-bank-vil-hente-velhavende-kunder-i-storbritannien",
            "image_url": "https://berlingske.bmcdn.dk/media/cache/resolve/image_x_large/image/30/306496/7523908-london_danske_business.jpg",
            "publication_time": "Onsdag d. 23. juli 2014, kl. 11.14",
            "author": null,
            "related_links": [],
            "attachments": []
        }
    }
}