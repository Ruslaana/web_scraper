{
    "version": "1.0",
    "document": {
        "id": 16399,
        "title": "Prisen for at bruge betalingskort er tredoblet",
        "content": "Når kunder i dansk butik betaler for varer ved hjælp af MasterCard og Visa Electron, koster det som udgangspunkt et gebyr på 0,95 procent af varens pris.Det er en voldsom prisstigning fra 0,3 procent - altså en tredobling - på bare to år, skriver Jyllands Posten. Frem til sommeren 2011 var der et loft over gebyret, der maksimalt måtte være på 0,4 procent. Men efter myndighederne har fjernet det, har bankernes fælles betalingsoperatør, Nets - det tidligere PBS - altså benyttet lejligheden til at tredoble priserne. Samtidig er forbrugernes indkøb med de såkaldte debetkort de seneste tre år steget med 238 procent til 26,4 milliarder kroner sidste år, skriver avisen. Forbrugerråd: De burde have stordriftsfordele Forbrugerrådet kritiserer de voldsomme prisstigninger og mener, at bankerne bør kunne drage fordel af den voksende mængde betalinger til at sænke priserne. »Der findes de samme stordriftsfordele i debetkortsystemet som i dankortsystemet, hvor omkostningen er faldet med næsten 50 procent per betaling. Derfor burde bankerne og Nets sætte priserne ned og ikke op, « siger Troels Hauer Holmberg, der er seniorøkonom i Forbrugerrådet til Jylland-Posten og fortsætter: »For mig at se er det store gebyrhop i strid med betalingstjenesteloven, som fastslår, at den svage konkurrencesituation på kortmarkedet ikke må få bankerne til at opkræve gebyrer, som er højere, end hvad der ville være tilfældet, hvis der var reel konkurrence,« siger han. Nets afviser kritik Hos Nets afviser pressechef Søren Winge dog, at der er tale om overpriser og manglende konkurrence. Ifølge ham har selskabet blot tilpasset sig markedet, efter at loftet over gebyrerne blev ophævet. »Den tidligere pris på 0,3 procent betød, at der ingen indtjening var som kortindløser. Den nye listepris på 0,95 procent er dannet af markedet, fordi der er en hård konkurrence, så har vi nu opnået markedsbestemte priser,« siger han. Hos erhvervsorganisationen Dansk Erhverv er administrerende direktør Jens Klarskov heller ikke tilfreds med de stigende gebyrer. »Det er en omkostningsstigning, som vi meget gerne ville have været foruden. Vi mener, at der er tale om en overførsel fra A til B, uanset om man bruger dankortet eller et debetkort. Prisen burde derfor ikke være forskellig,« siger han til Jyllands-Posten. Erhvervs og Vækstminister Annette Vilhelmsen har bedt Konkurrence- og Forbrugerstyrelsen undersøge udviklingen for gebyrer på betalingskort.",
        "metadata": {
            "source": "https://www.berlingske.dk/virksomheder/prisen-for-at-bruge-betalingskort-er-tredoblet",
            "image_url": "https://berlingske.bmcdn.dk/media/cache/resolve/image_x_large/image/36/368131/6510130-pix_debet.jpg",
            "publication_time": "Torsdag d. 13. juni 2013, kl. 09.19",
            "author": "Katrine Overgaard",
            "related_links": [],
            "attachments": []
        }
    }
}