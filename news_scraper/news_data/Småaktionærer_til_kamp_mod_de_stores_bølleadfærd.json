{
    "version": "1.0",
    "document": {
        "id": 12446,
        "title": "Småaktionærer til kamp mod de stores bølleadfærd",
        "content": "Blandt andet sager om Topsil og Mols-Linien bliver nævnt. Det skriver Børsen. \"Vi føler simpelthen, vi er blevet kørt over her\". Sådan lyder det, når Thomas Grønlund Nielsen, der er mindre aktionær i Topsil, skal beskrive sin oplevelse ved salget af Topsil, som for nyligt blev trumfet igennem af selskabets bestyrelse og en række store aktionærer. Thomas Grønlund Nielsen står langt fra alene med sin utilfredshed af forløbet, og en række aktionærer er nu gået sammen og har fået gennemtrumfet en ekstraordinær generalforsamling, der dog næppe får sat gang i småaktionærernes ønske om en budkrig.  Forløbet i Topsil minder til forveksling om sagen med Mols-Linien sidste sommer, hvor kapitalfonden Polaris forsøgte at afnotere selskabet uden at have de fornødne 90 pct. af aktierne. Formanden for Dansk Aktionærforening, Niels Mengel, forstår småaktionærernes frustrationer og kalder begge sager dybt kritisable, ligesom han mener, de kan være ødelæggende for den generelle danske aktiekultur.",
        "metadata": {
            "source": "https://www.berlingske.dk/virksomheder/smaaaktionaerer-til-kamp-mod-de-stores-boelleadfaerd",
            "image_url": "https://berlingske.bmcdn.dk/media/cache/resolve/image_x_large/image/16/169848/14000306-pix-aktier.jpg",
            "publication_time": "Onsdag d. 13. juli 2016, kl. 07.16",
            "author": null,
            "related_links": [],
            "attachments": []
        }
    }
}