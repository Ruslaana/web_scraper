{
    "version": "1.0",
    "document": {
        "id": 3350,
        "title": "Europæiske luksusbiler smugles stadig til Rusland – men prisen stiger",
        "content": "De er sanktionsramte. Derfor bliver de dyrere. Men der er købere nok. Russiske smuglere tjener titusinder af euro på at importere sanktionsramte luksusbiler fra Rusland til rige, russiske kunder. Det kan den britiske finansavis Financial Times afsløre efter at have identificeret fem russiske selskaber, der tilbyder at smugle luksusbilerne med store motoreruden om alle EUs sanktioner. Avisen har fundet flere end 50 luksusbiler fra 25 forskellige tyske bilforhandlere på det russiske netsted Auto.ru, hvor russiske importører tilbyder dem til en ekstrapris på omkring 19.000 euro (142.000 kroner). Smuglerne tilbyder at bringe bilen til Rusland gennem et andet land. En Mercedes-Benz S350 blev således i januar 2024 solgt til et taxaselskab i Kirgisistan, men har siden marts 2024 været registreret som en del af vognparken i et taxaselskab i Moskva. De tyske bilforhandlere afviser at have noget med smuglerierne at gøre. De fremhæver, at de ikke ved, hvad der sker med bilerne, efter at de er blevet købt. Flere er overrasket over at se deres biler annonceret på russiske netsteder. EU iværksatte umiddelbart efter den russiske invasion af Ukraine i februar 2022 de første af stadig mere omfattende sanktioner mod Rusland for at ramme landets økonomi og dermed svække mulighederne for at føre krig i Ukraine. Indtil nu er der vedtaget 15sanktionspakker med det primære fokus at standse varer, der kan anvendes militært. Så sent som i juli i år blev restriktionerne på luksusvarer gennem Belarus (det tidligere Hviderusland) skærpet. Det har tvunget smuglerne til at sende de vestlige luksusbiler ad stadig længere og dermed dyrere omveje. En journalist fra Financial Times, som udgav sig for at være en køber, fik hos det russiske AvtoImport at vide, at tyske biler »transporteres ikke gennem Belarus, men gennem Tyrkiet, Georgien og så ind i Rusland«. »Det er blevet ekstremt udfordrende at eksportere biler fra Europa,« lød det. I stedet smugles mange tyske luksusbiler nu til Rusland via Sydkorea, hvor man for en beskeden sum penge kan ændre sproget i bilens system fra koreansk til russisk. Ruslands krigsøkonomi finansieres også gennemden berygtede skyggeflåde, som sælger sanktionsramt, russisk olietil lyssky købere verden over. Trods sanktionernelykkes det også fortsat Rusland at skaffe avanceret, vestlig teknologiog elektronik til sine våben.  ",
        "metadata": {
            "source": "https://www.berlingske.dk/virksomheder/europaeiske-luksusbiler-smugles-stadig-til-rusland-men-prisen-stiger",
            "image_url": "https://berlingske.bmcdn.dk/media/cache/resolve/image_x_large_vertical/image/187/1873937/24861677-vestlige-luksusbiler-ruller-fortsat-mod-rusland-og.jpg",
            "publication_time": "Tirsdag d. 31. december 2024, kl. 12.27",
            "author": "Thomas Breinstrup",
            "related_links": [],
            "attachments": []
        }
    }
}