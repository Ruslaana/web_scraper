{
    "version": "1.0",
    "document": {
        "id": 2785,
        "title": "Nick Hækkerup vil skabe et dansk kraftcenter for efterforskning: »Jeg drømmer om, at vi kan finde en forkortelse, der passer med F.B.I.«",
        "content": "Politiet halter ofte efter forbryderne, når det handler om at efterforske og opklare de mest komplicerede forbrydelser om økonomisk bedrageri, bandekriminalitet, IT-kriminalitet og i særlige tilfælde af drab. Det er baggrunden for, at justitsminister Nick Hækkerup (S) nu lægger op til en markant forandring af dansk politi i forbindelse med en ny flerårsaftale, hvor de politiske forhandlinger efter planen indledes i begyndelsen af den kommende uge: Otte nuværende enheder skal lægges sammen til én profileret og specialiseret afdeling med cirka 800 medarbejdere, der kan sætte ind mod den kriminalitet, der kræver særlig efterforskningskapacitet. Ifølge Nick Hækkerup skal et nyt »kraftcenter« oprettes som Danmarks 13. politikreds med egen politidirektør og afdelinger i København og Aarhus. Arbejdstitlen er National Efterforskningsenhed. »Vi lægger op til en kæmpestor forandring af dansk politi. Vi har i dag et enhedspoliti, som klarer alle opgaver, men vi konstaterer, at vi bliver nødt til at have en enhed, som kan håndtere særligt kompliceret efterforskning,« siger Nick Hækkerup: »Det betyder, at nogle af de sager, som de enkelte kredse har måttet slås med, og som har været en lige lovlig stor mundfuld, kan flyttes til denne enhed.« De otte enheder, der skal samles i den 13. kreds er: Nationalt Efterforskningscenter (NEC), Nationalt Cyber Crime Center (NC3), Det Nationale Kriminaltekniske Center (NKC), SØIK (populært kaldet Bagmandspolitiet), Særlig Efterforskning Vest, Særlig Efterforskning Øst, Grænsecenter Øresund og Politiets Landsdækkende Center for IT-relateret Økonomisk Kriminalitet. Behovet for ændringen er ifølge Nick Hækkerup, at meget kriminalitet har ændret karakter de seneste år til at være mere kompliceret og til »samfundsundergravende kriminalitet«. »Der har gennem de senere år været meget potente sager. Det er for eksempel store hvidvasksager, hvor folk kan sige, at jeg betaler min skat, og så kan andre lave hvidvask for halvanden milliarder kroner. Hvis vi alle skal leve i det her fællesskab, er vi nødt til at sikre, at fællesskabet fungerer for alle og ikke kun, fordi man er stor eller smart, og man kan snyde sig udenom,« siger han. Kriminaliteten har blandt andet udviklet sig til at være mere grænseoverskridende og mere digital, påpeger justitsministeren: »Hvor vi tidligere havde indbrud, er det i dag meget nemt at sælge et par sko eller Roskilde-billetter otte gange på nettet.« Og ser man på den organiserede kriminalitet, »har vi bander, der foretager sig mere end bare vold og skyderier, men også opererer inden for den økonomiske kriminalitet«. Især er udfordringerne åbenbare, når det kommer til økonomisk kriminalitet, hvor såvel de enkelte sager som det generelle omfang er vokset markant. Antallet af anmeldelser om økonomisk kriminalitet er steget med 202 procent fra 2010 til 2019, og mens politiets særlige hvidvasksekretariat i 2017 modtog 25.000 indberetninger, var det tal to år senere vokset til 53.000. Samtidig fører færre end hver tiende af de sager, som SØIK – Statsadvokaten for Særlig Økonomisk og International Kriminalitet – overfører til de enkelte politikredse til domfældelse, viser tal fra Justitsministeriet. Knap halvdelen af sagerne henlægges. »Vi kan se, at kriminaliteten har udviklet sig, og de svar, vi har i dag, er ikke gode nok,« siger Nick Hækkerup. Den nye, 13. politikreds skal have egne sager, ligesom den kan bistå andre politikredse i efterforskningsarbejdet. Samtidig tilknyttes egne anklagere. Justitsministeren medgiver, at den store efterforskningsmuskel kan ligne en genoplivning af Rejseholdet, der blev nedlagt i sin daværende form i 2002, hvilket blev optakten til politireformen fra 2007, der erstattede landets 54 politikredse med 12 »selvbærende« kredse, som selv skulle kunne håndtere drabssagerne. Rejseholdet blev endeligt nedlagt i 2010. Et eksempel på behovet for en særlige efterforskningsenhed, der kan hjælpe i arbejdet på tværs af politikredse, er drabet på 17-årigeEmilie Mengfra Korsør i 2016. DRs seneste oprulning af de alvorlige fejl begået i efterforskningen pegede på, at politiet ifølge eksperter forsømte basale efterforskningsskridt som for eksempel at indsamle tilgængelige videooptagelser. »Det handler om de meget komplekse sager, og det kan også være de meget svære drabssager,« siger Nick Hækkerup. Selv om tre af de otte enheder – Nationalt Efterforskningscenter (NEC), Nationalt Cyber Crime Center (NC3) samt Nationalt Kriminalteknisk Center (NKC) – som samles i det nye National Efterforskningsenhed organisatorisk kommer fra Rigspolitiet, afviser Nick Hækkerup, at der blot er tale om at flytte rundt på brikkerne. Enheden vil således blive tilført flere ressourcer, end der er tale om ved at lægge de otte enheder sammen, forklarer justitsministeren. Hvor mange penge og ressourcer ønsker han ikke at svare på på nuværende tidspunkt. Bent Isager-Nielsen var i en årrække drabschef i Rejseholdet og senere chef for enheden. Den 13. kreds, der vil bryde med princippet om, at alle politikredse skal kunne håndtere alle sager – selv de mest komplicerede – giver i hans øjne mening. »Dansk politi trænger i dén grad til at samle de ypperste kræfter inden for efterforskning. I et lille land som Danmark bør vi have én massiv enhed til det – samtidig med masser af lokalt politi, som er forankret i det lokale,« siger Bent Isager-Nielsen. Tidligere på året meldte statsminister Mette Frederiksen (S) sig i et interview medBerlingskeklar til at halvere politiets centrale organ, Rigspolitiet. Statsministeren kaldte det dengang »skævt«, at Rigspolitiet beskæftiger flere end 1.400 civilt ansatte inden for alt fra jura til HR. Udmeldingen førte til kras kritik fra blandt andre Rigspolitiforeningen, der organiserer personalegrupper under Rigspolitiet. Udsigten til en ny efterforskningsenhed får imidlertid foreningens formand, René Reimann Jensen, til at se mere positivt på tingene. Han kalder det »ny vin på nye flasker«. »Vi savner at få en stærk efterforskningsenhed. Hvis tanken er en efterforskningsenhed med egen anklager, hvor man koncentrerer vores specialister omkring efterforskning, kan vi kun bifalde det,« siger René Reimann Jensen, der påpeger, at han endnu ikke kender planerne i detaljer: »Dengang først på året fik vi bare et udsagn om en halvering af Rigspolitiet og noget om, at der blev lavet pseudoarbejde. Flytter man nogle mennesker tættere på borgerne, som det tyder på, og vi så også får en styrket efterforskning, tegner det et langt, langt bedre billede.« Formanden understreger, at der fortsat må forventes at være kolleger, som skal have andre arbejdsopgaver, skifte arbejdsplads eller ligefrem vil blive afskediget. På Christiansborg bliver regeringens plan modtaget med både opbakning og skepsis. Venstres Preben Bang Henriksen er afmålt. »Vinen bliver ikke bedre af at skifte flasken. Afgørende for Venstre vil være, om vi får et mere effektivt politi ved at etablere to nye kontorer og flytte rundt på de samme medarbejdere. Det er jeg ikke sikker på,« siger han og ser frem til, at Nick Hækkerup redegør nærmere: »Vi kommer under alle omstændigheder ikke uden om en voldsom styrkelse af SØIK. Danmark er et eldorado for økonomiske forbrydere.« SFs retsordfører, Karina Lorentzen Dehnhardt, ser »positivt« på forslaget og glæder sig til at høre nærmere om effekten, mens det Radikale Venstres retsordfører, Kristian Hegaard, kalder det »helt rigtigt« at samle Rigspolitiets mange efterforskere. »Det afgørende er, at enhederne, som samles i en politikreds, får kompetencer, de ikke har i dag, til eksempelvis selv at tage sager op og styre dem, hvor det i dag skal være forankret i en lokal politikreds,« siger Kristian Hegaard. Den nye nationale efterforskningsenhed ventes at blive et bærende element i regeringens forslag til fremtidens politi, ligesom en styrkelse af nærpolitiet ventes at blive det. For dansk politi har det i flere år været omtalt som en udfordring at favne både det nære og det svære. Mette Frederiksen begrundede da også i interviewet medBerlingskeen halvering af Rigspolitiet med netop behovet for at styrke det nære politi, som møder danskerne på gader og stræder i hverdagen. Øvelsen er således en forudsætning for blandt andet at etablere 20 nye nærpolitistationer – ti på hver side af Storebælt – og sikre flere såkaldt »moderne landbetjente«. Begge tiltag skal skabe et mere »nært« politi og beskæftige sig med lokalt nødvendige opgaver såsom forebyggelse og bekæmpelse af problemer med vold og narkotika, forklarede statsministeren i februar. De 20 nye nærpolitistationer skal desuden sikre en mere jævn geografisk fordeling af politistationer og ændre på situationen i dag, hvor fire ud af ti politistationer ifølge regeringens tal kun har åbent maksimalt én dag om ugen. Nick Hækkerup medgiver, at det er en svær, men afgørende opgave at finde balancen mellem det nære og det svære. Eller med andre ord at undgå, at et nyt politimæssigt kraftcenter ganske vist sikrer den nødvendige efterforskning af den mest alvorlige og komplicerede kriminalitet, mens at danskerne omvendt oplever, at politiet ikke kommer, når de oplever at være ofre for eksempelvis indbrud, chikane eller vold. »Det er fuldstændig rigtigt, at det betyder meget for folks tryghed, at vi får politiet til at være nært igen. Og det gør det. Vi kommer til at levere også på nærhedsdagsordenen,« siger Nick Hækkerup. Det kan lyde som at skulle løse cirklens kvadratur både at skabe mere nærhed og mere fokus på de svære sager uden at tilføre flere penge til politiet?»Det er heller ikke situationen. Vi vil tilføre dansk politi flere ressourcer. I en situation, hvor vi i øvrigt står med en presset samfundsøkonomi, er det en prioritering for regeringen at give dansk politi ekstra ressourcer.« Hvor mange penge?»Vi kommer til at lægge det åbent frem. Vi kommer til at sige år for år, hvor meget vi tilfører, når vi fremlægger vores plan for dansk politi. Der kan findes penge ved at gøre tingene bedre inden for politiet, men netto vil der også blive tilført flere penge.« Det er ikke kun politiet, der er presset. De øvrige led i den såkaldte straffesagskæde –Anklagemyndigheden,domstoleneogKriminalforsorgen– er også. Selv hvis det her bliver en succeshistorie, risikerer det at skabe flaskehalse andre steder i straffesagskæden, som i forvejen er belastet?»Fuldstændig rigtigt. Derfor bliver der også tilført yderligere ressourcer til hele straffesagskæden.« Hvad skal enheden ende med at hedde?»Jeg drømmer om, at vi kan finde en forkortelse, der passer med F.B.I.« Nick Hækkerup præsenterer regeringens udspil til en ny flerårsaftale for politiet på mandag.",
        "metadata": {
            "source": "https://www.berlingske.dk/politik/nick-haekkerup-vil-skabe-et-dansk-kraftcenter-for-efterforskning-jeg",
            "image_url": "https://berlingske.bmcdn.dk/media/cache/resolve/image_x_large/image/132/1325951/23501872-xjofo-nick-hkkerup.jpg",
            "publication_time": "Fredag d. 21. august 2020, kl. 17.50",
            "author": "Søren Domino",
            "related_links": [],
            "attachments": []
        }
    }
}