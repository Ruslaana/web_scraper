{
    "version": "1.0",
    "document": {
        "id": 6350,
        "title": "Stor­aktionær anklaget for dramatisk »magtkup« i Københavns Andelskasse",
        "content": "Som et symbolsk opgør med fortiden flyttede Københavns Andelskasse fra Hellerup i sensommeren 2017. Andelskassens domicil ligger i dag i hjertet af København, klos op ad byens­ ældste torv, Gammeltorv, hvorfra der er direkte udkig til Caritas-brønden, som springer med guldæbler på kongelige festdage. Men trods den nye centrale beliggenhed spøger fortiden stadig i den københavnske andelskasse.­ Banken, der var tæt på at gå konkurs i 2014, har ad flere omgange måttet bede aktionærerne om flere penge. Senest i midten af april fik den aarhusianske­ fintech-virksomhed Clearhaus bankbestyrelsens tilladelse til at tegne yderligere andelskapital for fem mio. kr., således at Clearhaus’ ejerandel nu udgør 42,79 pct. mod tidligere 26,78 pct. Det kræver dog en forhåndsgodkendelse fra Finanstilsynet, før en aktionærs ejerandel i en finansiel virksomhed må overstige 33 pct., og den tilladelse har Clearhaus ikke indhentet, erfarer Berlingske. Samtidig lyder der fra flere andelshavere en stærk kritik af, at det kun var Clearhaus, der kunne tage del i kapitaludvidelsen. »En beslutning om en kapitaludvidelse er en beslutning, som ikke skal tages let. Her ønsker Clearhaus at gennemføre en kapitaludvidelse målrettet dem selv, så de essentielt har den bestemmende stemmeandel. Dette sker på bekostning af de øvrige andelshavere. Dette­ er der utilfredshed med, og ønsket er alene, at samtlige andelshavere kan få muligheden for at tegne,« siger advokat Morten Schwartz Nielsen fra advokatfirmaet Lund Elmer Sandager, der repræsenterer en gruppe utilfredse andelshavere i Københavns Andelskasse. Morten Soltveit er på andelskassens hjemmeside angivet som formand for repræsentantskabet, der udpeger bestyrelsen i Københavns Andelskasse. Han er ikke en del af Clear­haus’ ledelse, men han spiller ifølge Berlingskes oplysninger også en central rolle i fintech-­virksomheden. »For mig at se er motivet fra Morten Soltveit og Clearhaus, at man vil øge kontrollen med Københavns Andelskasse, så man kan fortsætte med at bruge den som sin personlige sparegris. Hvis banken mangler penge, og formålet med kapitalforhøjelsen er at skaffe penge, så kan jeg ikke forstå, at man begrænser forhøjelsen til Clearhaus, hvis ikke det er for at tilegne sig magt. Det er et magtkup,« siger Mustapha Yassine, der sidder i repræsentantskabet og ejer omkring syv pct. af andelskassen.  Berlingske har forgæves forsøgt at indhente kommentarer fra Morten Soltveit. Clearhaus oplyser i en e-mail, at selskabet ikke genkender det forløb, som de utilfredse andelshavere tegner. Københavns Andelskasse landede ifølge det senest offentliggjorte årsregnskab et underskud på 9,1 mio. kr. før skat. Banken fik sidste år en kedelig topplacering på listen over de mest truede, som analysefirmaet Bankresearch står bag. Alligevel har Clearhaus valgt at opkøbe andele i banken, hvilket senest skete på bestyrelsesmødet for knap to uger siden. Ud over beslutningen om at udvide kapitalen med fem mio. kr. blev det vedtaget at konvertere 3,5 mio. kr. af den hybride kernekapital, som Clearhaus havde lånt ind i andelskassen. Det øgede Clearhaus’ ejerandel fra 36,92 pct. til de nuværende 42,79 pct. Hos Finanstilsynet ønsker man ikke at kommentere de specifikke forhold, men tilsynets kommunikationschef Søren Møller Christensen bekræfter, at »det kræver tilladelse at konvertere hybrid kernekapital«. Denne tilladelse blev bestyrelsen ikke præsenteret for, oplyser advokat Morten Schwartz Nielsen. »Forløbet indikerer, at der er behov for at få annulleret lovstridige beslutninger og etableret professionelle forretningsgange, hvilket kan ske ved Finanstilsynets indgriben. Derefter må det undersøges, om der er foretaget dispositioner i andelskassen, som tilgodeser en ejer,« siger han. Aktieudvidelsen blev gennemført på den måde, at der indledningsvist blev stemt imod den på bestyrelsesmødet fra næstformand Christian Hornskovs side. Mødet blev afbrudt og kort efter blev der afholdt et repræsentantskabsmøde, hvor Christian Hornskov blev stemt ud. Den nye mand, der blev valgt ind, er ansat i Clearhaus. Mustapha Yassine var en af de personer, der deltog i repræsentantskabsmødet: »Jeg spørger direkte om, hvorvidt man beder mig om at stemme for, at Clearhaus må kuppe banken fra de resterende andelshavere. Det bekræfter Morten Soltveit. Og den stemme vil jeg ikke give. Men det ændrer ikke ved, at Christian Hornskov bliver stemt ud, og forslaget bliver stemt igennem,« fortæller han. Christian Hornskov bekræfter forløbet gennem sin advokat. Københavns Andelskasse afholder generalforsamling i dag, onsdag. FAKTAKøbenhavns andelskasse: ProblemerneKøbenhavns Andelskasse, som er stiftet i 1974, er med en samlet balance på 422 mio. kr. blandt de mindste banker i Danmark.Andelskassen var tæt på konkurs i 2014, men en investorgruppe anført af Dansk OTC trådte til med ny kapital.I 2015 blev andelskassen politianmeldt af Finanstilsynet for i mindst 31 tilfælde at have lånefinansieret kunders køb af andelsbeviser i banken.I sommeren 2016 blev fire medlemmer af bestyrelsen påbudt at nedlægge deres hverv af Finanstilsynet. Påbuddet blev begrundet med bestyrelsesmedlemmernes manglende kompetencer og vilje til at efterleve tilsynets påbud.Finanstilsynet udtrykte efter et tilsynsbesøg i 2017 stærk kritik af Københavns Andels­kasses forretningsmodel, der i løbet af en kort årrække var gået fra almindelig bankvirksomhed til bl.a. at omfatte forbrugslån, investeringskreditter og handel med unoterede værdipapirer.Ved udgangen af første halvår af 2017 havde andelskassen et samlet udlån på 211 mio. kr., 13 ansatte og cirka 650 andelshavere.Kilder: Finanstilsynet samt Københavns Andelskasses regnskaber og hjemmeside.FOLD UD Københavns Andelskasse, som er stiftet i 1974, er med en samlet balance på 422 mio. kr. blandt de mindste banker i Danmark. Andelskassen var tæt på konkurs i 2014, men en investorgruppe anført af Dansk OTC trådte til med ny kapital. I 2015 blev andelskassen politianmeldt af Finanstilsynet for i mindst 31 tilfælde at have lånefinansieret kunders køb af andelsbeviser i banken. I sommeren 2016 blev fire medlemmer af bestyrelsen påbudt at nedlægge deres hverv af Finanstilsynet. Påbuddet blev begrundet med bestyrelsesmedlemmernes manglende kompetencer og vilje til at efterleve tilsynets påbud. Finanstilsynet udtrykte efter et tilsynsbesøg i 2017 stærk kritik af Københavns Andels­kasses forretningsmodel, der i løbet af en kort årrække var gået fra almindelig bankvirksomhed til bl.a. at omfatte forbrugslån, investeringskreditter og handel med unoterede værdipapirer. Ved udgangen af første halvår af 2017 havde andelskassen et samlet udlån på 211 mio. kr., 13 ansatte og cirka 650 andelshavere. Kilder: Finanstilsynet samt Københavns Andelskasses regnskaber og hjemmeside. ",
        "metadata": {
            "source": "https://www.berlingske.dk/virksomheder/storaktionaer-anklaget-for-dramatisk-magtkup-i-koebenhavns-andelskasse",
            "image_url": "https://berlingske.bmcdn.dk/media/cache/resolve/image_x_large_vertical/image/10/105594/20766378-saxo-photo.jpeg",
            "publication_time": "Onsdag d. 25. april 2018, kl. 07.00",
            "author": "Søren Martin Olsen",
            "related_links": [],
            "attachments": []
        }
    }
}