{
    "version": "1.0",
    "document": {
        "id": 13371,
        "title": "Hjælp til at forstå Trumps styrke: Han er en blanding af Tony Soprano og Charles de Gaulle",
        "content": "Socialdemokraten Magnus Barsøeskrev i sidste uge på X, at han nu havde »hørt nok på diverse danske borgerlige, der gerne lige vil forklare, hvorfor millioner af amerikanere stemmer på Trump.« Det var før præsidentvalget i USA, og Barsøe var sikker på, at amerikanerne ville vælge »rigtigt« og stemme på Kamala Harris. Sådan har det været svært for mange europæere at forstå Trumps tiltrækningskraft, og der var skam også meget, som talte imod ham. Først og fremmest mindet om 6. januar 2021, da Trump opildnede en voldelig horde til at storme Kongressen. Der var også hans første fire år ved magten med kaos, surrealistiske pressemøder og en foruroligende kurtisering af diktatorer. Vi havde en stribe tidligere Trump-medarbejderes ord for, at ekspræsidenten var både en»forbløffende uinformeret«gøgler og en farlig mand. Stormen på Kongressen 6. januar 2021.Fold sammenLæs mereFoto: Samuel Corum/AFP/Ritzau Scanpix. Der var Trumps retssager og et årtis løgne og grænseløst nedgørende sprog. Trump burde have været dømt ude, og valgkampen kulminerede med, at Kamala Harris kaldte Trump en»fascist«og»tyran«. Mens hun blev bakket op af den republikanske Trump-modstander Liz Cheney og en perlerække af superstjerner som Taylor Swift, Beyoncé og Bruce Springsteen. Alligevel var det altså Trump, som havde bedre greb om, hvad et flertal af amerikanerne efterstræbte. Jeg hartidligere skrevetom de politiske fejl, som Kamala Harris og Demokraterne har begået. Der er en stribe fadæser: Biden og Harris lod indvandringen og inflationen komme ud af kontrol. Demokraterne gik for langt til venstre i klimapolitikken og værdikampene om identitet, køn og race. Og de var for længe om at forstå, hvordan globalisering og frihandel opleves som en trussel af mange af deres vælgere. Men det handler om mere end politisk indhold. Trumps revolution af amerikansk politik hænger også sammen med hans stil. Trumps paradoksale styrke stod tydeligst frem på det tidspunkt i kampagnen, hvor han blev allermest udskældt: Da han under tv-debatten med Harris fablede om, at haitianske indvandrere spiser katte og hunde i Springfield, Ohio. Klip fra tv-debatten mellem Trump og Harris i september:  Udsagnet blev faktatjekket sønder og sammen, og det blev fulgt af en sand fest på sociale medier med memes af flygtende kæledyr og sjove musikvideoer med Trumps udtalelser omsat til sang. Det lignede et selvmål, men det var i virkeligheden en ultimativ form for bullshit. Ved at sige noget outreret fik Trump samtalen drejet over på, at der faktisk er udfordringer med indvandring i Springfield og mange andre steder i USA. Løgnen rettede fokus på en sandhed, som Demokraterne havde forsøgt at undertrykke, og samtidig førte den udbredte fordømmelse til, at Trumps bånd til kernevælgere blev styrket. Berlingskes Christian Foldager interviewede under valgkampen den amerikanske sociolog Arlie Hochschild, som i flere bøger har beskrevet, hvordan følelser af nederlag og håbløshed har sendt hvide arbejdervælgere i armene på Trump. Hochschild pegede på, at elitens latterliggørelse af Trump kun øger hans appel. Hun talte om en form for religiøs handling, hvor Trump påtager sig skam på vegne af vælgerne. »De genkender følelsen af udskamning rettet mod ham og støtter hans opgør med alle dem, der har påført dem så megen smerte. Gennem ham kan de få hævn,« lødArlie Hochschilds analyse. En anden (ofte brugt) nøgle til at forstå Trump er at sammenligne ham med et ikon fra amerikansk underholdningskultur, mafiabossen Tony Soprano, som var hovedperson i HBO-serien »The Sopranos« fra 1999 til 2007. James Gandolfini som Tony Soprano, fotograferet som led i HBO-markedsføring af serien »The Sopranos« i 2007. Sammen med Steven Van Zandt og Tony Sirico, der også spiller store roller i serien.Fold sammenLæs mereFoto: Craig Blankenhorn/AP/Ritzau Scanpix. Soprano-karakteren er en klassisk amerikansk fremstilling af en succesrig kriminel med »wise guy«-sarkasme og en ubændig charme. Soprano bryder grænser, og han beundres for sin brutalitet. Donald Trump har nogle af de samme kvaliteter, og når han iscenesætter sig selv som magtfuld forretningsmand med New York-slang og grænseoverskridende adfærd, genkender mange amerikanere en populær kulturel figur. De bliver tiltrukket af karismaen, samtidig med at de tager budskaberne med et gran salt. Trump er en eminent kommunikator, og han kan med enkle midler fremstå mere ægte end sine politiske modstandere. Tænk på hans selviscenesættelse som McDonald's-medarbejder og hans tur i skraldebil efter Bidens åbenbare fortalelse om Trump-støtter som »affald«. Trumps kampagnestunt på McDonald's, 21. oktober:  Samtidig vækker Trump drømme om storhed. Hans grundbudskab er, at USA er et samfund i forfald, og at han er redningsmanden, der vil genrejse nationen. Jeg læste forleden en tankevækkende sammenligning af Trump med Charles de Gaulle, som var fransk præsident fra 1958 til 1969. Det var den britiske historiker Richard Vinen, somslog lighederne fast. De Gaulle havde ligesom Trump en erkendelse af, at hans land har mistet styrke og indflydelse. Og de Gaulle ville ligesom Trump »make France great again« ved at nedskalere landets imperiale traditioner. De Gaulle trak Frankrig ud af Algeriet. Trump satte USAs tilbagetrækning fra Afghanistan på skinner. Charles de Gaulle holder en tv-tale fra Élysée-palæet i Paris 26. marts 1962.Fold sammenLæs mereFoto: AP/Ritzau Scanpix. Begge politikere har optrådt tydeligt messiansk, og de har sat, eller sætter deres nations interesser over internationale bindinger med et løfte om dermed at genvinde styrke. Der er også mange forskelle på de to. Ikke mindst at Charles de Gaulle aldeles frivilligt afgav magten i 1969. Men det er vigtigt at forstå, at man ikke behøver at være en dekadent amerikaner for at blive fristet af en stærk leder, som kombinerer isolationisme med »storhed«. Ligesom det er vigtigt langt om længe at forstå, at det ikke skader Trump, når han bryder normer om faktabaseret debat og ordentlighed. Det er tværtimod et af hans supervåben i kontakten med vælgerne. ",
        "metadata": {
            "source": "https://www.berlingske.dk/kommentatorer/hjaelp-til-at-forstaa-trumps-styrke-han-er-en-blanding-af-tony",
            "image_url": null,
            "publication_time": "Torsdag d. 07. november 2024, kl. 20.56",
            "author": "Pierre Collignon",
            "related_links": [],
            "attachments": []
        }
    }
}