{
    "version": "1.0",
    "document": {
        "id": 17875,
        "title": "Obamas provokation gør bajonetter trendy",
        "content": "Hver sin debat, hver sin internettrend. Sociale medier som Twitter og Facebook er blevet samlingssted for jokes, diskussioner og nye trends, når Republikanernes Mitt Romney udfordrer USAs præsident Barack Obama i forskellige tv-debatter. I to forrige tv-dueller var det særligt Mitt Romneys udtalelser, der levede videre i cyberspace, men ved nattens tredje og sidste debat kunne Barack Obama dog tage æren for nogle af de nu mest søgte ord på Google. Da Mitt Romney udtalte, at den amerikanske flåde nu er den mindste siden 1917, svarede Barack Obama kækt, at USA også bruger færre heste og bajonetter. - Du nævner f.eks. flåden, og at vi har færre skibe end vi havde i 1916. Altså, guvernør, vi har også færre heste og bajonetter, fordi det er militærets udvikling. Vi har de her ting, som vi kalder for hangarskibe, hvor fly kan lande. Vi har også de her skibe, som kan dykke under vandet, altså atomubåde, svarede Barack Obama. Knap havde præsidenten sat ord på sine tanker, før debatten om USAs militær fortsatte sit liv på Internettet. Over 105.000 kommentarer indeholdt ordene \"heste og bajonetter\" på det sociale medie Twitter. Og ifølge Google steg søgningen for ordet \"bajonet\" med over 7.000 procent under selve debatten. Google giver nyt indblik Præsidentvalgets eksterne liv på Internettet er dog ikke nyt. Og ifølge New York Times kan simple Google-søgninger ofte give et helt nyt indblik i amerikanernes tanker om præsidentvalget. Nogle af søgninger er mere fjollede end andre. Hver måned spørger mere end 5.000 mennesker for eksempel Google, hvilket undertøjsmærke, Mitt Romney foretrækker, mens søgningen \"Paul Ryan uden bluse\" (Paul Ryan shirtless, red.) i øjeblik bliver søgt ni gange oftere end \"Paul Ryans budget.\" Men andre gange viser søgningerne måske også valgkampens sande ansigt, skriver New York Times. På selve valgdagen ved det forrige valg i 2008, indeholdt en ud af 100 søgninger på Barack Obama også ord som \"KKK\" eller \"neger.\" Og når der bliver søgt på Michelle Obama, er der tre gange så stor chance for, at søgningen indeholder ordet \"grim\" frem for ordet \"smuk.\" Søgninger holdt stik Og hvad kan man så bruge Googles statistik til? Ifølge New York Times kan søgningerne give et indblik i præsidentkandidaternes popularitet og måske i sidste ende være med til at forudsige valgkampens endelige resultat. Kaster man et blik tilbage i Google-arkiverne og præsidentvalget i 2008, viser søgninger fra amerikanske delstater som Oklahoma, Tennessee og Kentucky, at de fleste søgninger på ordet \"Obama Muslim\" stammer fra dette geografiske område. Særligt inden for de sidste dage af valgkampen steg søgningerne, mens Barack Obama scorede meget lave point i de endelige målinger fra området. Også antallet af amerikanere, som valgte at stemme, blev forudsagt af Google. Op til præsidentvalget i 2008 var det også Google, der blev spurgt til råds, når indbyggere i delstater som North Carolina, Georgia og Mississippi ville vide, hvordan man bærer sig ad med at stemme til et præsidentvalg. Søgningerne var højere end ved valget i 2004, og ved at gå ud fra, at søgningerne stammede fra delstaternes overvejende afro-amerikanske population, kunne Google forudse befolkningsgruppens valgdeltagelse i 2008. Rigtig nok steg valgdeltagelsen hos de afro-amerikanske indbyggere fra 47 procent i 2004 til 56 procent i 2008. De seneste søgninger Skal man tro Google, så er der godt nyt til Mitt Romney. Særligt i stater med et højt antal af Mormoner søger amerikanerne flittigt information om, hvordan man stemmer. Ifølge New York Times kan det i sidste ende hjælpe Mitt Romney i de vigtige svingstater Nevada og Colorado, hvor befolkningen består af henholdsvis syv procent og tre procent mormoner. Samtidig bliver samme søgning brugt færre gange i stater med et højt antal latinamerikanske vælgere. Særligt Barack Obama er populær hos denne befolkningsgruppe. Men før USAs nuværende præsident bliver nervøs over den statistik, kan han glæde sig over, at hans bajonet-kommentar er debattens mest omtalte øjeblik og lige nu de mest søgte ord på Google.",
        "metadata": {
            "source": "https://www.berlingske.dk/internationalt/obamas-provokation-goer-bajonetter-trendy",
            "image_url": "https://berlingske.bmcdn.dk/media/cache/resolve/image_x_large_vertical/image/59/596420/5741247-usa-campaign.jpg",
            "publication_time": "Tirsdag d. 23. oktober 2012, kl. 14.42",
            "author": "Katrine Villarreal Villumsen",
            "related_links": [],
            "attachments": []
        }
    }
}