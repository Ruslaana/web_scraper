{
    "version": "1.0",
    "document": {
        "id": 8396,
        "title": "Hun forlod hamsterhjulet og fik en minister på nakken – nu går hun til kamp for »blødheden«",
        "content": "Alt er det samme og alligevel helt forskelligt hos Maj My Humaidan. Siden sidst er hun blevet dagsordensættende og har formået, hvad meget få formår. At indfange tidsånden i bogform. Hun har oplevet sig frygteligt misforstået løbende. Men allermest er hun taknemmelig. Det nytter faktisk at stille sig frem og tage et par kæberaslere undervejs, konstaterer hun. Her i Englehøj, familiens højtliggende hjem på Ærø med kig til øhavet og marker i dvale, er alt tyst denne tirsdag, men det er ikke stilhed, der har præget Maj My Humaidans liv, siden hendes første bog, »Ærø Manifestet«, udkom i 2023. Tværtimod har der været meget larm omkring hende og hendes person, efter at hun med udgangspunkti sit eget familielivskrev om at leve et liv i overensstemmelse med sine værdier, og at det for hendes vedkommende blandt andet indebar at hjemmeskole i tre år. Du er ikke statens ejendom, mindede hun om og fik folk til at trække vejret, se nye muligheder og mærke efter, og alt sammen på et tidspunkt, hvor mange tilsyneladende længtes uden selv at kunne formulere, hvad det var, der trak. Hvorfor de udadtil havde det hele og alligevel ikke følte sig rigtig glade. »Ærø Manifestet« fik ikke blot et publikum, den blev en bevægelse, og det i en grad, hvor man politisk følte sig nødsaget til at tage affære ved at tage afstand. »Gratist« kaldte udlændinge- og integrationsminister Kaare Dybvad Bekhende og hendes familiei en bog og problematiserede, at nogen på den måde tillod sig at vælge hinanden først. Lige straks, 5. marts, er Maj My Humaidan aktuel med sin nye bog. »Blødt« hedder den – med undertitlen »kampskrift for et meningsfuldt liv« – og her slår Maj My Humaidan på tromme for at dvæle ved det store i det små og hævder, at »det bløde kommer til at redde os«. »Det er virkelig vigtigt for mig at understrege, at det ikke er noget med at sidde i en lænestol og have nogle meget sårbare snakke og altid putte sine børn utroligt længe og aldrig blive træt af de mennesker, man elsker,« siger hun og skænker te i sit krus: »At være blød er måske først og fremmest at kunne mærke sig selv løbende, så man ikke går rundt og gør og siger ting, man slet ikke mener.« »Måske har vi ikke lært at sætte pris på de her ting, eller også har vi aflært at sætte pris på dem. Fordi børn ser det jo. De ser det hele, og det er derfor, at det tager så lang tid at gå hjem fra børnehave. Man får helt vildt meget igen, hvis man tillader sig selv at se det samme.«Fold sammenLæs mereFoto: Søren Lorenzen. Selv ser 42-årige Maj My Humaidan også blød ud, som hun sidder i sit køkken i en strikket sweater med en puffet page og et nøgent ansigt og har lagt benene til rette på nabostolen. For hende er det bløde et mindset, der kan bære os igennem svære tider, og derfor føles bogens budskab også presserende netop nu, hvor status quo er under afvikling: »Jeg tror, at mange er enormt nervøse for, hvad det næste bliver, og 'Blødt' er mit bud på en tilgang, jeg tror vil opleves meningsfuld for de fleste,« siger Maj My Humaidan, der er gift med Kristian og mor til fire. Det kræver øvelse, hun har selv øvet sig længe, og langt hen ad vejen handler det om at genopdage alt det vidunderlige, der udfolder sig for øjnene af os i hverdagslivet. Alliér dig med et barn, hvis det er svært – de bærer alle evnen til at begejstres over en insisterende gul erantis, rimfrost i højt græs eller lyden af tulipanens knæk. Familien Humaidan har boet på Ærø i det sydfynske øhav siden 2015, men planlægger at flytte til København i løbet af de næste år, hvor deres ældste skal begynde i gymnasiet. Boligen på Ærø beholder de imidlertid, og det er også her, Maj My Humaidan og hendes mand, Kristian, vil bo, når børnene engang flytter hjemmefra.Fold sammenLæs mereFoto: Søren Lorenzen. Maj My Humaidan selv kan slet ikke lade vær’, opdager man hurtigt. »Se svanerne,« afbryder hun pludselig sin egen talestrøm. Tidligere var det et fugletræk, der stjal hendes opmærksomhed, og adspurgt, hvornår hun sidst har gjort noget af dette bløde for sig selv, fremhæver hun gårsdagens solopgang. Den var »exceptionelt smuk«, og for Maj My Humaidan er det blødt at prioritere tiden til at notere sig og nyde den. Hvad er der at vinde ved at se alle de her ting? »Alt,« svarer Maj My Humaidan uden betænkningstid: »Vores relationer og relationen til os selv. Evnen til at reparere sig selv og sine nærmeste. Det er oplevelsen af rent faktisk at være til stede i det liv, vi lever. En følelse af, at nuet findes, så snart vi sænker tempoet og tillader os at opdage alle de detaljer, der er allevegne. At man kan rejse sig igen, når noget er svært, fordi man har forstået værdien af at tage sig tid til at have en eftertanke. De allerstørste ting er bare utroligt bittesmå.« »Jeg tror, at der er rigtig meget livskvalitet og rigtig mange innovationer og indsigter at hente i at løsne os selv fra forventningen om, at det hårde, det sammenbidte og det at mande sig op er svaret. Jeg mener, at det er det bløde, det nysgerrige, det intuitive og fordybelsen, som rummer de løsninger, vi behøver.«Fold sammenLæs mereFoto: Søren Lorenzen. Det kan lyde næsten lallende i en tid, hvor vores statsminister turnerer med budskabet om, at vi ikke længere lever i fredstid, hvor én af Danmarks nærmeste allierede har tilkendegivet først og fremmest at være i alliance med sig selv, og hvor Ukraine er russisk invaderet på fjerde år, samtidig med at vi alle er blevet bedt om at have vand og bælgfrugter på lager. Nogle vil sige, at tiden kalder på, at vi møder hårdt med hårdt? »Det er jeg uenig i. Jeg mener helt absolut, at det er blødhed, vi har brug for. Tænk, hvor anderledes situationen ville være, hvis man havde mødt Grønland blødt for bare 15 år siden. Med ydmyghed, respekt og nysgerrighed. For mig at se er det bløde meget proaktivt, og jeg er sikker på, at det er det langsigtede valg,« siger Maj My Humaidan. Men kan vi møde Vladimir Putin blødt? »Nej, men min pointe er også, at jeg ikke skal møde Putin. Er der nogen, der skal møde Putin?« »Det er enormt provokerende for mange, at jeg synes, at jeg har et dejligt liv. Og det er blandt andet provokerende, fordi mit liv ikke er storslået. Det lever ikke op til noget af det, vi har fået fortalt er succes. Altså – min fucking hoveddør er lavet af MDF-plader.«Fold sammenLæs mereFoto: Søren Lorenzen. Han var pludselig meget tilstedeværende i Ukraine, kan man sige … »Men er det ikke vildt, hvor meget tid vi bruger på at snakke om og blive handlingslammede af noget, der ikke er endnu, og som måske slet ikke kommer. I stedet for at snakke om det, der findes. Eksempelvis en meget reel klima- og biodiversitetskrise,« spørger Maj My Humaidan. Truslen findes vel? »Ja, det gør den, men håbet findes også. Vi italesætter det bare ikke særlig meget, fordi vi allesammen er neurologiskhardwiredtil at interessere os for det værste, der kan ske,« siger Maj My Humaidan. Hun tænker sig om et kort øjeblik: »Lad os sige, at Danmark rent faktisk kommer i krig og endda bliver invaderet. Så tror jeg, at det bedste, jeg som almindelig borger kan møde den dag og den virkelighed med, er bløde værdier. Det er det bløde, som vil få os helskindede igennem, og den ultimativepreppinger fællesskab og ikke mængden af konserves i skabet. I stedet vil vi klare os ved at kende hinanden og vide, hvor hinanden står, hvad vi har, og hvilke ressourcer vi kan trække på,« siger Maj My Humaidan. Det var netop fællesskabet, Maj My Humaidan blev beskyldt for at svigte, da hun fortalte om sit familieliv i »Ærø Manifestet«, og det har hun spekuleret meget over i mellemtiden. Også på siderne i sin nye bog. Det var måske i det angreb, at hun følte sig allermest misforstået, siger hun, som af en gruppe fynske borgmestre eksempelvis blev anklaget for at svække lokalsamfundet med sine valg. Familien Humaidan var nemlig aldrig sin egen, isolerede ø: »Hvis der var nogen, som var der for lokalsamfundet i de år, hvor vi hjemmeskolede, var det min familie og mig. Vi var virkelig investerede i lokalsamfundet, fordi vi havde tid og ressourcer til at være det. I dag, hvor jeg betaler en hel masse i skat, fordi mine børn er blevet ældre, og jeg igen arbejder rigtig meget, savner vores naboer os faktisk og på en måde, hvor det er lidt sårbart for mig, fordi vi jo forsvandt, i takt med at andre ting – dagligdagen – tog fart,« siger Maj My Humaidan. Du bidrager mindre til det lokale fællesskab i dag? »Ja, helt klart. Jeg er stadig flink til at invitere, synes jeg, men hverdagsmødet med vores medmennesker, som er det, der betyder noget, når man er 78 år og sidder på sin gård og ikke helt kan overskue at komme ud af huset hver dag, fylder markant mindre i dag, fordi vi som familie har fået mere travlt,« siger Maj My Humaidan. »Jeg håber, at folk læser min bog og går i seng om aftenen med en følelse af, at det hele måske ikke er fuldstændig håbløst alligevel. At der stadig er en hel masse mening at finde allevegne, hvis man stopper op og tager sig tid til at se efter.«Fold sammenLæs mereFoto: Søren Lorenzen. Derfor opfordrer hun til en ny samtale om, hvem der egentlig definerer fællesskabet og dets værdi. Kan det være andet og mere end det politiske statskassefællesskab, spørger Maj My Humaidan, som i øvrigt aldrig var gratist, men hele tiden tjente sine egne penge. »Jeg køber ikke påstanden om, at det er egoistisk at tage vare på og prioritere sig selv. Jeg mener, at det er det modsatte af egoistisk, og at det største bidrag, vi kan give fællesskabet, er at have styr på os selv. Det er overhovedet ikke anderledes end iltmasken i flyet. Du kan ikke samle et menneske, der snubler, op, hvis ikke du selv står stærkt,« siger Maj My Humaidan. Hvis man oplever, at det er svært at skabe meningsfuldhed på et tidspunkt i historien, hvor meget føles usikkert, har Maj My Humaidan også et bud på, hvor man kan begynde allerede i dag. »Jeg tror virkelig, at kuren er at pille hastigheden ud af tilværelsen ved at lægge detaljer ind,« siger hun, som eksempelvis selv glæder sig over, at træer og buske igen bærer knopper: »Alt er mindre voldsomt, når man dvæler ved det store i det små.« Derudover praktiserer Maj My Humaidan at være, hvad hun kalder »bevidst ignorant«. »Det vil sige, at jeg vælger ikke at bekymre mig om rigtig, rigtig mange ting ud fra en klokkeklar erkendelse af, at min menneskelige hjerne ikke kan kapere alt det, jeg bliver konfronteret med. Jeg tager kun det ind, jeg kan rumme, og jeg føler intet ansvar for at vide alt, og det gjorde vores forfædre i øvrigt heller ikke,« siger Maj My Humaidan. »Min rolle i verden bliver hæmmet, hvis jeg bevæger mig rundt i frygt og handlingslammelse, så det nægter jeg simpelthen.«Fold sammenLæs mereFoto: Søren Lorenzen. Problemet ved at forholde sig til det hele er, at man risikerer at misse, hvad man rent faktisk kan påvirke med sine handlinger, og det er ellers ikke så lidt, hævder hun. Faktisk, siger Maj My Humaidan, kan hele livets mening findes i at gå 500 meter i al slags vejr for at hente æg hos nabokonen i stedet for i supermarkedets køledisk. Noget tyder på, at hendes børn har forstået, hvad det handler om. Til højre for familiens køleskab ligger en huskeliste i A4-format med ni punkter, som Maj My Humaidans 12-årige datter, Live, har nedfældet med brun farveblyant. Imellem opgaver som at købe kattemad, få styr på fastelavn og konsultere en dyrlæge springer et gøremål i øjnene: »Vær’ glad,« står der. Maj My Humaidan mener, at vi alle bør spørge os selv, hvad vi er her i livet for, og handle derefter.Fold sammenLæs mereFoto: Søren Lorenzen.",
        "metadata": {
            "source": "https://www.berlingske.dk/kultur/hun-forlod-hamsterhjulet-og-fik-en-minister-paa-nakken-nu-gaar-hun-til-kamp",
            "image_url": "https://berlingske.bmcdn.dk/media/cache/resolve/image_x_large_vertical/image/189/1894735/24900299-.jpg",
            "publication_time": "Lørdag d. 01. marts 2025, kl. 13.25",
            "author": "Pernille Dreyer",
            "related_links": [],
            "attachments": []
        }
    }
}