{
    "version": "1.0",
    "document": {
        "id": 8536,
        "title": "Skoleelever får færre skriftlige opgaver",
        "content": "Færre fysikrapporter, matematikopgaver og stile har været realiteten for mange elever i folkeskolen i år. Lærerne oplever ikke, at de har tid til at rette elevernes skriftlige opgaver, efter den nye skolereform og de nye arbejdstidsregler er blevet indført. Resultatet er, at eleverne laver færre skriftlige opgaver.  Dermed får lærerne et dårligere grundlag for at give eleverne skriftlige karakterer, siger Dorte Lange, der er næstformand i Danmarks Lærerforening. »Læreren får mindre tid til at se og vurdere den enkelte elevs skriftlige arbejde, og dermed bliver lærerens indgående kendskab til elevens skriftlige formåen mindre. Som lærer har man ikke det samme grundlag, når man skal give eleverne skriftlige karakterer,« siger Dorte Lange.  Det er lærernes fagblad, Folkeskolen, der sammen med analyseinstituttet Scharling har spurgt lærerne, hvordan deres hverdag er blevet forandret som følge af den nye arbejdstidslov og folkeskolereformen, der blev en realitet i august sidste år. I undersøgelsen svarer 69 pct. af lærerne, at de har skåret ned på antallet af skriftlige opgaver, som de skal rette, i dette skoleår i forhold til det foregående. I de senere år er det blevet mere almindeligt i både folkeskole og gymnasium, at eleverne arbejder med de skriftlige opgaver i skoletiden i stedet for at sidde derhjemme og skrive stil alene. Det giver eleverne mulighed for at få vejledning fra lærerne undervejs, ligesom eleverne kan søge inspiration hos hinanden. Men den form for skriftlighed kan ikke stå alene, når eleverne skal til afgangsprøve. »I eksamenssituationen kan de ikke få respons fra andre og udveksle ideer. Der sidder de alene med deres opgaver. Og så længe man beder eleverne præstere sådan til prøven, så skal de også have mulighed for at kunne øve sig,« siger Dorte Lange og tilføjer: »Jeg synes også, at vi som samfund har tabt noget, hvis den manglende skriftlige træning medfører, at kommende generationer bliver dårligere og mere usikre, når de begår sig skriftligt.«  Formanden for gymnasielærerne, Annette Nordstrøm Hansen, mener, at de færre skriftlige opgaver kan gøre det sværere for de unge at gå fra folkeskole til gymnasium. »Det er typisk svært for de unge mennesker i overgangen fra folkeskole til gymnasium at skulle vænne sig til at arbejde meget mere skriftligt. Vi kan tydeligt se forskellen på de elever, der er vant til at arbejde systematisk med skriftligt arbejde, og dem, der ikke er,« siger hun til Folkeskolen.  Både fra forældre og elever er der dog knap så bekymrede meldinger. »Vi hører om en del skoler, hvor lærerne bruger mindre tid på rettearbejdet. På nogle skoler giver eleverne hinanden feedback og retter hinandens arbejde. Det kan være godt, hvis eleverne er klædt på til det, men det virker ikke alle steder, og det er ikke alle elever, der kan give konstruktiv feedback,« siger Mette With Hagensen, der er formand for Skole og Forældre. Hun mener dog ikke, at der er grund til bekymring og til at »hejse det røde flag«. Men hun opfordrer til opmærksomhed på udviklingen i skriftligheden og elevernes skriftlige karakterer. Skoleelevernes formand, Silke Fogelberg, siger, at eleverne godt har kunnet mærke, at der ikke er så mange lektier og skriftlige afleveringer, som der har været de tidligere år. Men niveauet er passende.  »Mit indtryk er, at vi har en tilpas mængde skriftlige opgaver i forhold til, hvad vi kan rumme. Vi skal jo ikke bare skrive for at skrive, men for at lære noget nyt. For mange elever vil det ikke betyde det store i forhold til eksamen. Det vigtigste er, at man føler sig klædt på til at tage den skriftlige eksamen, og det er mit indtryk, at eleverne er godt forberedt og har fået mulighed for at øve sig,« siger Silke Fogelberg.",
        "metadata": {
            "source": "https://www.berlingske.dk/samfund/skoleelever-faar-faerre-skriftlige-opgaver",
            "image_url": "https://berlingske.bmcdn.dk/media/cache/resolve/image_x_large/image/23/235573/9151501-04ind20140205-110806-ljpg.jpeg",
            "publication_time": "Onsdag d. 03. juni 2015, kl. 22.30",
            "author": "Bodil Jessen",
            "related_links": [],
            "attachments": []
        }
    }
}