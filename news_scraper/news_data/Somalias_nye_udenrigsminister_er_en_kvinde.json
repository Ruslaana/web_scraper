{
    "version": "1.0",
    "document": {
        "id": 17857,
        "title": "Somalias nye udenrigsminister er en kvinde",
        "content": "I oktober blev Abdi Farah Shirdon Said udpeget som Somalias nye premierminister, og han har søndag udpeget sin regering i landet, der i årevis har været plaget af katastrofer som krig og hungersnød. Det skriver nyhedsbureauet AFP ifølge flere medier. Blandt de nye ministre er for første gang en kvinde. - Efter lange diskussioner og konsultationer, har jeg sat navne på min regering, som kun består af 10 medlemmer. Blandt dem er en kvindelig udenrigsminister for første gang i Somalias historie, siger premierministeren. Den nye udenrigsministers navn er Fowsiyo Yousuf Haji Adan. Hun stammer fra den selvudråbte stat Somaliland og har i mange år boet i Storbritannien. - Min udnævnelse som udenrigsminister er historisk for Somalia og særligt for Somalias kvinder. Det vender et nyt blad i den politiske situation i vores land og vil føre til succes og fremgang, siger hun. Fowsiyo Yousuf Haji Adan og de øvrige ministre i den nye somaliske regering skal dog godkendes af landets parlament, inden den er officiel. Somalia blev kastet ud i en blodig borgerkrig, efter at præsident Siad Barres regering faldt i 1991. Politisk kaos, uro og mangel på fødevarer har siden da præget det østafrikanske land, men med den nye og vestligt støttede regering er håbet, at man kan lægge de seneste års kaos bag sig.",
        "metadata": {
            "source": "https://www.berlingske.dk/internationalt/somalias-nye-udenrigsminister-er-en-kvinde",
            "image_url": "https://berlingske.bmcdn.dk/media/cache/resolve/image_x_large/image/59/595113/5782551-somalia-politics.jpg",
            "publication_time": "Søndag d. 04. november 2012, kl. 18.49",
            "author": null,
            "related_links": [],
            "attachments": []
        }
    }
}