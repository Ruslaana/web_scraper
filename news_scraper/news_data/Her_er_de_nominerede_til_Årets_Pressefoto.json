{
    "version": "1.0",
    "document": {
        "id": 10466,
        "title": "Her er de nominerede til Årets Pressefoto",
        "content": "Pressefotografforbundet har nu besluttet, hvilke billeder der skal konkurrere om at blive Årets Pressefoto. I en pressemeddelelse skriver det, at »de fem billeder er meget forskellige i tema og udtryk, men de berører vigtige emner som klimaforandringer, mediernes forhold til magten og hvordan vi ser os selv.« Om du er enig, kan du bedømme ved selvsyn herunder. Sådan ser vores havbunde ud. Fiskene er væk, planterne rådne og store områder af de indre danske farvande er døde. Selvom politikere og eksperter i årtier har talt om at løse problemet, blev 2023 året, hvor vores fjorde og have blev ramt af det værste iltsvind i 20 år. Ifølge førende forskere på området peger pilen på landbruget, som står for 70 % af udledningen af den kvælstof, der er den primære årsag til vores ødelagte natur under overfladen. Køge Bugt.Fold sammenLæs mereFoto: Asger Ladefoged/Årets Pressefoto 2023. Juryen skriver: »Historien om den døde havbund har ligget lige for næsen af os længe, og de fleste havde nok ikke troet, at den ville være visuel. Men netop det faktum, at det er et tomt, dødt billede, er præcis hele historien! Nu ved vi, at det er sådan her, det ser ud i de danske farvande. Nu kan vi rykke på problemstillingen, for det her forstår alle, fordi de kan se det med egne øjne.« Siden 2020 har klimaaktivister besat en lille landsby i det vestlige Tyskland kaldet Lützerath. Det skete efter at den tyske regering tillod en udvidelse af den brunkulsmine, der grænser op til landsbyen. Udvidelsen betyder, at Lützerath skal jævnes med jorden for at udvinde kullet. I begyndelse af 2023 begyndte myndighederne at fjerne folk fra området for at starte udgravningen. Tusindvis af mennesker fra hele verden rejste til Lützerath for at beskytte landsbyen. I ugevis førte det til voldsomme sammenstød mellem politiet og klimaaktivisterne.  Langs minen har kampklædt politi forskanset sig for at sikre at ingen slipper igennem. De seneste uger har voldsomme sammenstød mellem aktivister og politi fundet sted på disse marker.Fold sammenLæs mereFoto: Christian Falck Wolff/Årets Pressefoto 2023. Juryen skriver: »Vi har længe vidst, at klimaforandringerne er svære at fotografere. Men de er ikke længere noget, vi taler om, som kommer til at ske en dag – nu er de her! Og klimaet er reelt blevet en kampplads, især mellem generationerne, for det er de unge, der tager kampen. Dét kan man til gengæld fotografere, hvilket fotografen har gjort med et billede i mange lag.« Jonas Vingegaard hyldes på Københavns Rådhus efter sin sejr i årets Tour de France. »Suset fra Limfjorden« vandt overbevisende sin anden titel i træk i det prestigefyldte cykelløb og kunne lade sig hylde foran titusindvis af danskere på Rådhuspladsen i København.Fold sammenLæs mereFoto: Emil Nicolai Helms/Årets Pressefoto 2023. Juryen skriver: »Her har vi virkelig en dansk nyhed, med tryk på dansk. Det er et visuelt stærkt billede med flere lag, og vi kan virkelig genkende os selv i den situation. For det viser meget om vores danske folkefærd, om hvordan vi opfører os, når noget fra eller hos os rækker ud og lander på den store verdensscene.« Stormfloden ramte det sydlige Danmark og nordlige Tyskland den 20-21. oktober 2023 med omfattende ødelæggelser til følge. Blandt de værst ramte områder var Roneklint nær Præstø hvor digerne kollapsede, og et helt sommerhusområde på kort tid blev oversvømmet, mens beboerne måtte forlade vin i glasset og bilen i carporten. Grundet den menneskeskabte klimakrise må vi også herhjemme i Danmark forvente flere og voldsomme storme i fremtiden.Fold sammenLæs mereFoto: Mads Nissen/Årets Pressefoto 2023. Juryen skriver: »Det er nok den danske nyhed, vi har hørt mest om i 2023, for det blev det vådeste år, som nogensinde er målt i Danmark. På grund af overblikket, forstår man omfanget af katastrofen meget hurtigt. Det er lige før, man ser fiskene svømme i haven. Det er usentimentalt, det er registrerende – det er dokumentation.« Ved et bord står flere danske chefredaktører og Zelenskyj tager sig god tid til at besvare deres spørgsmål. Fra venstre: Marchen Neel Gjertsen fra Jyllands-Posten, Knud Brix fra Ekstra Bladet, Pernille Holbøll fra (dengang) B.T., Christian Jensen fra Politiken, Tom Jensen fra Berlingske, Ulla Pors og Rasmus Tantholdt fra TV 2.)Fold sammenLæs mereFoto: Nikolai Linares/Årets Pressefoto 2023. Juryen skriver: »Vi ser de vigtigste pressepinger i Danmark samlet om et bord, og de vil alle have et stykke af den ukrainske præsident Volodymyr Zelenskyj, fordi han er en heltefigur. Der er en stærk intensitet i deres blikke, og de ser ud til at være lige ved at dåne over at være så tæt på ham. Magtforholdet mellem pressen og præsidenten træder på den måde tydeligt frem.« Vinderen af Årets Pressefoto 2023 bliver kåret fredag den 1. marts i Den Sorte Diamant. ",
        "metadata": {
            "source": "https://www.berlingske.dk/kultur/her-er-de-nominerede-til-aarets-pressefoto",
            "image_url": "https://berlingske.bmcdn.dk/media/cache/resolve/image_x_large/image/176/1762011/24632507-dette-billede-af-asger-ladefoged-fra-berlingskes-s.jpg",
            "publication_time": "Tirsdag d. 06. februar 2024, kl. 16.44",
            "author": "Joachim Talbro Paulsen",
            "related_links": [],
            "attachments": []
        }
    }
}