{
    "version": "1.0",
    "document": {
        "id": 10014,
        "title": "En date var med til at ændre Deniz Serincis syn på social kontrol: »Jeg blev opdraget til at være moralpoliti«",
        "content": "En flok indvandrerdrenge er stuvet sammen foran en computer på biblioteket – det er før, en hjemmecomputer blev allemandseje. Ind kommer en af drengenes storesøster, der skal printe nogle sider. »Jeg sagde til hende, at hun skulle gå derfra, fordi der kun var fyre til stede. Jeg havde den her opfattelse af, at hvis der var en kvinde i et rum med en masse mænd, så kunne der opstå en eller anden farlig situation.« Sådan opsummerer Deniz Serinci det syn på social kontrol, han havde engang. I dag ser det helt anderledes ud for den dansk-kurdiske journalist, foredragsholder, forfatter og debattør. »Når jeg tænker over det i dag, forekom det normalt. Det var det, jeg havde lært,« siger han. Deniz Serinci blev født i Esbjerg i en familie, hvor tvangsægteskaber var helt normale, og hvor pigerne ikke havde de samme muligheder som drengene, som omvendt skulle holde øje med deres søstre, mødre og kusiner. Selv er hans forældre fætter og kusine til hinanden og indgik i et tvangsægteskab som 16-årige. De er alevi-muslimer og boede på det tidspunkt i Danmark. »I gymnasiet var vi en gruppe indvandrerdrenge, som, når vi så en muslimsk kvinde gå hånd i hånd med en dansk fyr eller drikke alkohol, ville dømme hende og kalde hende luder.« Ligeledes holdt han også øje med sin egen storesøster – det var det, han havde lært, forklarer han. Men den to år ældre søster havde ikke meget tilovers for lillebrorens ordre. Da hun fik at vide, at hun skulle forlade det føromtalte computerområde på biblioteket, turde hun godt sige fra og fortælle sin lillebror, hvordan landet lå. Deniz Serinci pointerer ironien i, at de så sig selv som gode troende, der gjorde det rigtige, men samtidig ikke selv levede op til det. »I virkeligheden gik jeg ud på toilettet med min taske under ramadanen og spiste i al hemmelighed. Jeg var mega hyklerisk.« Men nok skulle være nok. I dag er Deniz Serinci 37 år, og han har i næsten 20 år udfordret sit gamle syn på kvinder og social kontrol. Ligeledes er han ateist og driver den dansk-kurdiske netavis Jiyan. Han optræder jævnligt i medierne, hvor han forholder sig til blandt andet mellemøstlige forhold, muslimer i Danmark og social kontrol – og den forandring, der er sket. »Den udvikling er sket på 20 år – det er ikke sket på én dag.« Deniz Serinci er en af fire søskende, hvoraf tre har en form for handicap. Selv er han dårligt hørende – han ser på det som en konsekvens af hans forældres delte gener.Fold sammenLæs mereFoto: Niels Ahlmann Olesen. Han nævner som eksempel en date i Aalborg, hvor han var 25 år. Han fik på forhånd at vide af kvinden, at han skulle finde et sted, hvor der ikke var pizzariaer, busser og taxaer i nærheden – hvis nu hun kendte nogle af dem, der drev dem. Det er de erhverv, som Serinci kalder »indvandrererhverv«. Da hun troppede op på en café, var hun meget konservativt klædt. Men så snart de havde slået sig ned, gik hun på toilettet for at skifte tøj – de lange klæder blev skiftet ud med en lårkort, nedringet kjole, og hun både drak alkohol og røg smøger. Hun levede et dobbeltliv. »Hun fortalte mig, at hendes far og bror var så stokkonservative og imod alt. Det gav mig dårlig samvittighed, og jeg blev helt stille og kiggede ned i bordet, fordi alt det, hun beskrev, var mig,« siger han og forklarer: »Jeg tror, at når man har sympati for personen, så dømmer man ikke dem, men sig selv i stedet. Men det er svært at sige, hvad forskellen på hende og min søster var – og hvorfor jeg først forstod det der.« Det var én af mange oplevelser, som fik ham til at se anderledes på den rolle som vogter, han havde påtaget sig. De seneste to år har også medført ændringer for Deniz Serinci – han er begyndt at italesætte social kontrol, særligt når han oplever det fra andre mænd. »To venner, en pakistansk kvinde og en somalisk mand, mødte hinanden til en fest hos mig. De endte med at gå i seng med hinanden og slå op efterfølgende. Hun begyndte at advare andre kvinder om ham, og det blev han meget vred over.« Den somaliske mands reaktion var at skrive rundt til andre, at de havde haft sex – hvilket kan få store konsekvenser for hende, og hendes familie kan slå hånden af hende, ligesom hun måske aldrig kan finde en mand. »Hun kan ikke rigtig hævne sig imod ham, for hvis hun så gjorde det samme, havde hun også fortalt alle sin hemmelighed, nemlig at hun har været i seng med en mand. Og hvem ville fordømme ham, han er jo en mand.« Deniz Serinci valgte at droppe al kontakt til manden. »Jeg synes, det var svinsk gjort af ham, og han udnyttede min kulturs indbyggede forskelsbehandling, nemlig at manden må alt, men kvinden må ikke en skid.« Ligeledes er Deniz Serinci begyndt at tale med de mænd, han møder, når han holder foredrag, eller afholder diverse arrangementer. Og i den forbindelse møder han mange. Deniz Serinci er vokset op i et indvandrermiljø i Esbjerg.Fold sammenLæs mereFoto: Niels Ahlmann Olesen. Deniz Serinci ser særligt to grunde til, at det er vigtigt for ham at italesætte social kontrol. »Den ene er, at jeg har en vis status i det kurdiske miljø, og derfor har det nok noget mere tyngde, når jeg taler om det.« Ligeledes tror han på slagkraften, som hans køn medfører. »Jeg synes, det er vigtigt, at indvandrerfyre kommer på banen. Man hører ofte om social kontrol fra de kvinder, det går ud over, men de bliver jo undertrykt af mændene.« Derfor mener han, at mænd med indvandrerbaggrund bedre kan forstå det, når det kommer fra andre mænd. »Det ødelægger jo også mændene selv. Jeg er blevet opdraget til at være moralpoliti, men hvorfor skal jeg det? Jeg har også mit arbejde ved siden af, jeg skal passe mit liv. Jeg har ikke tid til alt det andet,« siger han. »Problemet er bare, at det er jo nemmere sagt end gjort. For vi kommer fra en kollektivistisk kultur, hvor man hele tiden skal tænke på hele kollektivet.« Desuden møder Deniz Serinci mange mænd, som godt kan se det dobbeltmoralske i, at deres sønner må ting, som deres døtre ikke må. Mange muslimske mænd tager for eksempel på diskotek, men de samme mænd ville samtidig ikke tillade deres søster eller datter at gøre det samme. »Det er både for, at andre ikke kigger skævt til manden, men også for hendes fremtid. De tænker, at hun skal have et godt navn, så hun kan blive gift.« Deniz Serinci lægger stor vægt på, at han ikke har taget afstand fra det kurdiske miljø. »Jeg kan godt lide miljøet, der er også så mange smukke ting – maden, musikken og film, som jeg elsker. Ligeledes er der så mange kloge og gode mennesker.« Og netop det gør også, at han kan tale til folk i øjenhøjde. »Jeg tror, jeg kan gøre det, fordi jeg allerede er en del af miljøet, og jeg selv har oplevet, hvor ødelæggende social kontrol er. Hvorfor skulle man lytte til dem, der bare kritiserer miljøet udefra?« Hans familie er på mange måder blevet mere liberale efter at have boet her i tæt på 50 år. De er nu modstandere af fætter-kusine- og tvangsægteskaber. »Min familie er ret liberal nu, forstået på den måde, at kvinderne må det samme som mændene. Men sådan var det ikke for 30 år siden.« Men det er ikke altid positive reaktioner, han får. Han er blevet kaldt vantro og en, der kun taler om alt det negative. Ligeledes regner han med, at der er flere, der er uenige med ham, men som bare ikke opsøger ham. »Det kan man ikke gøre noget ved, det skal de have lov til at mene. Vi bor i et frit land, det står ingen steder, at de skal være enige med mig.« For Deniz Serinci handler det ikke om at overbevise nogen om, at han sidder inde med den endegyldige sandhed. For ham er det snarere et succeskriterium at have de saglige samtaler og møde folk, hvor de er. »Det er ikke forbudt at være konservativ, så det handler om at høre, hvad folk er bange for, og så finde et kompromis. Hvis du spørger mig, er løsningen ikke at forvente en revolution fra den ene dag til den anden.«",
        "metadata": {
            "source": "https://www.berlingske.dk/debatinterview/en-date-var-med-til-at-aendre-deniz-serincis-syn-paa-social-kontrol",
            "image_url": "https://berlingske.bmcdn.dk/media/cache/resolve/image_x_large/image/163/1633176/24309821-.jpg",
            "publication_time": "Mandag d. 09. januar 2023, kl. 18.45",
            "author": "Nina Schaumann",
            "related_links": [],
            "attachments": []
        }
    }
}