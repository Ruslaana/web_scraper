{
    "version": "1.0",
    "document": {
        "id": 16684,
        "title": "Hund solgt for rekordpris på auktion",
        "content": "77.883 kroner for en hund. Det er, hvad en Eddie Thornally, en farmer fra Suffolk i England har betalt for sin nye fårehund. Midge, som hunden hedder, er dermed købt  for en rekordhøj pris på et kvægmarked i Yorkshire, skriver BBC News. Under auktionen bød Eddie Thornally 8.440 engelske pund (77.883 kroner) for den 18 måneder gamle border collie. Dermed overgik han det højeste bud på 2.400 engelske pund (22.252 kroner), der er givet på kvægmarkedet. Ifølge Eddie Thornally er det dobbelt så meget, som han tidligere har betalt for en hund.  Men Midge er også noget meget specielt, har han sagt. - Hun bliver min bedste ven - og det er billigt for en bedste ven. Hemmeligheden bag god træning Midge har allerede vist sine evner, efter kun tre måneders træning. - Hun kan en masse, og hun har et dejligt temperament, mener Eddie Thornally. Midge's træner, Shaun Richards har fortalt, at hemmeligheden bag god hundetræning er at komme udenfor med hundene og få dem til at gøre det, de godt kan lide. - Det er det samme med mig, jeg har også fundet noget, jeg er god til, og så er det bare om at gøre det.",
        "metadata": {
            "source": "https://www.berlingske.dk/internationalt/hund-solgt-for-rekordpris-paa-auktion",
            "image_url": "https://berlingske.bmcdn.dk/media/cache/resolve/image_x_large/image/39/391826/5763447-bordercollie.jpg",
            "publication_time": "Tirsdag d. 30. oktober 2012, kl. 09.56",
            "author": "Anne Funch",
            "related_links": [],
            "attachments": []
        }
    }
}