{
    "version": "1.0",
    "document": {
        "id": 21636,
        "title": "I dag holder alle vejret inden Trumps og Putins samtale klokken 16",
        "content": "Godmorgen! I dag klokken 16 finder en usædvanlig telefonsamtale sted. I den ene ende af røret vil USAs præsident, Donald Trump, være, mens Ruslands præsident, Vladimir Putin, er i den anden. Men først dagens andre vigtige overskrifter.  Volodymyr Zelenskyj må vente med at tale med Donald Trump, indtil den amerikanske præsident har haft en samtale med Putin.Fold sammenLæs mereFoto: Leon Neal/Reuters/Ritzau Scanpix. Det er en meget usædvanlig samtale, der venter senere i dag. Det kommer til at handle om krigen i Ukraine uden at involvere en person, der ellers må siges at være særdeles relevant. For samtalen bliver mellem Donald Trump og Vladimir Putin, mens Ukraines præsident, Volodymyr Zelenskyj, må vente, til de to er færdige. »Det er fuldstændig håbløst, at Trump taler med Putin, uden at Zelenskyj er med. Trump forsøger at vise, at det kun er USA, der kan løse det her, og at Zelenskyj er en biperson,« siger Berlingskes internationale analytiker, Kristian Mouritzen. Problemet vil opstå, når – eller hvis – de to statsledere undervejs i samtalen bliver enige om nogle betingelser, der er så skæve, at Zelenskyj er tvunget til at sige nej. »Vi risikerer, at Putin får Trump til at love noget, som er så langt ude, at Zelenskyj aldrig nogensinde kan se sig selv i det,« siger Kristian Mouritzen: »I så fald risikerer han at få Trumps vrede væltende ud over sig og give et billede af, at han saboterer muligheden for en våbenhvile.« Telefonaftalen er aftalt efter forhandlinger mellem en russisk og en ukrainsk delegation i Tyrkiet i fredags. Putin havde afvist at mødes med Zelenskyj og forhandle ansigt til ansigt. I stedet foregik de første forhandlinger mellem de to lande i tre år mellem en række repræsentanter på lavere niveau. Mouritzen har ikke høje forventninger til, hvad der kan komme ud af samtalen mellem Trump og Putin. For en seriøs aftale ville ifølge analytikeren forudsætte, at Zelenskyj var til stede. »Zelenskyj har flere gange signaleret, at han vil have et direkte møde med Putin. Det bliver opfattet som højst uforskammet, at Trump taler direkte med Putin, uden at Zelenskyj er til stede.« Før Trump skal tale med Putin, skal den amerikanske præsident have samtaler med den tyske forbundskansler, Friedrich Merz, Frankrigs præsident, Emmanuel Macron, den britiske premierminister, Keir Starmer, og polske Donald Tusk. SFer og rådmand i Frederiksberg Kommune Lotte Kofoed har bragt sig i vælten med udtalelser om sine oplevelser med indvandrere fra sin karriere som sagsbehandler i hovedstaden. I dag siger hun, at hun har været en »kujon«. Lyt med her.   God dag!",
        "metadata": {
            "source": "https://www.berlingske.dk/dagens-overblik/i-dag-holder-alle-vejret-inden-trumps-og-putins-samtale-klokken-16",
            "image_url": "https://berlingske.bmcdn.dk/media/cache/resolve/image_x_large_vertical/image/192/1922842/24953713-donald-trump-og-vladimir-putin-skal-tale-i-telefo.jpg",
            "publication_time": "Mandag d. 19. maj 2025, kl. 06.19",
            "author": "Lasse Friis",
            "related_links": [],
            "attachments": []
        }
    }
}