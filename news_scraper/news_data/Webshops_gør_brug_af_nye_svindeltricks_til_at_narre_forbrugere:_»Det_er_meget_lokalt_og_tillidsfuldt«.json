{
    "version": "1.0",
    "document": {
        "id": 703,
        "title": "Webshops gør brug af nye svindeltricks til at narre forbrugere: »Det er meget lokalt og tillidsfuldt«",
        "content": "Det er ikke altid til at gennemskue, om den hjemmeside, man skal til at handle hos, er ægte eller fup. Og nu er det blevet endnu sværere. For svindlerne har kastet sig over et helt nyt trick for at virke mere troværdige, så de kan lokke flere penge ud af forbrugerne. Ifølge E-mærket er der sket en stigning i antallet af lyssky netbutikker, der bruger ordet »København« i deres markedsføring. Det skriverKosmopol. E-mærket er en dansk certificeringsordning for webshops, der blandt andet holder nøje øje med udviklingen inden for svindelhjemmesider. Overvågningen baseres særligt på anmeldelser, som E-mærket får fra brugere via sin hjemmeside. En af de svindelhjemmesider, der gør brug af det nye trick, er webshoppen Alkokbh.dk, der slår sig op på at være lokal og fra København for at skabe tillid til de danske shoppere. »Når man som forbruger ser ordet København, så bliver det meget mere lokalt og tillidsfuldt,« siger Martin Paludan, der er pr-manager, til Kosmopol. Generelt har E-mærket registreret 260.000 svindel-webshop i 2022. Det er en del flere sammenlignet med 2018, hvor tallet lå på blot 10.000. Martin Paludan fortæller, at det er blevet sværere for forbrugerne at gennemskue, om de hjemmesider, som de handler hos, er fup. Det skyldes blandt andet, at bedragerne er blevet gode til at skabe personlige historier. Samtidig er svindlereblevet enormt dygtige til at skabe hjemmesider, der til forveksling ligner lovlige sider. Opfordringen fra E-mærket lyder, at man skal gøre brug af E-mærkets browserudvidelse, hvis man er i tvivl om, hvorvidt man er ved at ende i kløerne på en svindler. Browserudvidelsen, som går under navnet »Sikker Shopping«, er tilgængelig til internetbrowseren Google Chrome. Webshops kan blive certificeret af E-mærket, hvis de lever op nogleforbrugerbeskyttende retningslinjer, der blandt andet indebærer oplysning om CVR-nummer, adresse, juridisk navn og telefonnummer.",
        "metadata": {
            "source": "https://www.berlingske.dk/metropol/webshops-goer-brug-af-nye-svindeltricks-til-at-narre-forbrugere-det-er",
            "image_url": "https://berlingske.bmcdn.dk/media/cache/resolve/image_x_large/image/168/1687362/24456878-bm.jpg",
            "publication_time": "Fredag d. 16. juni 2023, kl. 15.44",
            "author": "Maria Outze",
            "related_links": [],
            "attachments": []
        }
    }
}