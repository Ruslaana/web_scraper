{
    "version": "1.0",
    "document": {
        "id": 12353,
        "title": "Sangerinde dropper flere anklager om overgreb",
        "content": "Den 29-årige sangstjerne Kesha, der lyder det fulde navn Kesha Rose Sebert, anklagede i 2014 Dr. Luke for at have begået seksuelle, verbale og følelsesmæssige overgreb på hende. Dr. Luke, der lyder det borgerlige navn Lukasz Gottwald, ejer pladeselskabet Kemosabe Records, som har tilknyttet Kesha. Men nu dropper sangerinden flere af anklagerne mod produceren, skriver magasinet Rolling Stone.  Mediet skriver, at Kesha fortsat satser på at få sagen appelleret i New York, hvor en dommer i april afviste hendes anklager om seksuelt misbrug, men at stjernen har droppet en række lignende anklager mod Dr. Luke i Californien, hvor sagen har været sat på pause siden juni sidste år. »Kesha har opgivet sine anklager i Californien, imens hun stadig vil gå efter en appel og andre juridiske krav i retten i New York,« lyder det fra Keshas advokat, Daniel Petrocelli, i en pressemeddelelse.  »Kesha er fokuseret på at komme tilbage til arbejdet og har afleveret 28 nye sange til pladeselskabet. Vi har til Sony og pladeselskabet formidlet Keshas stærke ønske om at udgive sit næste album og single så hurtigt som muligt,« lyder det desuden i pressemeddelelsen. Det er fortsat op til retten at afgøre, om Keshas kontrakt med Dr. Lukes selskab kan blive opsagt, fordi Dr. Luke som en modreaktion til anklagerne har rejst et krav om økonomisk godtgørelse mod \"Tik-Tok\"-sangeren, i stedet for at kræve at hun opfylder sin del af kontrakten.  /ritzau/FOKUS",
        "metadata": {
            "source": "https://www.berlingske.dk/kultur/sangerinde-dropper-flere-anklager-om-overgreb",
            "image_url": "https://berlingske.bmcdn.dk/media/cache/resolve/image_x_large/image/27/278388/14223478-music-kesha.jpg",
            "publication_time": "Tirsdag d. 02. august 2016, kl. 09.06",
            "author": null,
            "related_links": [],
            "attachments": []
        }
    }
}