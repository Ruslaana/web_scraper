{
    "version": "1.0",
    "document": {
        "id": 773,
        "title": "Cataloniens Houdini: Nye detaljer dukker op om separatistleders dramatiske forsvindingsnummer",
        "content": "Spanien har i syv år krævet ham anholdt. Alligevel kunne den Catalanske separatistleder, Carles Puigdemont, ved højlys dag uhindret træde op på en scene i Barcelona, holde en tale foran tusindvis af mennesker og derefter forsvinde ud i den blå luft. »Jeg er kommet her i dag for at minde jer om, at jeg stadig er her,« sagde Puigdemont fra scenen, omgivet af folk fra separatistpartiet Junts. Omkring 300 betjente var til stede torsdag ved Triumfbuen nær det catalanske parlament, da Puigdemont for første gang i syv år satte sine ben på spansk jord. Men før politiet kunne pågribe ham, var han væk. Efter at han havde holdt sin tale, blev Puigdemont ifølge flere medier omsluttet af en skare af sympatisører, der skærmede ham fra at blive set. Folkemængden eskorterede ham fra Triumfbuen til det catalanske parlament, hvor en hvid bil ventede på ham og kørte ham væk. To betjente fra Cataloniens regionale politistyrke er nu blevet anholdt og er mistænkt for at hjælpe Puigdemont med sit forsvindingsnummer. Den ene af betjentene er, formodes det, ejer af den bil, Puigdemont torsdag flygtede i. Det var sympatisører i selvsamme politistyrke, der i 2017 hjalp Puigdemont med at flygte fra Spanien, da han blev krævet anholdt for at have orkestreret en ulovlig uafhængighedsafstemning i Catalonien. Takket være et tip fra en ansat i politiet blev Puigdemont dengang advaret om, at han snart ville blive tilbageholdt, og han undgik med succes politiet og krydsede grænsen til Frankrig, få minutter før politiet oprettede en vejspærring for at forhindre hans flugt. Et andet medlem af den catalanske politistyrke, der nu agerer livvagt for Puigdemont, er også anklaget for at have hjulpet separatistlederen ud af Spanien i 2017. Puigdemont flygtede bagefter til Belgien, hvor han siden har levet i eksil. At det igen er lykkedes Puigdemont at flygte, har sat et stort spørgsmålstegn ved Cataloniens politistyrke. Nu er en intern efterforskning sat i gang, og flere anholdelser forventes at finde sted. Efter den dramatiske flugt torsdag blev en omfattende menneskejagt sat ind, hvor politiet satte vejspærringer op og søgte efter Puigdemont alle steder, fra under Barcelonas kloakdæksler til byens zoologiske have. Men heller ikke denne gang lykkedes det ordensmagten at pågribe Puigdemont – natten til fredag blev han meldt i sikkerhed af talspersoner fra hans parti. Fredag kunne generalsekretæren for Puigdemonts tidligere parti Junts fortælle til Reuters, at separatistlederen er tilbage i Belgien. ",
        "metadata": {
            "source": "https://www.berlingske.dk/internationalt/cataloniens-houdini-nye-detaljer-dukker-op-om-separatistleders",
            "image_url": null,
            "publication_time": "Fredag d. 09. august 2024, kl. 12.26",
            "author": "Helena Bang-Udesen",
            "related_links": [],
            "attachments": []
        }
    }
}