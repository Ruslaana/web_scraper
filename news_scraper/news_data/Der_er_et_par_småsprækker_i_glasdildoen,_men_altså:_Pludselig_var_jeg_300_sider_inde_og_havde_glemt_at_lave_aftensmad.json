{
    "version": "1.0",
    "document": {
        "id": 1365,
        "title": "Der er et par småsprækker i glasdildoen, men altså: Pludselig var jeg 300 sider inde og havde glemt at lave aftensmad",
        "content": "Læbestift, parfume, chokolade, menstruationskop … Den tyske kulturjournalist Annabelle Hirsch har dykket dybt ned i verdenshistoriens dametaske og udvalgt 100 genstande, der genfortæller kvindernes historie fra oldtid til lige nu. Resultatet er det imponerende værk »Kvindernes historie i 100 objekter«, der netop er kommet på dansk og rummer alt fra tilsyneladende uskyldigheder som kosmetik og balkort til horrible tommelskruer og et skøgemanifest. Objekterne præsenteres kronologisk, og Hirsch lægger ud med et 30.000 år gammelt lårben, der har et sammenvokset brud. Det gør hun, fordi civilisationen ifølge antropologenMargaret Meadopstod i netop det øjeblik, hvor vi begyndte at give de sårede omsorg nok til at hele i stedet for at lade dem kradse af i dyrisk ensomhed. Pointen er selvfølgelig, at kvinderne omkring de første sygelejer fortjener lige så meget plads i historien, som de dominerende mammutjagtscener (som vi i øvrigt ikke aner, om kvinderne også deltog i). Fra lårknoglen går det rask videre tilhulemalerier,oldegyptiskestatuetter,vikingefundog derudad. Som læser blev jeg henrykt ført af sted på samme måde, som når jeg samler bær i skoven: efter at have læst om ét objekt lokkede det næste mig videre, og pludselig var jeg 300 sider inde i værket og havde glemt at lave aftensmad. »Kvindernes historie i 100 objekter« er ikke beregnet til tilfældig omkringbladren, for Hirsch kæder genstandene og den bagvedliggende kvindehistorie sammen med et imponerende overblik. Det er nedslag, ja, men de er omhyggeligt vævet sammen til en fremadskridende fortælling – med især to tydelige pointer. Forsiden af »Kvindernes historie i 100 objekter« af Annabelle Hirsch.Fold sammenLæs mereFoto: PT/Gutkind. Ét: Kvinder har en milliard gange større andel i menneskehedens landvindinger, end vi har fået kredit for. Det er Hirsch ikke den første til at påpege, men pointen er langtfra sivet ind derude og tåler gentagelse. To: Hver gang en ny opfindelse har været med til at frisætte kvinder, er den lynsnart blevet vendt imod os og puttet i undertrykkernes værktøjskasse. 1960ernes miniskørt for eksempel, der startede som den seksuelle revolutions kvindelige festdragt, men hurtigt blevvictimblamernesbedste skyts: for beder man ikke selv lidt om at blive voldtaget, hvis man – gisp – viser knæ? Som en anden judomester har patriarkatet konstant brugt modstandens fremdrift til at bringe modstanderne selv ud af balance, og jeg har aldrig set en mere overbevisende, deprimerende og oprørsinspirerende præsentation af denne onde ondulation end hos Hirsch. »Kvindernes historie i 100 objekter« er oplysende og seriøs, men bestemt ikke tør. Hirsch skriver provokerende og uformelt, og hvis man er skeptisk over for min friskfyragtige anmelderstil, vil man hade Hirschs sprog. Jeg er, ikke overraskende, fan. Billederne, som er sort-hvide og lidt utydelige som i den tyske originaludgave, er til gengæld tørre. Vi vil da se, hvilke farver den venetianske Murano-glasdildo fra 1500-tallet funkler i, vil vi ikke? Når der skrives om tupperwarets pastelfarver og miniskørtets kradse kulører, skal billederne ikke være gråt i gråt, og hvem end, der står bag den beslutning, fortjener gråvejr på sin næste fødselsdag. I bogen ser man tydeligt, hvordan vores udvikling accelererer eksponentielt. Der bliver kortere og kortere mellem nye epoker og opfindelser, alt går hurtigere og hurtigere. Således også i bogbranchen, hvor det hektiske tempo er begyndt at sætte spor. Det går stærkt med at få nye titler på gaden, men jeg synes, at sjuskeriet er tiltagende i bøger fra selv de mest seriøse forlag. Denne er desværre ingen undtagelse. Man har for eksempel udskiftet to af de oprindelige genstande med danske objekter – en vølvestav og Sofie Lindes #metoo-kjole – beskrevet af dygtigeGry Jexen. Herligt! Men det kræver jo altså redigeringsmæssig omhu at hive to kapitler ud af et hele, og når man har ladet kapitlet om en Mascha Kalékos dagbog udgå, er det ret pinligt, at det efterfølgende kapitel stadig starter med en for læseren totalt sort henvisning til denne Kaléko. Og så var den romerske politiker Publius Clodius næppe klædt ud som matros, da han sneg sig ind til en ceremoni forbeholdt kvinder i år 62 f.Kr. Ordet »matrone«, som betegner en gift romerinde, har voldt problemer – fair nok – men disse og andre lidt mindre bommerter kunne være opdaget ved selv en ret sløv gennemlæsning inden tryk. Ikke mindst i faglitteratur er den slags fejl bare uskønne. Nok brok. Trods herrekiksede småfejl er »Kvindernes historie i 100 objekter« pragtfuld underholdning og oplysning i ét. Lad os løfte menstruationskoppen og skåle for et langt liv med mange læsere til dette herlige værk! Kvindernes historie i 100 objekter Forfatter: Annabelle Hirsch.Oversættelse til dansk: Paul Klitnæs.Sider: 416.Pris: 299,95 kroner.Forlag: Gutkind",
        "metadata": {
            "source": "https://www.berlingske.dk/litteratur/der-er-et-par-smaaspraekker-i-glasdildoen-men-altsaa-pludselig-var-jeg",
            "image_url": null,
            "publication_time": "Fredag d. 07. marts 2025, kl. 19.19",
            "author": null,
            "related_links": [],
            "attachments": []
        }
    }
}