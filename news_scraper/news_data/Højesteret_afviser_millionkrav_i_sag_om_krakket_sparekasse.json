{
    "version": "1.0",
    "document": {
        "id": 7830,
        "title": "Højesteret afviser millionkrav i sag om krakket sparekasse",
        "content": "Den daværende direktør i Løkken Sparekasse undgår at skulle betale 50 millioner kroner i en sag om potentielt risikable lån og en krakket bank. Han kan ikke gøres erstatningsansvarlig i en sag anlagt af Finansiel Stabilitet. Højesteret har torsdag stadfæstet Vestre Landsrets frifindelse af direktøren for den nordjyske sparekasse, der krakkede for mere end ti år siden. Det fremgår af Højesterets dom. Det statslige selskab Finansiel Stabilitet krævede 50 millioner kroner af tidligere direktør Poul Blicher Johnsen for en stribe engagementer med lån for millioner. Det var en markant nedskalering fra kravet i landsretten, hvor Finansiel Stabilitet anlagde sag mod den tidligere direktør, bestyrelsens formandskab og den eksterne revision i Løkken Sparekasse. Her lød kravet på 275 millioner kroner. Sagen drejer sig om, hvorvidt direktøren kunne drages til ansvar for en række udlån. Men ifølge Højesteret har direktøren ikke handlet ansvarspådragende over for sparekassen og kan dermed ikke gøres erstatningsansvarlig for sparekassens tab. I dommen lyder det blandt andet, at det »ikke er godtgjort, at lånene – der blev bevilget inden finanskrisen – var uforsvarlige.« Løkken Sparekasse krakkede i begyndelsen af 2009. Ifølge en advokatundersøgelse bestilt af Finansiel Stabilitet hed det blandt andet, at sammenbruddet i Løkken Sparekasse skyldtes en høj risikoprofil og mangelfuld kreditstyring. Sparekassen besluttede at kaste sig ud i meget store udlån uden at have en kreditorganisation og kreditsagsbehandling, som kunne håndtere udlånene, lød det. Da finanskrisen brød ud i 2008, endte banken med at tabe store summer på udlånene. Men bevisbyrden mod sparekassens tidligere direktør er altså heller ikke blevet løftet i Højesteret. Dermed har Finansiel Stabilitet, der overtager banker i nød, lidt endnu et nederlag. I april afgjorde Højesteret, at den tidligere direktør i Ebh Bank Finn Strier Poulsen skal betale to millioner kroner i erstatning. Finansiel Stabilitet krævede 100 millioner kroner i erstatning. Ebh Bank gik konkurs i 2008, og tabene blev opgjort til i alt 3,3 milliarder kroner. Strier Poulsen blev dømt, fordi banken købte et pantebrev af hans hustrus selskab, efter at pantebrevets debitor havde anmeldt betalingsstandsning. Det var ikke i bankens interesse, vurderede både landsret og Højesteret. /ritzau/",
        "metadata": {
            "source": "https://www.berlingske.dk/indland/hoejesteret-afviser-millionkrav-i-sag-om-krakket-sparekasse",
            "image_url": "https://berlingske.bmcdn.dk/media/cache/resolve/image_x_large/image/155/1555911/24112254-.jpg",
            "publication_time": "Torsdag d. 02. juni 2022, kl. 12.45",
            "author": null,
            "related_links": [],
            "attachments": []
        }
    }
}