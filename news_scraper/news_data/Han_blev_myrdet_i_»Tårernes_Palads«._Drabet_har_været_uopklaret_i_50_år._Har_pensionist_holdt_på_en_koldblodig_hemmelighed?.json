{
    "version": "1.0",
    "document": {
        "id": 12430,
        "title": "Han blev myrdet i »Tårernes Palads«. Drabet har været uopklaret i 50 år. Har pensionist holdt på en koldblodig hemmelighed?",
        "content": "Han drømte om et liv på den anden side af Berlinmuren. Da han stod ved grænseovergangen i »Tårernes Palads« i den tyske hovedstad, var han kun få skridt fra friheden. Men han kom aldrig over grænsen. Bagfra dukkede en mand i mørk frakke og med tonede briller op fra sit skjulested og skød polske Czesław Kukuczka i ryggen på to meters afstand. Han faldt til jorden, alvorligt såret. Selvom hospitalet Charité lå lige om hjørnet, blev han kørt den lange vej til et hospital ved Stasi-fængslet Hohenschönhausen flere kilometer fra grænseovergangen. Noget kunne tyde på, at Czesław Kukuczka ikke skulle reddes. Han døde samme dag i en alder af 38 år. Det skete 29. marts 1974 under Den Kolde Krig, da Tyskland var delt i det kommunistiske DDR og det vestligt orienterede Vesttyskland. Få timer inden drabet var Czesław Kukuczka trådt ind på den polske ambassade, der spillede en afgørende rolle i flugtforsøget. Polakken skulle ifølge Stasi-dokumenter hverken have fortalt sin kone og deres tre børn eller sine kolleger i brandvæsenet i Polen om flugtplanerne. Episoden beskrives afMitteldeutscher Rundfunk,der har gennemgået sagens akter. Czesław Kukuczka arbejdede som brandmand i Polen. Han var kun 38 år gammel, da han døde. Han var en af de meget få ikke-tyske personer, der døde ved Berlinmuren.Fold sammenLæs mereFoto: AIPN, Kr 010/1975. Ved ambassaden truede han de ansatte med at sprænge bygningen i luften med sprængstof, han havde i sin mappe, hvis ikke de lod ham rejse til Vestberlin. Det viste sig sidenhen at være en falsk trussel. De eneste ting i tasken var en knust flaske, en barbermaskine og nogle få personlige ejendele, skriverMitteldeutscher Rundfunk. Ambassaden kontaktede derefter Stasi, mens den, ifølge tiltalen, lod Kukuczka tro, at han ville få lov til at rejse til Vestberlin. Kukuczka blev kørt til grænseovergangen ved Friedrichstrasse Bahnhof, der også kaldes »Tårernes Palads«, fordi østberlinere her i stor stil tog afsked med deres vestlige besøgende. Han nåede forbi det tredje kontrolpunkt og fik endda et stempel i passet, inden han blev skudt af en mand med en tysk Walther-pistol af kaliber 7,65, lyder det i tiltalen. Det skete omkring klokken 15, hvor der var stor trafik omkring grænseovergangen. Selvom det er omtrent 50 år siden, at situationen udspillede sig, har politiet aldrig opklaret, hvem der begik drabet. Men det svar kan muligvis være på vej. Bahnhof Friedrichstrasse – eller »Tårernes Palads« – var en af de mest centrale grænseovergange, da Berlinmuren splittede den tyske hovedstad.Fold sammenLæs mereFoto: Jens Kalaene/AP/Ritzau Scanpix. Torsdag morgen trådte en 80-årig mand ind i retten i Berlin. Han var iført gråternet jakke, rød trøje med rullekrave og en grå kasket i fløjl. Han er en tidligere officer fra DDRs sikkerhedstjeneste, Stasi, og skal have udført drabet på Kukuczka for 50 år siden, mener den tyske anklagemyndighed. Han afviser selv alle beskyldningerne, sagde hans forsvarer i retten ifølgeBILD. Manden hedder Martin Naumann og var dengang 31 år. Som en del af Stasis afdeling for grænsesikkerhed var hans mission den dag at »uskadeliggøre« »terroristen«. Efter drabet skal han endda være blevet forfremmet til »operationsgruppeleder« for »terrorsituationer i grænseområdet« med en klækkelig årsløn på 27.000 mark. Det svarede til cirka to en halv gange så meget som gennemsnitslønnen i DDR, skriver BILD. I dag lever Martin Naumann et almindeligt, stille liv i et hvidt parcelhus i udkanten af ​​Leipzig. Her siges han at bruge meget tid på at passe sin have, og når han køber ind, foregår det i en større SUV-bil, skriver BILD. Da BILD opsøgte Martin Naumann i efteråret, ønskede han ikke at udtale sig om sagen, men det gjorde hans hustru til gengæld. »Jeg vil vædde 100 flasker champagne på, at det bliver en frifindelse. Hvis der er én ting, jeg ved med sikkerhed, så er det, at min mand ikke er en morder! Det hele vil blive opklaret,« sagde hun ifølge avisen. Det tyske politi har undersøgt sagen tre gange før uden held siden Murens fald, men det er første gang, de rejser tiltale for drabet. Billedet af 18-årige Peter Flechter, der blev skudt af østtyske grænsevagter i 1962, gik verden rundt. Grænsevagterne havde befaling om at skyde personer, der forsøgte at flygte fra DDR.Fold sammenLæs mereFoto: KARIN KNOBLOCH/Scanpix Danmark. Det var dokumenter fra Stasis arkiver, der i 2016 afslørede Martin Naumanns identitet, lyder det ifølge dpa fra anklagemyndigheden. Derudover skal blandt andet to daværende elever fra Vesttyskland vidne i retten, fordi de tilfældigvis overværede drabet ved grænseovergangen. Der er planlagt i alt seks retsdage, og der forventes dom 23. maj, skriver AFP. Mindst 140 mennesker blev i perioden 1961 til 1989 dræbt, mens de forsøgte at komme forbi Berlinmuren og til Vesten. Også tidligere har grænsevagter og embedsmænd fra DDR været i retten i forbindelse med drabene. Der har dog ikke været andre retssager om drabene i de seneste 20 år, skriver Ritzau. FAKTAHvad var Stasi?Stasi hed formelt Ministerium für Staatssicherheit. Det var DDRs sikkerhedspoliti. DDR var den del af Tyskland, som Sovjetunionen besatte efter Anden Verdenskrig. Vesttyskland opstod i de områder, som USA, Storbritannien og Frankrig besatte efter krigen.Stasi blev oprettet i 1950 og blev opløst i 1990, da Østblokken og Berlinmuren var kollapset.Stasi havde flere opgaver, herunder intern sikkerhed i DDR, spionage, særligt mod Vesttyskland, og overvågning af politiske modstandere – eller af folk, der var mistænkt for at være det.På et tidspunkt havde Stasi 85.000 ansatte. Da DDR kollapsede, havde staten omkring 16 millioner indbyggere.Stasi havde desuden flere hundrede tusinde borgere som meddelere. Omkring en tredjedel af alle DDR-borgere blev overvåget.Da Tyskland blev genforenet i 1991, vedtog regeringen en lov om Stasis arkiver. Loven gav alle østtyske borgere og udlændinge ret til at se de oplysninger, Stasi havde om dem./ritzau/FOLD UD Stasi hed formelt Ministerium für Staatssicherheit. Det var DDRs sikkerhedspoliti. DDR var den del af Tyskland, som Sovjetunionen besatte efter Anden Verdenskrig. Vesttyskland opstod i de områder, som USA, Storbritannien og Frankrig besatte efter krigen. Stasi blev oprettet i 1950 og blev opløst i 1990, da Østblokken og Berlinmuren var kollapset. Stasi havde flere opgaver, herunder intern sikkerhed i DDR, spionage, særligt mod Vesttyskland, og overvågning af politiske modstandere – eller af folk, der var mistænkt for at være det. På et tidspunkt havde Stasi 85.000 ansatte. Da DDR kollapsede, havde staten omkring 16 millioner indbyggere. Stasi havde desuden flere hundrede tusinde borgere som meddelere. Omkring en tredjedel af alle DDR-borgere blev overvåget. Da Tyskland blev genforenet i 1991, vedtog regeringen en lov om Stasis arkiver. Loven gav alle østtyske borgere og udlændinge ret til at se de oplysninger, Stasi havde om dem. /ritzau/",
        "metadata": {
            "source": "https://www.berlingske.dk/internationalt/han-blev-myrdet-i-taarernes-palads-drabet-har-vaeret-uopklaret-i-50",
            "image_url": "https://berlingske.bmcdn.dk/media/cache/resolve/image_x_large/image/177/1774688/24659693-14-march-2024-berlin-the-accused-holds-a-folder.jpg",
            "publication_time": "Torsdag d. 14. marts 2024, kl. 18.19",
            "author": "Kasper Fast",
            "related_links": [],
            "attachments": []
        }
    }
}