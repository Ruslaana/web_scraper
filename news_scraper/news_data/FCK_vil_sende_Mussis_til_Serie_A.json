{
    "version": "1.0",
    "document": {
        "id": 19709,
        "title": "FCK vil sende Mussis til Serie A",
        "content": "Argentinske Franco Mussis er tæt på en lejeaftale med Serie A-klubben Genoa Lørdag aften skrev den velinformerede transferjournalist Gianluca di Marzo, at Serie A-klubben Genoa henter FCKs nyindkøb Franco Mussis. Ifølge Bt.dk's oplysninger er en aftale endnu ikke lukket, men et skifte er i den grad under opsejling. Der forhandles lige nu om de sidste detaljer i en lejeaftale med en købsoption, og Franco Mussis ventes til lægetjek i Genoa en af de kommende dage. Franco Mussis har blot optrådt en eneste gang for FCKs førstehold siden skiftet fra argentinske Gimnasia La Plata denne sommer. Skiftet faldt under stor bevågenhed på plads allerede i januar med en fem-årig aftale til følge.  Men Franco Mussis landede i København utrænet og psykisk uforberedt til at spille i en dansk topklub. FCKs assistenttræner Brian Riemer fortalte forleden i radioprogrammet FodboldFM på Radio 24/7, at Mussis slet ikke var klar til at møde kravene i en klub som FCK. - Jeg tror, at han har undervurderet situationen voldsomt, og jeg tror, at han har undervurderet forskellen på det, han kom fra, og det, han kom over til. Det har han undervurderet stort, og det har han betalt prisen for, slog Riemer fast.",
        "metadata": {
            "source": "https://www.berlingske.dk/sport/fck-vil-sende-mussis-til-serie-a",
            "image_url": "https://berlingske.bmcdn.dk/media/cache/resolve/image_x_large/image/81/813417/7593611-champions-league-kvalifikation.jpeg",
            "publication_time": "Lørdag d. 23. august 2014, kl. 21.34",
            "author": null,
            "related_links": [],
            "attachments": []
        }
    }
}