{
    "version": "1.0",
    "document": {
        "id": 8783,
        "title": "Mærsk og Total taber historisk skattestrid i Højesteret",
        "content": "Onsdag klokken 12 har Højesteret sat punktum for en 17 år lang skattestrid mellem Skatteministeriet og to af Danmarks store virksomheder, Mærsk og Total. Skatteministeriet går entydigt af med sejren i den historisk store skattesag om afregningspriserne i koncerninterne handler, såkaldt transfer pricing. Det er den til dato største sag om transfer pricing, der er ført ved en dansk domstol. Striden stod om ti milliarder kroner og beskatningen af Mærsks indtægter fra det indbringende olieeventyr i Qatar og Algeriet fra 2006 til 2016. Skattestriden fulgte dermed med i handlen, da Total købte Mærsks olieforretning i 2018. De to selskaber stævnede Skatteministeriet, og i Østre Landsretfik de to selskaber medholdi det væsentligste, da retten afsagde sin dom i 2022. Men Højesteret finder altså »ikke grundlag for at tilsidesætte skattemyndighedernes skønsmæssige forhøjelse som følge af transfer pricing-korrektion«, som der står i domsresumeet, hvor Højesteret konstaterer, at Østre Landsret nåede frem til »et andet resultat«. Skat havde forhøjet Mærsks skattepligtige indkomst med ti milliarder kroner med den begrundelse, at der i handler mellem Mærsk Olie & Gas og selskabets datterselskaber i Qatar og Algeriet ikke var afregnet til priser på såkaldt armslængdevilkår, som er grundreglen i transfer pricing. Det vil sige til priser, som hvis handlerne var foregået mellem uafhængige parter. Det var Landsskatteretten i sin tid enig i med Skatteministeriet i, hvorefter Mærsk og Total stævnede Skatteministeriet. Og i landsretten fik de to virksomheder altså overvejende medhold. Men nu har Højesteret sagt det sidste ord i sagen, og de fem dommere gav Skatteministeriet ret. Højesteret mener i lighed med Skat, at de ydelser, som datterselskaberne købte af Mærsk Olie & Gas til kostpris, altså uden fortjeneste, havde »en økonomisk værdi for datterselskaberne, som en uafhængig part ville kræve løbende betaling for i form af overskudsandel, royalty eller lignende«. »De udgjorde derfor kontrollerede transaktioner, som Skat skønsmæssigt kunne foretage korrektion af,« skriver Højesteret blandt andet. Højesteret mener heller ikke, at Mærsk Olie & Gas har godtgjort, at Skats regnestykke for at nå frem til indkomstforhøjelsen kan tilsidesættes, og derfor blev skattemyndighedernes forhøjelse stadfæstet. Summa summarum lyder dommen: »A.P Møller - Mærsk A/S skal anerkende, at selskabets sambeskatningsindkomst for indkomstårene 2006-2008 forhøjes med henholdsvis 506.431.000 kr., 327.562.000 kr. og 468.185.000 kr.« Når den samlede indkomstforhøjelse ender på ti milliarder kroner, skyldes det, at Skat også for årene 2009 til 2016 vil forhøje selskabets skattepligtige indkomst efter samme mønster. Hvordan skatteregningen fordeles mellem de to selskaber, er uvist, men det må man formode er skrevet ind i vilkårene for virksomhedshandlen fra 2018, da Total overtog Mærsks olieaktiviteter. Dertil kommer sagsomkostninger. Med nederlaget i Højesteret hænger Mærsk og Total på sagsomkostninger fra både landsretten og Højesteret. Samlet skal de hver betale syv millioner kroner i sagsomkostninger til Skatteministeriet. Med dommen fejer Højesteret også den joker af banen, som Mærsk havde spillet. Mærsk argumenterede nemlig for, at hvis man skulle følge Skats logik til ende, så skulle afregningspriserne i DUC-samarbejdet om nordsøolien også udregnes på en anden måde, og det ville reducere statens indtægter fra Nordsøen. Højesteret mener imidlertid ikke, at de to ting har noget med hinanden at gøre, og dermed er Mærsks joker ude af sagen.",
        "metadata": {
            "source": "https://www.berlingske.dk/virksomheder/maersk-og-total-taber-historisk-skattestrid-i-hoejesteret",
            "image_url": "https://berlingske.bmcdn.dk/media/cache/resolve/image_x_large/image/171/1712364/24518422-maersk-oil-mister-stor-oliekontrakt-i-qatar.jpg",
            "publication_time": "Onsdag d. 06. september 2023, kl. 12.12",
            "author": "Vibe Hyltoft",
            "related_links": [],
            "attachments": []
        }
    }
}