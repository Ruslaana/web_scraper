{
    "version": "1.0",
    "document": {
        "id": 4259,
        "title": "Omsætningen i Bonnier falder med 80 millioner kroner",
        "content": "Mediekoncernen Bonnier Publications måtte notere en markant nedgang i omsætningen i 2022. Det oplyser Bonnier, der står bag en lang række magasiner, i en pressemeddelelse torsdag. Alt i alt faldt de samlede indtægter med 80 millioner kroner sammenlignet med 2021 til 654 millioner kroner i 2022. Administrerende direktør Jesper Buchvald skyder i pressemeddelelsen skylden på de internationale samfundsforhold. – Omverdenen har budt på uforudsigelige og forskelligartede udfordringer i 2022, og det har desværre ikke været muligt at imødegå dem alle, siger Jesper Buchvald. Resultatet af den primære drift lød i 2022 på 46 millioner kroner sammenlignet med 88 millioner kroner forrige år. Koncernen nævner øgede omkostninger til papir, tryk og distribution som en stor årsag til nedgangen i resultatet. Samtidig er Bonnier Publications ramt af en faldende efterspørgsel efter trykte magasiner, som forklarer størstedelen af den lavere omsætning. Bonnier Publications har hovedsæde i København og er en del af den svenske Bonnier-koncern. Selskabet har aktiviteter i Danmark, Sverige, Norge, Finland, Holland og Belgien. Foruden Illustreret Videnskab står koncernen bag blandt andet Bo Bedre, Historie, Gør Det Selv, I Form, Bil Magasinet og Komputer for alle. Et lyspunkt for mediekoncernen i det forgangne år var annoncesalget, hvor man oplevede en samlet vækst. Bonnier Publications er ikke den eneste mediekoncern, der havde et hårdt 2022. For nylig fortalte JP/Politikens Hus i sin koncernrapport, at året bød på et underskud på den primære drift på fire millioner kroner. Resultatet var omkring 100 millioner kroner lavere end forventet. JP/Politikens Hus ejer blandt andet medierne Jyllands-Posten, Politiken og Ekstra Bladet. /ritzau/ ",
        "metadata": {
            "source": "https://www.berlingske.dk/business/omsaetningen-i-bonnier-falder-med-80-millioner-kroner",
            "image_url": "https://berlingske.bmcdn.dk/media/cache/resolve/image_x_large/image/164/1645058/24342446-magasiner---20230209163730765_.jpeg",
            "publication_time": "Torsdag d. 09. februar 2023, kl. 17.11",
            "author": null,
            "related_links": [],
            "attachments": []
        }
    }
}