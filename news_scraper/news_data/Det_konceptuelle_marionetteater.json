{
    "version": "1.0",
    "document": {
        "id": 18771,
        "title": "Det konceptuelle marionetteater",
        "content": "En mand bryder et træskur fra hinanden, bruger træet til at bygge en båd, sejler ad Rhinen til Basel og genopbygger her det oprindelige skur på et museum. Manden er Simon Starling, og historien er så konceptuelt stærk, at den kan fange både store og små - og resulterede endda i den prestigefyldte Turner-pris i 2005. Det første værk, man møder på Starlings udstilling, er installationen »Project for a Masquerade (Hiroshima)«, der består af japanske Noh-masker virkningsfuldt lyssat foran et stort spejl. Det traditionelle Noh-dramas faste former og roller udfordres af et komplekst møde mellem engelsk, sovjetisk, amerikansk og japansk kultur i en iscenesættelse af karakterer fra Den Kolde Krig med den engelske billedhugger Henry Moore i centrum. Forrest ved spejlet er skulpturen »Nuclear Energy«, som Moore lavede til minde om de forskningsresultater fra University of Chicago, der startede den atomare tidsalder. Denne skulptur blev genstand for megen debat og fik senere en permanent placering i Hiroshima. Den Kolde Krigs persongalleri udgør en blanding af virkelige og fiktive figurer, og når kunstsamlere, historikere og spioner undergår en japansk fortolkning, bliver identitetsspil og transformation omdrejningspunktet. Det andet værk er en kopi af Marionetteatret i Kongens Have, som Starling har skabt til udstillingen. Her kan man hver søndag eftermiddag kl. 14 se dukketeater med Starling selv som hovedrolleindehaver. Flere af Starlings værker fra de seneste år fletter sig sammen i en både poetisk og tragikomisk fortælling om jagten på den zebrastribede okapi. Mine børn nød dukkeforestillingen. Især det tåbelige i at holde varmen på en båd ved at fyre med bådens træ og det på én gang skøre og fascinerende i at rive ned og bygge op og rive ned i en uendelighed. Charlottenborgs store flotte sale giver rigeligt rum til de relativt få værker på udstillingen, og derfor er det et meget væsentligt tillæg at komme om søndagen. Og i øvrigt har voksne ifølge med børn gratis adgang, så det er bare med at lokke et barn med!",
        "metadata": {
            "source": "https://www.berlingske.dk/kunstanmeldelser/det-konceptuelle-marionetteater",
            "image_url": "https://berlingske.bmcdn.dk/media/cache/resolve/image_x_large/image/69/693927/4717317-charlottenborg-marionet.jpg",
            "publication_time": "Mandag d. 05. december 2011, kl. 22.30",
            "author": null,
            "related_links": [],
            "attachments": []
        }
    }
}