{
    "version": "1.0",
    "document": {
        "id": 12477,
        "title": "Amerikansk golfikon runder 50 turneringssejre",
        "content": "Den amerikanske golfspiller Phil Mickelson har nået endnu en milepæl i sin 27 år lange karriere som professionel golfspiller. På grund af mørke måtte han vente til mandag, før han kunne spille de sidste to huller, inden han officielt vandt turneringen Pebble Beach Pro-Am. Det er hans turneringssejr nummer 50 i karrieren. Englænderen Paul Casey var tættest på at komme i vejen for den 48-årige amerikaner, men tre slag adskilte dem efter de i alt fire runder på banen nær byen Carmel, der ligger i Californien. Fem gange har Mickelson nu triumferet i en turnering på den bane. - Det har været en speciel uge for mig. Det her er altid et specielt sted for mig, for hver gang jeg kommer her, har jeg specielle følelser, siger Phil Mickelson. Hans bedstefar arbejdede på banen som caddie, og Mickelson gik mange runder på banen i årene før og efter, at han blev professionel i 1992. Af Mickelsons 50 sejre har de fem af dem været i major-turneringer. Han har vundet US Masters tre gange, British Open én gang og PGA Championship én gang. US Open har til gengæld været et kedeligt kapitel i karrieren, da han er blevet nummer to i turneringen hele seks gange. Han har tidligere været oppe som nummer to i verden, men ligger aktuelt nummer 29 på verdensranglisten. Ud over de 50 officielle turneringssejre vandt han sidste år en velgørenhedsdyst over Tiger Woods. /ritzau/",
        "metadata": {
            "source": "https://www.berlingske.dk/sport/amerikansk-golfikon-runder-50-turneringssejre",
            "image_url": "https://berlingske.bmcdn.dk/media/cache/resolve/image_x_large/image/111/1116675/22646663-at---20190211190711340_orgjpg.jpeg",
            "publication_time": "Mandag d. 11. februar 2019, kl. 19.16",
            "author": null,
            "related_links": [],
            "attachments": []
        }
    }
}