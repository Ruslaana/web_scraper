{
    "version": "1.0",
    "document": {
        "id": 22127,
        "title": "En fortalelse om voldtægtssigtedes etnicitet har skabt furore. Her er de interne regler, politiet arbejder efter",
        "content": "Tidligere på ugen erkendte politiet,at der blev begået en fejl, da man oplyste etniciteten på tre mænd, der var blevet sigtet i en sag om gruppevoldtægt. At det overhovedet var en fejl, har vakt furore, særligt på den politiske højrefløj, hvor man har beskyldt politiet for at skjule sandheden om gerningsmænds etnicitet. Nu har Berlingske fået indsigt i politiets etiske håndbog – og dermed et delvist svar på, hvorfor det var en fejl at oplyse om etnicitet. Af håndbogen fremgår det således, at politiet ikke kategoriserer »mistænkte eller lovovertrædere på etnicitet«: »Etnicitet og hudfarve oplyses kun, hvis det har særskilt betydning for sagen. Nationalt tilhørsforhold kan oplyses, og der kan også fortælles om, hvorvidt politiet mener, at en eller flere mistænkte er omrejsende eller internationale kriminelle.« Berlingske har anmodet Rigspolitiet om et interview for at spørge ind til, hvorfor de interne retningslinjer er udformet, som de er. Rigspolitiet har afvist og i stedet sendt et skriftligt svar, hvor der blandt andet står følgende: »Rigspolitiet kan oplyse, at politiet i henhold til gældende lovgivning ikke oplyser etnicitet vedrørende gerningspersoner eller ofre for forbrydelser og ulykker – medmindre det har særskilt betydning for sagen.« Rigspolitiet henviser til regler om databeskyttelse og til retshåndhævelsesloven – uden at specificere yderligere. Debatten udspringer af en voldsom sag, der udspillede sig i en lejlighed i det centrale Aarhus i sidste weekend. En 37-årig »helt almindelig kvinde« mødte angiveligt en gruppe mænd på en bytur natten til lørdag, hvorefter hun tog med dem. Oppe i en lejlighed udspillede sig en forbrydelse, som stod på i mange timer, hvis sigtelsen, som Østjyllands Politi har rejst mod tre mænd, holder. Kvinden blev ifølgeÅrhus Stiftstidende, der var til stede ved grundlovsforhøret, holdt fast, mens hun blev voldtaget vaginalt og forsøgt voldtaget analt. Efterfølgendeoplyste politiet til B.T., at de tre mænd »ikke var etnisk danske«. Til fagbladet Journalisten kunne politiet så pludselig oplyse, at det var en fejl, at man havde oplyst om etniciteten i forbindelse med sagen. Hos Østjyllands Politi henviste Jakob Christiansen til, at politiet har »klare retningslinjer«, der tilsiger, at man kun oplyser om etnicitet, hvis det har »særskilt betydning for sagen«. »Det havde det ikke her, og derfor var det en fejl, at vagtchefen svarede en journalist fra B.T., der spurgte ind til, om gerningsmændene var etnisk danske,«lød det skriftlige svar til Journalisten. Det vakte stor opstandelse på særligt den politiske højrefløj. »Hvorfor skjuler politiet sandheden for danskerne?« skrev Dansk Folkepartis formand, Morten Messerschmidt, på det sociale medie X og fortsatte: »Vi kan ikke acceptere, at politiet prøver at skjule de frygtelige konsekvenser af masseindvandringen. Jeg vil følge dette til dørs og forlanger svar fra justitsministeren.«  Hvorfor skjuler politiet sandheden for danskerne?⁰⁰I weekenden blev en 37-årig kvinde fra Århus gruppevoldtaget af minimum tre mænd fra Eritrea.  Dagen efter anholdelsen af de tre mænd, kunne Østjylland Politi oplyse, at de alle tre var ”ikke etnisk danske”. Alt godt. Og… Messerschmidts partikollega, Mikkel Bjørn, ville gerne vide, hvorfor det var en fejl at oplyse etniciteten på de tre mænd, der er mistænkt for voldtægt, men »ikke en fejl da man oplyste, at Mette Frederiksens overfaldsmand var polak«. ",
        "metadata": {
            "source": "https://www.berlingske.dk/indland/en-fortalelse-om-voldtaegtssigtedes-etnicitet-har-skabt-furore-her-er-de",
            "image_url": "https://berlingske.bmcdn.dk/media/cache/resolve/image_x_large/image/182/1828999/24778123-mindst-tre-ikke-etnisk-danske-mnd-stod-iflge.jpg",
            "publication_time": "Fredag d. 23. august 2024, kl. 17.33",
            "author": "Anne Meisner Synnestvedt",
            "related_links": [],
            "attachments": []
        }
    }
}