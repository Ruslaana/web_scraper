{
    "version": "1.0",
    "document": {
        "id": 15605,
        "title": "Her er de tre største problemstillinger for vores udlandsstuderende",
        "content": "Danmark er ikke interesseret i at hente sine talenter hjem, når de har læst på universiteter rundt omkring i verden. Det er i hvert fald det indtryk, man får, når man kaster et blik over optagelseskrav og snakker med unge danskere, der har siddet fast i en urimelig proces. Adskillige forhindringer står i vejen for unge, der gerne vil vende snuden hjem mod Danmark, som jo er et fantastisk land at bo i, efter udlandsstudier. Bliver bare nogle af dem løst, kan det bidrage til at afhjælpe den nuværende situation af manglende arbejdskraft og gøre Danmark til et rigere og mere innovativt land. Vi ved faktisk ikke præcis hvor mange danskere, der rejser ud for at læse i andre lande, men et gæt ligger på omkring 5.000 om året. Nogle af disse læser blot et enkelt semester ude, andre tager hele bachelor- eller kandidatgrader uden for kongerigets grænser. Og hvad, der driver disser unge til at søge ud, er meget varieret. For nogens vedkommende findes studiet ikke i Danmark. Andre har måske fået tilbudt en plads på verdens bedste universitet inden for deres fag. Og andre drives af en lyst til stå på egne ben i et fremmed land for at se, hvad de kan lære om sig selv og deres omverden undervejs. Der er mange årsager til, at danske unge tager til udlandet for at studere, og på trods af de mange forhindringer, vil der altid være en gruppe, som tager afsted. Det kan dog være svært at vende hjem igen, og en del af disse talenter vælger derfor at blive i udlandet. Unge danskere, som har læst I udlandet, er nemme at få ind på det danske arbejdsmarked, fordi de allerede kan sproget og forstår dansk kultur. Derudover sikrer man, at de kundskaber, som SU-ordningen har støttet (i hvert fald delvist) igennem flere år i udlandet, også kommer hjem og gør gavn i Danmark. Der findes tre store problemstillinger, der står i vejen for mange udlandsstuderende. Først bør man ændre fagkravene til kandidatuddannelser, for at unge med en udenlandsk bachelor lettere kan leve op til kravene. Har man en bacheloruddannelse i International Relations fra LSE, som jeg for eksempel har, kan man ikke læse videre på Københavns Universitet, fordi LSE (ligesom næsten alle andre udenlandske universiteter) ikke tilbyder et eksplicit metodefag, som man har det på Københavns Universitet. Man har i høj udstrækning lært de samme ting, men fagene er bare organiseret en smule anderledes. Her bør man lade sig inspirere af de amerikanske og britiske systemer, som er meget fleksible i forhold til, hvilke bachelorer man kan søge ind på kandidatuddannelser med. For det andet bør etårige kandidater i højere grad anerkendes som tilsvarende toårige danske kandidater. Har man for eksempel taget en kandidat på et år i England og derefter fundet job i Danmark, bliver man ofte kun aflønnet som bacheloruddannet. I andre tilfælde er det svært overhovedet at finde et arbejde, som godkender en etårig kandidat. Det er på tide, at man udvider horisonten bare lidt og anerkender, at kandidater i andre formater end den klassiske på to år også kan være værdifulde og kvalificerende. Med andre ord: Ansæt på kompetencer og ikke papirer. Sidst vil det kun gavne det danske arbejdsmarked, at flere arbejdspladser bliver åbne for folk med ’kun’ en bachelor. Man vil ikke lade os tage en kandidat i Danmark, og danske virksomheder vil ikke lade os arbejde uden en kandidat. Det danske arbejdsmarked mangler i den grad arbejdskraft, ien undersøgelseudført af Dansk Industri svarer over halvdelen af virksomhederne, at manglen på arbejdskraft er den største udfordring, de ser lige nu. Og udlandsdanskere er en stor uudnyttet pulje. Hvor stor vides ikke, da der ikke opgøres statistik over dem. De kommer med anderledes talenter og perspektiver fra deres tid i udlandet, hvilket kun kan gavne i både det private og det offentlige. Det er jo ofte nye ideer og anderledes oplevelser end de vante, der giver anledning til innovation og mere effektive processer. For at få flere i arbejde bør man aktivt se på hvilke stillinger, der lige så vel kan fyldes af bacheloruddannede unge. Under den forrige regering indførte uddannelsesminister Tommy Ahlers tiltaget »bachelorløftet«, hvor over 100 virksomheder lovede at ansætte flere bachelorer. Kunne man forestille sig, at den idé kan blive genoplivet? Vi skal ikke være bange for dem, der har vovet sig ud i det store udland, bare fordi deres uddannelser ikke er kernedanske. Tværtimod vil det gavne det danske samfund økonomisk, kulturelt og innovationsmæssigt, at vi står med åbne arme og byder dem velkommen hjem igen. Emilie la Cour er bestyrelsesmedlem i Danish Students Abroad ",
        "metadata": {
            "source": "https://www.berlingske.dk/kommentarer/her-er-de-tre-stoerste-problemstillinger-for-vores-udlandsstuderende",
            "image_url": "https://berlingske.bmcdn.dk/media/cache/resolve/image_x_large/image/163/1636675/24319723-graduate-students-at-harvard-university-cambridge-mass-thursday-may-24-2018.jpg",
            "publication_time": "Lørdag d. 21. januar 2023, kl. 23.00",
            "author": null,
            "related_links": [],
            "attachments": []
        }
    }
}