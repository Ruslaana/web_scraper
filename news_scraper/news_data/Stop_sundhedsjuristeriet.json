{
    "version": "1.0",
    "document": {
        "id": 19497,
        "title": "Stop sundhedsjuristeriet",
        "content": "Hvor kommer al den mistillid til sundhedspersonalet fra? På Danske Patienters hjemmeside 2. februar stod skrevet: »Det er beskæmmende at følge de seneste dages debat, hvor lægernes forpligtelse gradbøjes. Hvis patienters tillid til sundhedsvæsenet skal sikres, skal lægerne altid overholde loven, også når det er svært. Jeg håber, at der nu åbnes op for en grundig debat og kulturændring i sundhedsvæsenet, så patienters ret til inddragelse i alle beslutninger om pleje og behandling i sundhedsvæsenet anerkendes,« udtaler Danske Patienters formand, Lars Engberg. Sygeplejersker og læger på en intensivafdeling gør alt for os, som står i deres magt. De giver os intensiv behandling minut for minut og overvåger os døgnet rundt. De plejer os, når vi har afføring i sengen eller kaster blod op ud over det hele. De indånder vores ildelugtende ånde med multiresistente bakterier. De risikerer at stikke sig på kanyler. De udsætter sig selv for traumatiske oplevelser, hvor forældre mister deres børn, eller nygifte hinanden. De oplever skyggesiden af tilværelsen, som kan være usigelig barsk. Hvorfor i alverden skulle selvsamme personale så ikke være interesseret i at informere os som patienter på den allerbedste måde? Vi skal ikke have ondt af sundhedspersonale, men at mistænkeliggøre dem er at udvise manglende respekt. Lad os forestille os en KOL-patient, der i slutstadiet af sin sygdom bliver indlagt på en intensivafdeling. Der findes ikke indikation for respiratorbehandling, da patienten efter al sandsynlighed ikke vil overleve. Hvis sundhedspersonalet skal leve op til Engberg og sundhedsjuristers krav om informeret samtykke, skal personalet til den i forvejen lidende patient sige: »Det gør mig ondt, men dine lunger er slidt op i en grad, der gør, at du ikke vil kunne overleve respiratorbehandling.« I mange tilfælde vil det være grotesk at skulle informere, når patienterne bare har det så dårligt og med svær åndenød kæmper for livet. Yderligere at præcisere for dem, hvor dårligt de har det, er uhyrligt. En 100 procent opfyldelse af kravet om informeret samtykke er brutalt. I det hele taget skal patienter med alvorlig sygdom, hvis ikke de selv spørger til levetidsprognose, have lov at være i fred. At få information om, at 'alt håb er ude', kan afstedkomme en række reaktioner. Nogle patienter vil reagere med en overraskende accept, måske fordi de mentalt har forberedt sig. Andre patienter vil reagere med panik, desperation og fortvivlelse. Nogle vil udvikle en akut og lammende dyb lidelsesfuld depression, og atter andre vil flygte ind i en rædselsvækkende reaktiv psykotisk tilstand. Når sundhedspersonalet vurderer, hvilke patienter, der kan have gavn af en tilbundsgående information, og hvem man risikerer at skade dybt, gøres brug af begrebet empati. Det handler om fra sundhedspersonalets side populært udtrykt at 'bevare den kølige hjerne og det varme hjerte'. Empati er ikke det samme som at identificere sig med patienten for så mistes professionalismen. En af sundhedspersonalets faglige kompetencer er netop at udøve empati, som det tager år at lære. Den optimale udøvelse af empati etableres i hvert enkelt patientforløb. Det giver ingen mening, at sundhedspersonalet for enhver pris, fordi sundhedsjuristerne stiller krav herom, skal trække alt ned over hovedet på døende patienter med risiko for, at patienternes livskvalitet styrtdykker. Engberg og andre med samme overbevisning gør sig til talsmand for et simplificeret og unuanceret synspunkt. I etiske dilemmaer er udsagn indeholdende ordene 'altid' eller aldrig uigennemtænkte. Eller udtrykt anderledes: Det vil skade patienterne, hvis empati bliver erstattet af rigid jura. Hvorfor dyrke troen på, at sundhedspersonalet ikke vil os det bedste? Livet kan gøre ondt. Hvorfor gøre ondt værre ved ikke at have tillid til sundhedspersonalet? En forklaring på det omtalte negative syn på læger og sygeplejersker kan være, at viden er magt. Ja, sundhedspersonalet ligger som udgangspunkt inde med en viden om vores helbred, men hvorfor i alverden skulle de ikke bruge den viden til at hjælpe os frem for at skade os? Hvis vi opbygger en tiltagende paranoia imod sundhedspersonalet, vil det skade os selv som patienter på flere måder. Vi vil i givet fald have paraderne oppe, når vi møder en sygeplejerske eller en læge. Hvad kan de mon nu finde på? Sundhedspersonalet vil på sigt blive utrygge ved os som patienter. Kirurgen vil begynde at ryste på hånden, og de sværeste beslutninger vil sundhedspersonalet lægge over på os selv. Herved risikerer vi som patienter at træffe forkerte beslutninger, idet vi med vores 'truende' selvbestemmelsesret kortslutter sundhedspersonalets tro på egen faglighed. Så hold op med al det juristeri og selvbestemmelsesrets- og informationstyranni. Lad Engbergs efterspurgte kulturændring gå i retning af en konstruktiv tro på, at sundhedspersonalet hjælper os på en kvalificeret måde, når vi får brug for deres kunnen.",
        "metadata": {
            "source": "https://www.berlingske.dk/kommentatorer/stop-sundhedsjuristeriet",
            "image_url": "https://berlingske.bmcdn.dk/media/cache/resolve/image_x_large/image/78/781541/3809721-stop-sundhedsjuristeriet.jpg",
            "publication_time": "Søndag d. 13. februar 2011, kl. 22.30",
            "author": null,
            "related_links": [],
            "attachments": []
        }
    }
}