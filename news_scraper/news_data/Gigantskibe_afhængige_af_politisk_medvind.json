{
    "version": "1.0",
    "document": {
        "id": 15692,
        "title": "Gigantskibe afhængige af politisk medvind",
        "content": "I oktober sidste år kunne det lille danske selskab Swire Blue Ocean se kronen på flere års arbejde sejle ind i Københavns havn. Et kæmpe skib med en 1.200-ton kran og 105 meter lange ben, der kan håndtere tungt arbejde blandt brutale vindstød og enorme bølger. Få måneder efter kom skib nummer to også til de danske farvande. Swire Blue Ocean er oprindelig et lille dansk selskab skabt af den danske iværksætter Lars Blicher, der mod alle odds havde held til at få bygget to 8.400 ton tunge skibe i milliardklassen. I dag er det 18 mand store selskab ejet af den internationale industrikoncern Swire Pacific Offshore – stadigvæk med Lars Blicher samt direktør Rikke V. Stoltz ved roret. Skibene, som Swire Blue Ocean lejer ud til virksomheder inden for offshore-industrien, tog fat på arbejdet januar i år. Dermed har der heller ikke været omsætning i selskabet sidste år, hvorfor man leverede et underskud på lidt over ti mio. kr. Egenkapitalen er på minus 19 mio. kr., og moderselskabet Swire Pacific Offshore har afgivet støtteerklæring, hvori der garanteres økonomisk støtte til at sikre, at selskabet vil kunne betale sine forpligtelser efterhånden, som de forfalder. Rikke V. Stoltz, der er direktør i Swire Blue Ocean, forventer dog overskud i indeværende år. »Generelt forhandles og underskrives de længere kontrakter i vores segment ofte to til tre år i forvejen. Det betyder, at vi rimeligt nøjagtigt allerede nu kan forudse, hvordan det kommer til at gå i løbet af de næste år. Vi er desuden et konservativt firma, der opererer med en buffer,« forklarer Rikke V. Stoltz, der netop nu sidder med tendens og er i forhandlinger om kontrakter for perioden 2015 frem til 2018. DONG Energy har frem til 2015 chartret det første skib, »Pacific Orca«, til at installere fundamenter på havvindmølleprojekterne West of Duddon Sands ved den britiske kyst og Borkum Riffgrund i Tyskland. Vindmøller er dog politisk styret, og nye toner, som på længere sigt kan få betydning for det marked, Swire Blue Ocean opererer på, begynder så småt at indfinde sig blandt de europæiske ministre. »Vi lytter i høj grad til de politiske toner. Dette marked er stadig politisk bestemt, og vores store investering i skibe er baseret på 25 års levetid. Jeg vurderer dog, at der lige nu er projekter nok for vores størrelse skibe at tage sig af frem til 2025,« siger Rikke V. Stoltz, der peger på, at den nuværende situation i Tyskland er særlig interessant at følge med i grundet forsinkelser på grund af de store projekter samt det kommende valg, der kan ændre dagsordenen. Netop fordi offshore-vindmarkedet er afhængig af politiske vilje, glæder det Rikke V. Stoltz, at et nyt forretningsområde begynder at åbenbare sig for Swire Blue Ocean. »Pacific Orca«s første opgave i år var at rive en gammel, forladt norsk boreplatform ned. Her testede man nye måder at pille boreplatforme fra hinanden, og det har ifølge Rikke V. Stoltz været en succes. »Vi er åbne for nye typer opgaver. Det er for eksempel interessant med olie-gas decommissioning projekter, som ofte kan passes ind mellem de større offshore-vindprojekter. Boreplatformopgaverne er ikke nødvendigvis afhængige af, at det hele skal tages ned på en gang. Ofte kan det gøres i bidder, hvilket betyder, at vi kan holde skibene på vandet mellem andre projekter,« forklarer hun og peger på, at der netop i de kommende år er mange boreplatforme, der har udtjent deres opgave og nu skal fjernes. Ifølge Blue Swire Ocean er deres fordel netop nu størrelse. Der findes reelt kun fire skibe med samme kapacitet, hvilket betyder, at der findes opgaver, som konkurrenterne har svært ved at være med på. »Der er forskel på, hvilken type fundament kunderne vælger til et vindprojekt. Trenden i øjeblikket går mod ekstra store monopile fundamenter, og det tæller til vores fordel. Her er det krankapaciteten, som giver fordelen, og med vores 1200 T-kran er der forholdsvis få kolleger, der kan følge med,« siger Rikke V. Stoltz. ",
        "metadata": {
            "source": "https://www.berlingske.dk/virksomheder/gigantskibe-afhaengige-af-politisk-medvind",
            "image_url": "https://berlingske.bmcdn.dk/media/cache/resolve/image_x_large/image/31/314877/6664644-pacificorca_business.jpg",
            "publication_time": "Søndag d. 28. juli 2013, kl. 22.30",
            "author": null,
            "related_links": [],
            "attachments": []
        }
    }
}