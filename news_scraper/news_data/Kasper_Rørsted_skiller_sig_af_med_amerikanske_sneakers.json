{
    "version": "1.0",
    "document": {
        "id": 10309,
        "title": "Kasper Rørsted skiller sig af med amerikanske sneakers",
        "content": "Den tyske sportsudstyrsgigant Adidas har endeligt besluttet at påbegynde en proces med et frasalg af amerikanske Reebok, som siden 2005 har været Adidas' datterselskab. Det bekræfter Adidas i en meddelelse. Fremadrettet har Adidas til hensigt at fokusere sine bestræbelser på en yderligere styrkelse af Adidas-mærket i det globale marked for sportsudstyr. Allerede i oktober kom det frem, at den danske Adidas-topchef, Kasper Rørsted, gik efter at sælge Reebok til marts i år, fordi man ikke har haft held med at gøre den del af Adidas til en god forretning. I 2019 måtte Adidas nedskrive værdien af Reebok med 6,26 milliarder kroner, hvilket var næsten halvdelen af, hvad Reebok blev gjort op til i 2018. Og Reeboks salg dykkede i andet kvartal i 2020 med 44 procent. Adidas købte Reebok, der har hovedsæde i Boston i USA og dengang var den tredjestørste producent af sportsartikler, i 2005 for 3,1 milliarder euro. Det skete under Kasper Rørsteds forgænger, Herbert Hainer, som håbede, at Adidas dermed ville få et bedre fodfæste i kampen mod sin amerikanske rival, Nike, på Nikes hjemmebane. Reebok står i dag for under en tiendedel af Adidas' samlede omsætning. Kasper Rørsted kom til Adidas i 2016 efter at have været topchef for den tyske Henkel-koncern siden 2005. Han meddelte tilbage i marts 2020, at Reeboks fremtid inden for Adidas skulle klarlægges i den nye strategi i 2021. »I den nye strategi skal Reebok finde sin plads – eller ikke,« lød hans melding dengang. Reebok skulle således ikke finde sin plads i strategien i 2021. Ifølge tyske Manager Magazin håbede Adidas inden coronakrisen angiveligt på at kunne sælge Reebok for omkring to milliarder euro.",
        "metadata": {
            "source": "https://www.berlingske.dk/virksomheder/kasper-roersted-skiller-sig-af-med-amerikanske-sneakers",
            "image_url": "https://berlingske.bmcdn.dk/media/cache/resolve/image_x_large/image/139/1390604/23667857-files-germany-retail-company-leisure-adidas-reebok.jpg",
            "publication_time": "Torsdag d. 18. februar 2021, kl. 15.32",
            "author": "Christina Elkorn",
            "related_links": [],
            "attachments": []
        }
    }
}