{
    "version": "1.0",
    "document": {
        "id": 4,
        "title": "Tv-stationer vil have gransket stemmeafgivelsen ved Eurovision",
        "content": "Flere tv-stationer vil have undersøgt afstemningen ved årets Eurovision. Det skriver det norske medie NRK. I finalen fik Israel flest seerstemmer og kom på en andenplads ved årets Eurovision, men flere stiller nu spørgsmål til, om afstemningen var manipuleret. Fra lande som Spanien, Sverige og Norge modtog Israel ingen point fra juryerne, men landenes seerstemmer placerede Israel i top. Derfor vil tv-stationer som spanske La 1 og flamsksprogede VRT i Belgien nu have gransket, om der forekom fusk. - På mange planer samarbejder vi VRT godt med EBU (European Broadcasting Union, red.), men uden seriøse svar, der tager hensyn til vores bekymringer om Eurovision Song Contest, vil vi stille spørgsmålstegn ved vores fremtidige deltagelse, skriver kanalen i en udtalelse. VRT skriver, at det bør undersøges, om det nuværende system reelt afspejler seernes holdning til numrene. Stationerne vil også have undersøgt, om det giver mening at fortsætte med den opdelte pointgivning i konkurrencen, hvor juryernes vurderinger tæller for halvdelen og seernes for den anden halvdel. Mandag kom det ligeledes frem, at den spanske premierminister, Pedro Sánchez, vil have Israel udelukket fra internationale, kulturelle begivenheder som Eurovision. Kritikken skyldes Israels militære aktioner i Gaza, som Pedro Sánchez tidligere har fordømt. Han sammenligner det med, at Rusland er blevet udelukket efter invasionen af Ukraine. /ritzau/",
        "metadata": {
            "source": "https://www.berlingske.dk/internationalt/tv-stationer-vil-have-gransket-stemmeafgivelsen-ved-eurovision",
            "image_url": "https://berlingske.bmcdn.dk/media/cache/resolve/image_x_large/image/192/1923223/24954472-stod-det-udelukkende-til-seerne-ville-israel-have.jpg",
            "publication_time": "Mandag d. 19. maj 2025, kl. 18.15",
            "author": null,
            "related_links": [],
            "attachments": []
        }
    }
}