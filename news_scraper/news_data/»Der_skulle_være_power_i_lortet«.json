{
    "version": "1.0",
    "document": {
        "id": 19706,
        "title": "»Der skulle være power i lortet«",
        "content": "Egentlig tilhører den i dag 47-årige Henrik Gregersen den sortklædte No Future-generation, der højlydt trampede på hippiekulturens grav i slutningen af 1970erne. Derfor kan det synes som et paradoks, at han i dag har færdiggjort flere års arbejde med at samle og udvælge de 40 plader, der indgår i Universals CD-boks »Dansk Rock Historie« (Se anmeldelse på næste side). Henrik havde dog også en personlig fortid i hjertet af hippiekulturen, idet hans familie i perioder var bosat i det nye samfund i Thylejren. Her smurte han som dreng syltetøjsmadder i lejrens folkekøkken, Svampen, og var med til at tømme lejrens latriner - aktiviteter han gik til med ungdommelig begejstring. Men det mest spændende var, når tidens rockbands som Hosianna, Bifrost, Tømrerclaus og Shit og Chanel gæstede lejren og satte blus på rørforstærkerne i fællesbygningen. »Det var kunstnere med dedikation og engagement, der lavede musik med store ambitioner og højt kunstnerisk niveau. Det var musikere, der tog chancer og opnåede et stærkt udtryk,« fortæller Henrik Gregersen. Web-tv:  Den fede stemning omkring koncerterne var med til at udstikke Henriks karriere, og siden blev det til job i rockbranchen som roadie, med security, PR, og nu som kurator på Universals »Dansk Rock Historie«. En stor del af den tids navne udkom på Sonet, der senere blev overtaget af Universal, og det var i dette selskabs kælder, at Henrik Gregersen fandt masterbåndene til pladerne. Repræsentativ for perioden »Det er mange års arbejde, der foreligger her, og den kunne måske være udkommet før. Men samtidig har jeg været bevidst om, at der nok kun vil blive udgivet en enkelt samling af denne her musik. Derfor skulle den være så god og så repræsentativ for perioden som mulig,« siger Henrik Gregersen. »Dansk Rock Historie« drejer sig groft sagt om den periode af rocken, der i udlandet indrammes af Bob Dylans kontroversielle elektrificering af sin musik i 1965, og Sex Pistols' omskrivning af rockæstetikken 1977-78. På dansk jord strækker perioden sig fra Steppeulvenes »Hip« (hvor der første gang blev sunget beattekster på dansk) til Kim Larsens post-Gasolin' projekt Starfuckers, hvis plade »Vogt Dem for efterligninger« lukkede æraen i 1978. Steppeulvene var et helt centralt orkester i den danske hippierevolution, selv om bandet kun fik optrådt en ti-tolv gange og udsendt en enkelt plade. Med »Hip« demonstrerede de, at rockmusikken kunne være medium for både personlige og politiske visioner. Og med forsangeren Eik Skaløes død af stoffer i Indien fik hippiebevægelsen tillige sin første myte, der både kunne læses som forbillede og som en tidlig advarsel mod det stofbrug, som hippiebevægelsen generelt anså som en frigørende faktor i »blomsterrevolutionen«.   Den engelske musiker Cy Nicklin stod bag flere af tidens bedste bands, fra folk-trioen Cy, Maia & Robert til det hårdt-rockende Culpepers Orchard, der snildt kunne have spillet de samtidige udenlandske stjerner af scenen. Dyre originaludgaver Originaludgaver af pladerne kommer ofte op i flere tusinde kroner, og det er også tilfældet med den nye CD-samlings mere obskure navne som Day of Phoenix og The Old Man and The Sea. Sidstnævntes første og eneste plade solgte beskedent i Danmark, men er siden blevet udgivet i tusindvis af piratkopier i hele verden. Man forstår denne ulovlige begejstring for bandet, for man bliver nærmest målløs, når man hører dens musik; på én gang sprællende og virtuos med et stort opbud af ideer, der legende afløser hinanden. »Når vi spillede, spillede vi bare og lod os svæve bort på musikken. Jeg kan garantere for, at vi aldrig tænkte et sekund på, hvordan vi kunne tjene penge på musikken. Men til gengæld skulle der være power i lortet,« siger Knud Lindhard, der var sanger og bassist i The Old Man and the Sea. For hans vedkommende kulminerede perioden, da bandet varmede op for Led Zeppelin, der spillede deres første koncert nogensinde i Brøndby Popklub. »Det var en fabelagtig aften. Det var slet ikke nødvendigt at tage stoffer - vi blev væk i musikken,« fortæller Knud Lindhard, der i dag er lærer, men også har en lang karriere som musikproducer bag sig. Henrik Strube, guitarist, forfatter og redaktør for fagbladet Musikeren, beskriver perioden som anarkistisk i ordets bedste forstand. Han nævner hippiernes besættelse af en lagerbygning i Magstræde som et positivt eksempel på musikkens igangsættende kraft. Efter at kommunen modvilligt havde godkendt overtagelsen, blev Huset landets første kulturhus og hjemsted for den nye rockmusik. Lyt til græsrødderne »Det var helt nødvendigt, at vi dengang viste civil ulydighed, for ellers var dette meget vigtige sted i kulturlivet aldrig kommet i gang. Så det er vel det, vi kan lære af den periode: at man skal lytte til græsrødderne. Kultur er skam noget værd - også på bundlinjen - men ny kultur er aldrig kommet ud af strategiske planer fra et rådhuskontor,« siger Henrik Strube. Skuespilleren og sangeren Niels Skousen debuterede i 1971 med LPen »Herfra hvor vi står«, der har en selvfølgelig plads i samlingen. »Det vækker nostalgiske følelser at høre pladerne igen. Det er længe, før der var noget, der hed Rytmisk Konservatorium, men alligevel synes jeg, niveauet er højt. Folk var dygtige på deres instrumenter, og det glæder mig at kunne sige, at det er de unge musikere også i dag,« siger Niels Skousen. En ny generation af musikere som Nikolaj Nørlund og Tine Dickow har taget Skousen til sig og har været med til at give ham et stort comeback. Det kom efter næsten to årtier, hvor Skousen og resten af hippiebevægelsens musik ofte blev latterliggjort i medierne. »Det havde jeg det selvfølgelig ikke godt med. Rent faktisk var jeg helt ude af musik­scenen i 20 år, men sådan er vilkårene i branchen. Der kommer altid en modbevægelse. Men jeg er selv fantastisk glad for at være tilbage igen, og jeg er glad for, at musikken her har fået en revanche,« siger Niels Skousen.",
        "metadata": {
            "source": "https://www.berlingske.dk/kultur/der-skulle-vaere-power-i-lortet",
            "image_url": "https://berlingske.bmcdn.dk/media/cache/resolve/image_x_large/image/81/813090/3328487-thy.jpg",
            "publication_time": "Tirsdag d. 23. november 2010, kl. 22.30",
            "author": "Kristian Lindberg",
            "related_links": [],
            "attachments": []
        }
    }
}