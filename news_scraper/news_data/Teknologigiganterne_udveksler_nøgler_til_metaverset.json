{
    "version": "1.0",
    "document": {
        "id": 6894,
        "title": "Teknologigiganterne udveksler nøgler til metaverset",
        "content": "Den altafgørende faktor for, at det meget omtalte metavers bliver afløseren for dagens internet, ser nu ud til at blive en realitet, efter at Facebook, Microsoft og andre teknologigiganter er gået sammen for at sikre fælles standarder, så de digitale verdener vil kunne fungere på tværs. Apple er dog ikke med. Metaverse Standards Forum samler en række af de største selskaber, som arbejder på at skabe den nye, digitale verden, hvor man med digitale figurer (såkaldte avatarer) kan opholde sig og bevæge sig rundt, når man er på arbejde, deltager i møder, går til underholdning eller tager på indkøb. I den digitale verden vil man kunne spille, arbejde og kommunikere sammen i et virtuelt, digitalt miljø med sin egen digitale figur og ofte ved at tage et par VR-briller på. Den nye organisation skal sikre, at teknologien udvikles på en måde, så den kan virke på tværs, så der ikke bygges forskellige digitale verdener op selskab for selskab. Standardiseringen er tænkt på samme måde, som organisationen World Wide Web Consortium (W3C) sikrer, at internettet virker for alle, uanset hvor de kommer fra, og hvilke programmer de bruger. Iøjnefaldende er det dog, at Apple – verdens mest værdifulde selskab – ikke figurerer på listen, skriver nyhedsbureauet Reuters. Heller ikke store spilselskaber som Roblox og Niantic, der allerede eksperimenterer med digitale verdener, er med. Det samme gælder for flere kryptobaserede platforme som The Sandbox og Decentraland. Apple har ellers været heftigt involveret i at sikre, at standarderne på internettet blev udviklet, senest gennem den såkaldte HTML5-standard – en særlig måde at bygge internetsider op på, som ikke kræver ekstra programmer installeret for at virke med levende elementer og billeder. Metaverse Standards Forum tæller navne som Adobe, Autodesk, Epic Games, Huawei, IKEA, Meta (Facebooks moderselskab), Microsoft, chipgiganterne Nvidia og Qualcomm, Sony, den danske spilgigant Unity og W3C-konsortiet. Facebook-koncernen skiftede i efteråret 2021 navn på sit moderselskab for at signalere, at fokus nu ligger et andet sted. Stifter og topchef Mark Zuckerberg, som er ivrig fortaler for metaverset, vil satse på at få et solidt fodfæste i –og helst styre– udviklingen. Han siger, at Facebook vil investere heftigt, og at detover de næste tre-fem år kan koste den børsnoterede koncern »betydelige« mængderpenge. Der er formodentlig tale om milliarder af dollar. At Facebook-koncernen har set skriften på væggen, bedyrede Nick Clegg, tidligere britisk vicepremierminister og siden 2018 øverste direktør for den globale forretning, i et blogindlæg i maj. »Der vil ikke blive et Meta-styret metavers, ligesom der ikke er et 'Microsoft-internet' eller et 'Google-internet' i dag,« fastslog han. Skal metaverset blive noget, som folk overhovedet vil overveje at bruge, skal det være ét stort metavers og ikke mange små, fastslår analytikere. »Hvis metaverset skal blive det næste udviklingstrin for internettet (hvad det er nødt til for at lette), kan der kun være ét metavers, hvor alle spillerne tillader brugerne at bevæge sig frit rundt fra et sted til et andet og tage deres digitale bagage med sig. Dette er ikke et spørgsmål om teknologi, men om en forretningsmodel og en strategi, og historien viser, at dette kan blive langt sværere at gøre ordentligt,« lød vurderingen tidligere på ugen fra den uafhængige analytiker Richard Windsor fra Radio Free Mobile, som følger udviklingen tæt. Han forudser dog, at Apple vil gå efter fortsat at bevare den fulde kontrol på alle niveauer og dermed være uvillig til at give andre adgang fra ikke-Apple-udstyr. »Man går klart efter at bruge sin markedsstyrke til at blive en de facto-standard i metaverset, således at brugerne kommer til Apple, snarere end at Apple kommer til sine brugere. Apples nuværende økosystem bygger på internettets åbne standarder, og det er disse standarder, der har tilladt internettet at blive så altomfattende og succesrigt på smartphones, som det er. Jeg mener, at denne tilgang vil blive kopieret af andre og vil betyde, at der er en generel uvilje mod at sikre interoperabilitet,« lød hans vurdering. Både de britiske konkurrencemyndigheder og EUs danske konkurrencekommissær Margrethe Vestager har allerede meldt ud, at de agter at holde skarpt øje med, at teknologigiganterne imetaverset overholder lovgivningenmed sikring af privatlivets fred og reglerne for, hvornår og hvordan man må indsamle data om folk og deres færden. Ellers vanker der milliardstore bøder. Analysefirmaet Gartner, der følger teknologiverdenen og dens udvikling tæt, forventer, at25 procent af os alle sammen vil tilbringe en time om dageni det endnu noget mystiske metavers, når kalenderen viser 2026.",
        "metadata": {
            "source": "https://www.berlingske.dk/virksomheder/teknologigiganterne-udveksler-noegler-til-metaverset",
            "image_url": "https://berlingske.bmcdn.dk/media/cache/resolve/image_x_large/image/156/1563034/24130750-pix-metavers.jpg",
            "publication_time": "Onsdag d. 22. juni 2022, kl. 12.15",
            "author": "Thomas Breinstrup",
            "related_links": [],
            "attachments": []
        }
    }
}