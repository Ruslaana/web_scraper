{
    "version": "1.0",
    "document": {
        "id": 21956,
        "title": "Hun lever af at rådgive andre om parforhold. Her er de tre ting, hun altid spørger ind til",
        "content": "Hun har mødt hundredvis af par. De opsøger hende for at få hjælp til at håndtere deres konflikter eller til at holde liv i kærligheden, og hun lever af at stille de spørgsmål, som får dem på sporet igen. Ofte handler det om noget andet, end de troede. »Anledningen kan være alt fra utroskab til fyring til stress til børn,« siger Katrine Axholm, som er parterapeut og en afflere eksperter,Berlingske denne sommer taler med for at høre, hvilke råd de giver klienter. Og – ikke mindst – hvordan de bruger selvsamme i deres eget liv. Hvad siger par oftest, når de konsulterer dig? »At de har problemer med kommunikationen. At de er for forskellige, og at de har en krise. Men der er ofte forskel på, hvad de kommer ind ad døren og tror, de har af problemer, og hvad der er det reelle problem, som ligger nedenunder. Der er ingen tvivl om, at de har det svært med hinanden eller måske endda har en krise, som de har brug for hjælp til. Men under alle de udfordringer, vi bakser med i vores kærlighedsliv, ligger altid en frygt for at tabe kontakten med den, vi elsker.« Hvad er de tre vigtigste råd, du giver dem? »Jeg undersøger altid, hvad de gør, når de føler sig presset. Det gør en masse ved forholdet, om de trækker sig eller går i kamp i den situation. Jeg hjælper dem også medat finde ud af, hvad der i virkeligheden er på spil her. Ofte handler det om, at man ikke føler sig god nok. Man er måske bange for, at den anden går sin vej, eller at ens grænser ikke bliver respekteret, og man måske mister sig selv. Det er ikke sikkert, det står klart for dem.« Et terapiforløb fik Katrine Axholm på sporet af selv at uddanne sig til parterapeut. Hun er for øvrigt gift med den mand, hun havde konflikter med, da de var først i 20erne.Fold sammenLæs mereFoto: Linda Kastrup.  »Det tredje, jeg hjælper dem med, er at få øje på deres egen andel i det, der foregår i deres forhold. Det kræver, at de er villige til at se indad og bagud og blive klogere på sig selv og på hinanden. Der er faktisk ikke nogen vej udenom, hvis man vil have ægte nærhed med hinanden.« Hvordan opstod din interesse for parforhold? »Min mand, Morten, og jeg mødte hinanden, da vi var 18 år gamle. Vi havde mange konflikter i vores forhold. Vi havde det svært med kommunikationen og med at håndtere, at vi er så forskellige. Derfor begyndte vi begge i terapi. Jeg opdagede, at jo bedre jeg fik det med mig selv, jo lettere fik jeg det med ham. Og omvendt. Det blev begyndelsen på en udvikling både hver for sig og sammen, og den udvikling slutter aldrig. Vi er blevet voksne og mere modne sammen. Og vi øver os stadig.« Hvorfor valgte du at arbejde professionelt med parforhold? »I terapien fik jeg øje på, hvad det var, jeg ikke havde fået som barn, og derfor kunne jeg tage mig af det. Jeg fik en forståelse for, hvorfor jeg handlede, som jeg gjorde. Jeg lærte at elske mig selv mere. At acceptere den, jeg var, med alt, hvad jeg var. Da det gik op for mig, hvor transformerende det var at blive bevidst om mine egne handlemønstre, og hvor meget jeg selv kunne gøre for at få det bedre – uafhængigt af Morten – vidste jeg, at det ville jeg også hjælpe andre med. Jeg ville redde verden et parforhold ad gangen.« Katrine Axholm taler ofte med sine klienter om de reaktionsmønstre, de har i forholdet, og om, hvor de stammer fra. Det er første skridt til at få løst konflikter, fortæller hun.Fold sammenLæs mereFoto: Sofie Mathiassen. Hvad er det vigtigste, du taler med dine klienter om? »Vi taler ofte omtilknytning, og hvilket mønster den enkelte har med sig.Hvis vi helt grundlæggende er bange for at miste kærligheden, vil vi på alle mulige måder kæmpe for den. Hvis vi er bange for at miste os selv eller vores egen integritet, har vi en tendens til at trække os og lukke ned eller trække os væk helt fysisk. De to mønstre gør det modsatte af hinanden, også selvom parret vil det samme, og det kan være svært at få til at lykkes, medmindre de opdager, hvad det handler om. Mange skal have hjælp til at se bag om deres reaktioner. Ofte kan de føres tilbage til barndommen.« Hvad er den vigtigste indsigt, dit job har givet dig? »At vi er ansvarlige for vores egne følelser. Der er ikke nogen, der kan påføre mig noget, for jeg er selv ansvarlig for, hvordan jeg håndterer det, livet byder mig. Jeg har virkelig opdaget, at mit liv er mit ansvar.« Hvordan bruger du den erfaring i dit eget ægteskab? »Når Morten gør noget, som jeg synes er sårende, irriterende eller dumt, stopper jeg lige op og spørger, hvad pokker det handler om hos mig. Hvorfor blev jeg så ramt af det der? Så ked af det? Så såret? Ofte handler det mere om, hvad det trigger hos os,end det, der egentlig blev sagt eller gjort. Altså, oplever jeg i en situation, at jeg bliver afvist, så er det i virkeligheden, fordi jeg er bange for ikke at være god nok. Nogle gange er han jo også bare en klaphat.« Tager du af og til dig selv i at gøre de ting, du fraråder dine klienter? »Ja da. Jeg kan sagtens blive ramt og nå et stykke ned ad den vej, hvor jeg tænker, at jeg måske ikke gjorde det godt nok, eller at jeg måske skulle have handlet anderledes – også i situationer, hvor det ikke er tilfældet. Til gengæld er jeg hurtigere end gennemsnittet til at stoppe mig selv og komme på rette vej. Blandt andet ved at se i øjnene, at der måske er tale om noget gammelt stof, som går ind og forstyrrer. Eller ved at sige til mig selv, at det måske ikke var sådan, han eller hun mente det.« Det betyder, at jeg kan gå tilbage og sige: 'Hey, jeg følte mig afvist, da du gjorde sådan og sådan. Var det din mening at afvise mig?' Og så får jeg et ærligt svar. Alternativet er, at vi fortolker hinandens ord for fuld skrue og kommer til at reagere på det, vi tror er den andens intention, men som ikke har hold i virkeligheden.« Hvad er det vigtigste, du har lært? »At når vi kender os selv og er bevidste om vores mønstre og vores tilknytning, kan vi leve et liv i mere frihed og med mere kærlighed. Fordi vi ikke længere tror eller fortolker noget hos andre. Det giver i virkeligheden også en chance for at få ryddet op i vores relationer undervejs. Det er så meget lettere at leve på den måde, når først vi har lært det.« FAKTAEksperterneDe hjælper andre med alt fra parforhold til træning og sundhed. Men hvordan bruger de selv deres viden?Det sætter Berlingske fokus på i serien »Eksperterne«.I denne artikel med parterapeut Katrine Axholm.Hun er desuden forfatter til bøgerne »Utroskab. Vejen til mere kærlighed?«, »Bare vi ikke skal have tøjet af« og »Krisen der forandrede mit liv«.Fra midten af august er Katrine Axholm vært på sit eget radioprogram, »Parterapi i Radio4«.FOLD UD De hjælper andre med alt fra parforhold til træning og sundhed. Men hvordan bruger de selv deres viden? Det sætter Berlingske fokus på i serien »Eksperterne«. I denne artikel med parterapeut Katrine Axholm. Hun er desuden forfatter til bøgerne »Utroskab. Vejen til mere kærlighed?«, »Bare vi ikke skal have tøjet af« og »Krisen der forandrede mit liv«. Fra midten af august er Katrine Axholm vært på sit eget radioprogram, »Parterapi i Radio4«.",
        "metadata": {
            "source": "https://www.berlingske.dk/eksistens/hun-lever-af-at-raadgive-andre-om-parforhold-her-er-de-tre-ting-hun",
            "image_url": "https://berlingske.bmcdn.dk/media/cache/resolve/image_x_large/image/181/1813544/24744151-katrine-axholm-valgte-parterapien-som-sin-professi.jpg",
            "publication_time": "Søndag d. 28. juli 2024, kl. 09.09",
            "author": "Katrine Irminger Sonne",
            "related_links": [],
            "attachments": []
        }
    }
}