{
    "version": "1.0",
    "document": {
        "id": 5609,
        "title": "Afghanistans produktion af opium er fordoblet",
        "content": "Kabul. Afghanistans opiumsproduktion er næsten blevet fordoblet i år i forhold til 2016, mens områder med opiumvalmuer er steget med 63 procent. Det viser en ny fælles opgørelse, som onsdag blev offentliggjort af FN og den provestlige afghanske regering. Produktionen steg med 87 procent og har nået et rekordhøjt niveau på 9000 ton indtil nu i indeværende år. I hele 2016 var niveauet på 4800 ton. Det afghanske ministerium for bekæmpelse af narkotika og FN's Kontor for Narkotika og Kriminalitet siger, at områderne, hvor der dyrkes opiumvalmuer, også er øget til rekordhøjde: 328.000 hektarer. Det svarer til et område betydeligt større end Fyn. - Det er på høje tid, at det internationale samfund og Afghanistan foretager nye prioriteter, når det gælder bekæmpelse og begrænsning af narkotika. - Enhver nation har et medansvar for dette globale problem, siger direktøren i FN's Kontor for Narkotika og Kriminalitet, Jurij Fedotov.  Stigningen i produktionen skyldes både udvidelsen af dyrkningsområder og øget høstudbytte - navnligt i den sydlige del af landet. Afghanistan er verdens største producent at valmuer, som opium og heroin fremstilles af. Islamister i Taliban, som fører krig mod den afghanske regering, er dybt involveret i produktionen af valmuer og i distributionen af opium.  I de senere år tjener oprørerne tilsyneladende styrtende med penge på selv at dyrke planterne, omdanne deres saft til heroin og distribuere narkoen videre til udlandet. - Planterne er billige og lette at dyrke. Bønderne bliver betalt omkring 1000 kroner, hver gang de har et kilo af den saft, der kommer ud af planten, hedder det i en tidligere FN-rapport fra august. Når saften ved hjælp af kemikalier omdannes til heroin, kan Taliban sælge til en kilopris på mellem 14.500 og 22.000 kroner til lande i regionen. En ekspert anslår, at prisen når op på 280.000 kroner, når stoffet kommer til Europa - typisk via Iran og Tyrkiet. /ritzau/AP ",
        "metadata": {
            "source": "https://www.berlingske.dk/internationalt/afghanistans-produktion-af-opium-er-fordoblet",
            "image_url": "https://berlingske.bmcdn.dk/media/cache/resolve/image_x_large/image/8/86197/19138667-files-afghanistan-unrest-drugs.jpeg",
            "publication_time": "Onsdag d. 15. november 2017, kl. 15.09",
            "author": null,
            "related_links": [],
            "attachments": []
        }
    }
}