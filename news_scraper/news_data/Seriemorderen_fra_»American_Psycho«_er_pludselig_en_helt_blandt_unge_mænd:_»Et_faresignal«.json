{
    "version": "1.0",
    "document": {
        "id": 15523,
        "title": "Seriemorderen fra »American Psycho« er pludselig en helt blandt unge mænd: »Et faresignal«",
        "content": "Han tager sine dates til middag på New Yorks eksklusive Dorsia, hvor der er måneders ventetid på en bordreservation. Han bærerure fra Rolex og jakkesæt fra Cerutti. Han myrder mænd og kvinder med motorsav, jagtdolk og flækøkse. Han tramper en lille hund ihjel. Seriemorderen Patrick Bateman findes ikke i virkeligheden. Alligevel er han i 2025 et forbillede for unge mænd. Slipset sidder perfekt på Christian Bale i »American Psycho«.Fold sammenLæs mereFoto: NF. Patrick Bateman dukkede første gang op i 1991, i Brett Easton Ellis’ bestseller »American Psycho«. Romanen satte sindene i kog på grund af sine ekstremt voldelige og bloddryppende scener. Men den blev også rost som en djævleblændt satirisk skildring af 1980ernes yuppie-materialisme. Siden blev romanen sat på film af instruktøren Mary Harron, med Christian Bale i hovedrollen som den følelseskolde finansmand, der tilbringer sin fritid med at myrde og hugge såvel kvinder som mænd i småstykker. Han er så afstumpet, at han selv tvivler på, om han overhovedet et menneske: »Og selvom jeg kan skjule mit kolde blik, og du kan give mig hånden og mærke, at mit kød fatter om dit, og du måske endda kan fornemme, at vi ville kunne sammenligne vores livsstil –så er jeg der ganske enkelt ikke,« siger han i romanen, der er blevet solgt i over én million eksemplarer. Men selvom Patrick Bateman ikke findes, er han ikke sådan at slå ihjel. Her 25 år efter den seneste filmatisering havde premiere, har den anerkendte italienske instruktørLuca Guadagnino annonceret, at han vil lave en ny filmversion af romanen. Skuespilleren Austin Butler er blevet hyret til at svinge flækøksen i hovedrollen. Romanens ophavsmand, Brett Easton Ellis, har iet interview med Gay Timeshævdet, at planerne blot er rygter, der er sat i gang for at afprøve markedets interesse – men den skulle være god nok. Filmen kommer. Patrick Bateman lever stadig. Austin Butler skal ifølge instruktøren spille Patrick Bateman i en ny filmatisering af »American Psycho«. Foto: Marco Ugarte/AP/Ritzau ScanpixFold sammenLæs mere Selvom Austin Butler er blevet rost for sin karismatiske udstråling i film som »Dune: Del 2« og »Once upon a Time in Hollywood« bliver det en udfordring at fravriste Christian Bale positionen som den ultimative Bateman. IfølgeThe New York Times og andre amerikanske medierbliver Bale/Bateman nemlig kultdyrket af en hel generation af unge mænd, der blandt andet har tagetkarakterens ekstreme fem timers træningsprogram og hudplejerutine til sig. Den indbefatter blandt andet at lave hele 1.000 mavebøjninger, iført en »ismaske« mod rande under øjnene. Måske overdriver Patrick Bateman antallet af mavebøjninger i sit program, men de unge amerikanske mænd tager tilsyneladende den fiktive karakters selvpleje og øvrige væremåde for pålydende. Flere elementer af filmen er blevet adopteret af en ny generation, der tilsyneladende ikke længere opfatter skildringen af Batemans livsstil som en kritik af kulturel overfladiskhed og materialisme, men snarere som en hyldest til samme. Dertil kommer, at flere har set en lige linje mellemBatemans lystmord på kvinder og det kvindehad, der næres på internettet i den såkaldte »manosfære«, hvor unge seksuelt forsømte mænd får afløb for deres aggressioner mod det modsatte køn. Internettets »manosfære« fik for nylig stor opmærksomhed takket være den meget omtalte tv-serie, »Adolescence«, hvor en 13-årig dreng myrder en jævnaldrende pige, angiveligt fordi han har været under indflydelse af kvindehadende websites. Ligesom det er en pointe i »Adolescence«, flyder internettet med begreber, der er svært gennemskuelige for en ældre generation: Patrick Bateman er således blevet brugt som et eksempel på den såkaldte »sigma-male«, en mandetype, der ser godt ud og gør noget ud af sit udseende, men som er indadvendt og narcissistisk – og hader kvinder. En sigma-male er nærmest det omvendte af en såkaldt alfahan, siger Kristoffer Zøllner, der er tidligere chefredaktør på Euroman og i dag har fingeren på den kulturelle puls som chef for talks-programmet på Heartland Festival. »Mens en alfahan er ham, der går foran med de bredeste skuldre og tager ansvar for andre, er en sigma den smarte fyr, der manipulerer med andre. Og hvor det tidligere blev opfattet som noget negativt, bliver det i dag af mange betragtet som et karaktertræk, som det er værd at besidde,« siger Kristoffer Zøllner, der begyndte at interessere sig for fænomenet, efter at han blandt andet hørte sine teenagebørn tale om det. Coveret til »American Psycho« er malet af Marshall ArismanFold sammenLæs mereFoto: Marshall Arisman. Det mener han også, at andre forældre bør gøre. Ifølge Kristoffer Zøllner, er der sket et alvorligt skred i forholdet mellem kønnene, siden Brett Easton Ellis skrev »American Psycho« i 1990erne. Derfor er det nødvendigt at tage den unge generations dyrkelse af Patrick Bateman mere alvorligt end tidligere. »I 1991 var figuren primært et udtryk for en fascination af den overfladiske lækkerhed og materialisme. Siden har #metoo og nye bølger af feminisme ført til en højere bevidsthed om magtfordelingen mellem mænd og kvinder, hvilket til en vis grad også har ført til en bedre ligestilling. Det har til gengæld fået en bestemt gruppe mænd, blandt andre de såkaldteincels, til at føle sig marginaliserede og udstødte. Når denne gruppe mænd i dag dyrker Patrick Bateman, så mener jeg bestemt, at der er grund til at se det som et faresignal,« siger Kristoffer Zøllner. I anledningen af 25-året for premieren på »American Psycho« har filmens instruktør givet et interview til websitet Letterboxd, hvor hunundrer sig over den nutidige kultdyrkelseaf Patrick Bateman. »Det var ikke vores hensigt. Jeg er ikke sikker på, hvorfor det skete, for Christian Bale gør tydeligvis grin med (den mandetype,red.) ... Men folk læser Bibelen og beslutter, at de skal gå hen og dræbe en masse mennesker. Folk læser »The Catcher in the Rye« og beslutter at skyde præsidenten,« siger Mary Harron. Hun henviser i den forbindelse til John Hinckley Jr., der i 1981 besluttede sig for at skyde den daværende præsident, Ronald Reagan, og som var fan af den berømte ungdomsroman. I interviewet siger Mary Harron, at de unge, der dyrker Patrick Batemans udseende, tøjstil og rigdom, tilsyneladende har overset, at han også skildres som en regulær taber, der kuntror, at han er cool, men i virkeligheden er »dum og latterlig«. Filminstruktøren mener, at romanen er mere aktuel end nogensinde før, idet den skildrer et »rovdyrsamfund«, der hylder den stærkes ret. »25 år senere er de rige rigere end nogensinde før, og de fattige er blevet mere fattige. Og hvem skulle have troet, at racisme og hvidt overherredømme skulle blive hyldet i Det Hvide Hus, sådan som det faktisk er tilfældet i dag?« spørger Mary Harron. At Mary Harron nævner Det Hvide Hus skyldes ikke blot en amerikansk filmkunstners almindelige uvilje mod Donald J. Trump. Præsienten, der i 1990erne var USAs nok mest kendte erhvervsmand, er faktisk nævnt adskillige gange i romanen »American Psycho«, eftersom han – som den ultimative matador på finansmarkedet – er Patrick Batemans store forbillede. Mange år senere er Brett Easton Ellis blevet kendt for hyppigt at kritisere den amerikanske venstrefløj for offermentalitet og for at beklage sig over Demokraternes uduelige kandidater. Han har dog angiveligt aldrig stemt på Donald Trump. Hvilken slags Patrick Bateman, den italienske instruktør Luca Guadagnino har tænkt sig at skildre i den kommende film, vil vise sig, når hans version får premiere til næste år. Han er kendt for at lave film, der er visuelt smukke, så måske vil seriemorderens univers atter en gang blive genstand for dyrkelse af sin overflade. Kristoffer Zøllner anerkender i den forbindelse, at forfængelige mænd for så vidt har eksisteret til alle tider. Man behøver altså ikke frygte, at unge mænd bliver seriemordere, fordi de kultdyrker en materialistisk livsstil. »Man skal altid skelne fiktion og virkelighed, og kunstnere skal være frie til at skildre virkeligheden, som de vil. Men hvis du har en søn på 12, der begynder at dyrke Patrick Bateman som forbillede, så tror jeg, at det er på tide at tage en snak med ham. Man skal i det hele taget følge grundigt med i, hvad børn suger til sig fra de sociale mediers konstant skiftende og uforudsigelige tendenser,« siger Kristoffer Zøllner. Patrick Bateman får efter al sandsynlighed en ny runde i fiktionens verden, men måske er verden i mellemtiden blevet så forhærdet, at han ikke længere kan gøre samme indtryk. En foruroligende facet ved romanen »American Psycho« er, at Patrick Bateman flere gange fortæller sine venner, at han er seriemorder, men ingen reagerer. Så apatisk eller kynisk er hans verden. Nu er han igen et fænomen i en ny tid, der er vant til lidt af hvert. Og hvor en seriemorder kan blive noget, man dyrker, hvis bare han har en sej morgenrutine.",
        "metadata": {
            "source": "https://www.berlingske.dk/kultur/seriemorderen-fra-american-psycho-er-pludselig-en-helt-blandt-unge-maend-et",
            "image_url": null,
            "publication_time": "Onsdag d. 23. april 2025, kl. 18.49",
            "author": "Kristian Lindberg",
            "related_links": [],
            "attachments": []
        }
    }
}