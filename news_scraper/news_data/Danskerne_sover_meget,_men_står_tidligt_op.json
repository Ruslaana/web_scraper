{
    "version": "1.0",
    "document": {
        "id": 6015,
        "title": "Danskerne sover meget, men står tidligt op",
        "content": "Vi bør ikke være specielt bekymrede over vores søvnvaner. I forhold til folk i mange andre lande får danskerne generelt tilstrækkelig søvn. Til gengæld er vi blandt de nationer, der kommer tidligst ud af fjerene. Det fremgår af en omfattende international undersøgelse, der som noget næsten revolutionerende er baseret på brugen af en videnskabelig smartphone app. Det vil sige, at folks søvnmønstre er direkte registreret og dermed ikke baseret på interview eller spørgeskemaundersøgelser.  De amerikanske forskeres app blev downloadet af ca. 10.000 mennesker i over 20 lande kloden rundt, herunder af danskere. Hvorved et opsigtsvækkende billede af forskelle i nationale søvnvaner tonede frem. Blandt nationaliteterne er der ingen, der sover så lidt som japanerne og folk fra Singapore. Sølle syv timer og 20-30 minutter bliver det til i gennemsnit i disse lande. Omvendt er hollænderne de rene syvsovere, for de får i gennemsnit over otte timers søvn om natten. Med ca. syv timer og 50 minutters nattesøvn ligger danskerne i den høje ende – på linje med briterne og amerikanerne. Og typisk står vi op på et tidligere tidspunkt, end man gør i næsten alle de øvrige lande. Det vil sige lidt før kl. syv om morgenen. Det modsvares af, at vi gennemsnitligt set også går relativt tidligt i seng – typisk få minutter efter 23.  Spanierne, de største natteravne i undersøgelsen, trækker den hele 45 minutter længere og går dermed som regel først i seng kort før midnat. Men undersøgelsen, der er offentliggjort i tidsskriftet Science, afslørede mere end blot nationale forskelle. For eksempel viser det sig, at kvinder typisk får lidt mere søvn end mænd, dog ikke i Danmark, hvor kvinder ser ud til at få marginalt mindre søvn end mænd. Det fremgår også, at mennesker, der opholder sig meget uden for i dagslys, går tidligere i seng og sover længere end mennesker, der hovedsageligt opholder sig inden for i kunstig belysning.  Det sidste kan den fremstående søvnforsker, professor, overlæge og leder af Dansk Center for Søvnmedicin på Glostrup Hospital, Poul Jennum, bekræfte: »Undersøgelser har vist, at unge mennesker, der eksponeres for meget kunstigt lys om aftenen, får omkring 20 minutter mindre søvn, end de ellers ville have gjort. Hvis man også får en kop kaffe i aftenens løb, forkorter det søvnen med yderligere 20 minutter. Så her i den lyse tid er mit råd, at man om aftenen nyder lyset og en sund drik på terrassen. Og så i øvrigt sørger for at komme op på et fast tidspunkt. Det er godt for døgn- og søvnrytmen.«  Til gengæld er søvneksperten ikke helt sikker på, at danske kvinder rent faktisk får mindre søvn end danske mænd. »Det kan meget vel forklares med statistisk usikkerhed,« siger han. Dog udelukker han ikke, at den høje erhvervsfrekvens blandt danske kvinder kan spille en smule ind på deres søvnlængde. Ifølge Poul Jennum er det et ganske opmuntrende billede, undersøgelsen tegner af danskernes søvnvaner. Syv timer og 50 minutter under dynen i gennemsnit er »et pænt tal«, siger han. På samme måde fremhæver han vores generelt tidlige start på dagen som noget positivt.  »Fysiologisk set er det gunstigt at følge lysdøgnet. Det vil sige stå op med solen og gå i seng, når den går ned. Faktisk er det sådan, at de, der står tidligt op, tjener flere penge, end de, der står sent op,« forklarer han. Vi spørger professoren, om det kan være en medvirkende forklaring på den økonomiske krise i Spanien, hvor befolkningen typisk først spiser aftensmad efter kl. 21 og af samme årsag går notorisk sent i seng. »Det kan man ikke helt udelukke. For nylig var den spanske premierminister ude at sige, at man burde overveje at ændre arbejdsforholdene i landet for at øge produktiviteten. Det vil sige, at man skulle lade folk møde tidligere, droppe middagspausen og lade dem få tidligere fri.«  Forskerne bag undersøgelsen forklarer selv den korte søvnlængde i Japan med den japanske tradition for ekstra lange arbejdstider og store dedikation til jobbet. Men i længden er det ikke sundt med for lidt søvn, understreger Poul Jennum:. »Hvis man sover for lidt, kan det få fysiske og helbredsmæssige konsekvenser. Det øger risikoen for overvægt, hjertesygdom og diabetes. Dertil kommer en række psykologiske konsekvenser, ikke mindst nedsat indlæringsevne og koncentrationsbesvær.«  ",
        "metadata": {
            "source": "https://www.berlingske.dk/videnskab/danskerne-sover-meget-men-staar-tidligt-op",
            "image_url": "https://berlingske.bmcdn.dk/media/cache/resolve/image_x_large/image/10/102541/13265887-svn.jpg",
            "publication_time": "Tirsdag d. 10. maj 2016, kl. 08.30",
            "author": "Lars Henrik Aagaard",
            "related_links": [],
            "attachments": []
        }
    }
}