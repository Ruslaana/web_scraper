{
    "version": "1.0",
    "document": {
        "id": 22070,
        "title": "Asylstop-uret tikker: J.D. Vance har fat i noget, og Mette Frederiksen ved det",
        "content": "2.644 dage. Eller syv år og næsten tre måneder. Så lang tid er der gået, siden Mette Frederiksen gik til valg på at indføre etstop for spontant asyl. Mette Frederiksen har også flere gange blæst til kamp mod de internationale konventioner for at kunne føre en hårdere udlændingepolitik. Men her er der heller ikke voldsom fart på. Der er gået 882 dage, siden SVM-regeringen lovede en»grundig udredning«om, hvordan Danmark kan udfordre Den Europæiske Menneskerettighedsdomstol, som ofte beskytter dømte kriminelle fra at blive udvist. Først ventede udenrigsminister Lars Løkke Rasmussen over to år med at udpege en lovet ambassadør på området. Og da ambassadøren endelig blev præsenteret, kom det frem, at han kun skal arbejde på »deltid« på sagen. Det har naturligvis udløstkritik fra den borgerlige opposition, og regeringens svar er på kanten til komisk: Løkke mener, at det er»en styrke«, at samme ambassadør også er ansvarlig for migrationspolitik. Men det kræver altså langt mere end én dygtig diplomats fulde fokus at få rejst en debat med andre lande om konventioner. Det virker heller ikke overbevisende, når Socialdemokratiet kritiserer Lars Løkke og Moderaterne for at nøle med sagen. »Jeg ville være hamrende irriteret på Udenrigsministeriet, hvis ikke det var, fordi vi har den statsminister, vi har,« sagde Socialdemokratiets udlændingeordfører, Frederik Vad, forleden og roste Mette Frederiksen for at have kastet»al sin kapital«ind på at »ændre det her konventionssystem«. Men har Mette Frederiksen virkelig sat »al sin kapital« ind på et opgør om konventionerne? Det er sandt, at hun på EU-niveau har skabt alliancer medItalienogandre lande. Men det har hverken ført til noget »asylstop« eller til asylbehandling i tredjelande endnu, for sagen er, at det både politisk og juridisk er virkelig svært. Italien er kommet længst ved at oprette et modtagecenter i Albanien, men det er endnu ikke lykkedes at sende en eneste asylansøger tilden indhegnede barakby, som Berlingske to gange har besøgt. Berlingskes Europa-korrespondent, Julie Schneider, rapporterer fra det italienske asylcenter i Albanien:  Senest er40 afviste asylansøgereblevet sendt til Albanien, men det opfylder ikke samme formål som den Rwanda-model, der var kernen, da Mette Frederiksen første gang fremlagde visionen tilbage i 2018. Hele ideen er at skræmme asylansøgere væk ved at gøre det svært overhovedet at komme ind på ens territorium. Når en asylansøger møder op i København, skulle turen i teorien gå direkte til Rwanda for dér at få sin sag behandlet. Det lykkedes ikke Mette Frederiksen at få den ordning på plads, da hun var statsminister første gang, og projektet blev lagt på is med dannelsen af SVM-regeringen. Nu går man efter en »EU-løsning«. Igen kan S pege fingre ad Moderaterne. Løkke afviste i 2022 Rwanda-modellen som et værdipolitisk»fatamorgana«, men hvis Mette Frederiksen virkelig ville sætte fart på en udredning om internationale konventioner, kunne hun jo sætte sin justitsminister i gang. Det er bare ikke sket. Socialdemokratiet har de seneste måneder reageret køligt eller ligefrem afvisende på en stribe borgerlige forslag om at udfordre konventioner. DF kræver total løsrivelse fra Den Europæiske Menneskerettighedskonvention, mens bådeDe KonservativeogLiberal Alliancepusler med ideer om at træde ud af konventionen for at genindtræde med et forbehold for den forkætrede artikel 8, der handler om retten til privatliv og familieliv. Men den slags forslag er som at»slå huller i luften«, lød svaret senest fra justitsminister Peter Hummelgaard (S). Debatten udstiller en afstand mellem realiteter og politiske løfter. Borgerlige, der ville storme konventionerne, mens de sad i opposition, har også oplevet, hvor svært det er at udføre i praksis. Men de seneste syv år har statsministeren altså været socialdemokrat, og i samme periode er indvandringen fra muslimske lande gået markant op, som Altingets Erik Holsteinslog fast for nylig.  Stigningen skyldes især indvandring af arbejdskraft, og vi har bestemt brug for hænder på vores sygehuse og plejehjem, men vi ved også, at der med indvandring fra muslimske lande følger svære kulturelle konflikter og en overhyppighed af kriminalitet. Derfor udstiller tallene en sårbar flanke for Socialdemokratiet. Regeringspartierne er lige blevet enige om en ny aftale for at tiltrække mere udenlandsk arbejdskraft, og her indgår en bremse for at undgå endnu mere indvandring fra muslimske lande. Men det ændrer ikke på, at vi er langt fra Socialdemokratiets løfte til vælgerne om et opgør med retten til spontan asyl eller ligefremet »loft«over indvandringen fra ikkevestlige lande, som partiet lovede i 2018. Internationale konventioner og hensyn til arbejdsmarkedet kommer hele tiden i vejen, så ingen af delene er indfriet. Den amerikanske vicepræsident, J.D. Vance, holdt tale på sikkerhedskonferencen i München 14. februar 2025. »Masseindvandring« er Europas største udfordring, sagde han dengang.Fold sammenLæs mereFoto: Thomas Kienzle/AFP/Ritzau Scanpix. USAs vicepræsident, J.D. Vance, er en flittig revser af europæiske politikere, som han anklager for at svigte»hele Vestens demokratiske projekt«ved at besvare folkelige krav om mindre indvandring med mere indvandring. Man behøver ikke at gå ind for at kopiere det brutale amerikanske stop for indvandring over grænsen til Mexico, som Trump-administrationen har gennemtrumfet, for at indse, at Vance har en pointe. Det er demokratisk usundt, hvis politikerne ikke leverer den kontrol med indvandringen, som vælgerne efterlyser. Det er også usundt for tilliden til politikerne, hvis de lover store forandringer, som de aldrig får til at ske. Hele Mette Frederiksens historie som formand for Socialdemokratiet tyder på, at det også er hendes analyse, og hun gav i marts Vance ret i, at massemigration udgør»en trussel mod det daglige liv i Europa«. Men alligevel tikker asylstop-uret stadig, og afstanden mellem Mette Frederiksens klokkeklare løfter og de faktiske resultater består.",
        "metadata": {
            "source": "https://www.berlingske.dk/kommentatorer/asylstop-uret-tikker-jd-vance-har-fat-i-noget-og-mette-frederiksen",
            "image_url": "https://berlingske.bmcdn.dk/media/cache/resolve/image_x_large_vertical/image/191/1917795/24943503-statsminister-mette-frederiksen-s-gav-i-marts-us.jpg",
            "publication_time": "Lørdag d. 03. maj 2025, kl. 09.39",
            "author": "Pierre Collignon",
            "related_links": [],
            "attachments": []
        }
    }
}