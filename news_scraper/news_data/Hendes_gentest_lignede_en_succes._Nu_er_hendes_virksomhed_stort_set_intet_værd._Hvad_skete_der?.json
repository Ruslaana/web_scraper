{
    "version": "1.0",
    "document": {
        "id": 6685,
        "title": "Hendes gentest lignede en succes. Nu er hendes virksomhed stort set intet værd. Hvad skete der?",
        "content": " Det lyder som en ægte succeshistorie: Tre søstre vokser op på et af USAs førende universiteter og bliver opdraget til at stræbe højt. Alle tre bliver så succesrige – to direktører og en professor – at deres mor bliver opfordret til atskrive en bogom, hvordan man sætter sine børn i stand til at opnå den slags resultater. Og som mulige forbilleder for alverdens piger markerer legetøjsgiganten Mattel Kvindernes Internationale Kampdag ved at producere en trio af Barbie-dukker til søstrenes ære. »Jeg vil inspirere piger til at drømme og tro på, at de kan opnå hvilken som helst af deres drømme,« skrev den yngste af søstrene, Anne Wojcicki, på X,da Barbie-udgaverne sidste år dukkede op. Men for hende er det lige nu en drøm, hun må kæmpe hårdt for at holde i live.  I am happy to announce that my sisters and I were chosen by Barbie as one of this year's female leaders in STEM.  I want to inspire girls to dream and believe they can pursue any dream they have.  Thank you to@mattel&@barbiefor working to inspire girls everywhere!pic.twitter.com/NTCCrJteLm  Det er kun tre år siden, at Anne Wojcicki børsnoterede 23andMe, gentestfirmaet, der har gjort hende til en af de mest fremtrædende kvinder i Silicon Valley. Dengang blev firmaet vurderet til, hvad der svarer til over 40 milliarder kroner. Nu er over 95 procent af værdien forsvundet. Så lidt eren aktie i selskabetværd, at Nasdaq-børsen kan ende med at smide 23andMe ud igen. Formår firmaet ikke at finde nye investorer eller partnere eller få forretningen til at kaste flere indtægter af sig, risikerer det at løbe tør for at penge, inden året er omme. Hvad er der sket for firmaet, der har en af verdens største gendatabaser? Og hvorfor tror Anne Wojcicki stadig på sin sag? Den nu 50-årige Anne Wojcicki betragtes som en pioner inden for gentest rettet direkte mod forbrugere. 23andMe blev startet i 2006 og var angiveligt det første firma i USA, der fik lov til at markedsføre en sådan test. Til dato har over 14 millioner mennesker taget en gentest fra firmaet, der primært har slået sig op på at teste for genetisk ophav og anlæg for forskellige sygdomme. Omkring ti millioner af brugerne har også sagt ja til, at deres gendata må indgå i firmaets database. Og det er her, at Anne Wojcicki håber at have en guldgrube, der kan bruges til at forske i nye lægemidler. Wojcickis drøm er, at gentestene ikke bare bruges til at forebygge sygdomme, men også behandle dem. Og at 23andMe på sigt leverer hele molevitten. Direkte til forbrugerne. Tilbage i 2018 fortalte hun om tankerne bag 23andMe i et interview til startupacceleratoren Y Combinator. Intervieweren var i øvrigt Y Combinators daværende direktør, Sam Altman, nu kendt som chef for ai-pioneren OpenAI.   Tidligere har 23andMe haft et samarbejde med medicinalgiganten GSK om at udvikle potentielle lægemidler ud fra den store gendatabase. Det har mundet ud i omkring 50 mulige kandidater til lægemidler. Men endnu er kun to nået til de første stadier af kliniske forsøg. Det arbejde kan tage flere år – uden garanti for succes. Og det koster store summer penge. Altså penge, som 23andMe er ved at løbe tør for. IfølgeThe Wall Street Journalhar firmaet brændt sig igennem over 80 procent af de 1,4 milliarder dollar, som til dato er rejst fra investorer. Endnu har firmaet ikke givet overskud. Sidste år nåede underskuddet over en halv milliard dollar. Blandt andet har en ny abonnementstjeneste, som giver brugerne adgang til rådgivning om forebyggelse af sygdomme, ikke levet op til forventningerne. Samtidig har der væretkontroverser om, hvad 23andMe faktisk bruger sine gendata til. Og firmaet er lige nu mål forkollektive søgsmål efter et hackerangrebsidste år. De tre Wojcicki-søstre: Anne (tv.), Janet (midten) og Susan (th.) i forbindelse med uddelingen af den årlige forskerpris Breakthrough Prize, som Anne Wojcicki var med til at indstifte.Fold sammenLæs mereFoto: Peter Barreras/AP/Ritzau Scanpix.  Mens Anne Wojcicki er kendt for 23andMe, er søsteren Susan Wojcicki om muligt endnu mere berømt. Det vari Susans garage, at Larry Page og Sergey Brin startede Google, og hun var selv med til at bygge Googles nu omfattende reklameforretning op. Senereledede Susan Wojcicki videotjenesten YouTube, der også er Google-ejet. Undervejs blev Anne Wojcicki gift med – og senere skilt fra – Sergey Brin. Det var ham, der satte hende i forbindelse med genforskeren Linda Avey, som 23andMe blev startet sammen med. En del af den oprindelige kapital kom fra Sergey Brin og Google. Den tredje søster, Janet Wojcicki, holder udadtil en meget lavere profil. Men hun er antropolog, epidemiforsker og professor i børnesygdomme. Søstrenes far var professor i fysik på Stanford University, der ligger i hjertet af Silicon Valley. Og deres mor, Esther Wojcicki, er blevet kaldt »Silicon Valleys gudmor« efter at have undervist et hav af iværksættere og senere deres børn på gymnasiet. Hunudgav i 2019 en bogom, hvad hun har gjort for at få så succesrige døtre. Esther Wojcicki er blevet kaldt Silicon Valleys »gudmor« for at have undervist i årtier på gymnasiet Palo Alto High School i hjertet af den kendte teknologiklynge.Fold sammenLæs mereFoto: Jeenah Moon/AP/Ritzau Scanpix.  Men trods problemerne i 23andMe er Anne Wojcicki stadig optimist. I etinterviewsidste år, da Bloomberg-kommentatoren David Rubenstein spurgte hende om dykket i selskabets børsværdi, henviste hun til, at hun selv engang har arbejdet på Wall Street. Her brugte hun i øvrigt ti år på – med en baggrund inden for biologi – at følge medicinalbranchen. »Wall Street afspejler ikke altid ægte værdi, og jeg må sige, at det ikke har skortet på muligheder, som folk før har misset,« sagde hun i interviewet. »Jeg kunne henvise til den første tid for Google eller for Amazon, hvor folk ikke rigtig forstod, hvad de drejede sig om, og jeg vil sætte os i samme kategori: Mange forstår ikke, hvad det er, vi laver,« fortsatte hun. Angiveligtgik hun i firmaets første tid netop rundt og sagde: 23andMe bliver meget større end Google. Hun har stadig meget at bevise.  FAKTABlå bog: Hvem er Anne Wojcicki?Alder: 50 år.Uddannelse: Bachelor i biologi, Yale University.Nuværende job: Direktør og medstifter af 23andMe, etableret 2006. Tidligere analytiker i investeringssektoren for blandt andet Passport Capital og svenske Investor AB.Privat: Tidligere gift med Google-stifteren Sergey Brin, to børn. Et tredje barn, fra en sæddonor, er født uden for et parforhold.FOLD UD Alder: 50 år. Uddannelse: Bachelor i biologi, Yale University. Nuværende job: Direktør og medstifter af 23andMe, etableret 2006. Tidligere analytiker i investeringssektoren for blandt andet Passport Capital og svenske Investor AB. Privat: Tidligere gift med Google-stifteren Sergey Brin, to børn. Et tredje barn, fra en sæddonor, er født uden for et parforhold.",
        "metadata": {
            "source": "https://www.berlingske.dk/business/hendes-gentest-lignede-en-succes-nu-er-hendes-virksomhed-stort-set-intet",
            "image_url": "https://berlingske.bmcdn.dk/media/cache/resolve/image_x_large_vertical/image/177/1779844/24670130-anne-wojcicki-direktr-for-gentestfirmaet-23andme.jpg",
            "publication_time": "Fredag d. 05. april 2024, kl. 09.29",
            "author": "Bibi Christensen",
            "related_links": [],
            "attachments": []
        }
    }
}