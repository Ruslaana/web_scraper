{
    "version": "1.0",
    "document": {
        "id": 3177,
        "title": "Dansk-vietnamesisk filmstjerne undgår forvaring i rå kidnapningssag",
        "content": "Den dansk-vietnamesiske filmstjerne Kim Hoang Tran er sammen med sine fire håndlangere blevet kendt skyldig i grov afpresning , grov vold og kidnapning. Det fastslog Østre Landsret fredag. Sammenlagt får de fem dømte over 27 års fængsel, og to af de dømte blev udvist for bestandigt, da landsretten valgte at stadfæste alle fængselsstraffe. Anklagemyndigheden havde ellers krævet en skærpet straf i form af længere domme og en forvaringsdom til dansk-vietnameseren. Dvs. fængsel på ubestemt tid, hvilket er en af de strengeste straffe i Danmark, men retten fandt altså ikke, at der var et »fuldt tilstrækkeligt grundlag« for.  Der er tale om en yderst opsigtsvækkende og forgrenet sag – både på grund af den grove vold og kidnapningernes karakter, men også på grund af de dømtes baggrunde. Vi starter med de dømte. 48-årige Kim Hoang Tran er bagmand i sagen, og han har derfor fået en af sagens hårdeste straffe med fængsel i 9 år. Det var ifølge retten ham, der overtalte flere af de andre dømte til at begå kriminaliteten, og han har desuden selv medvirket til volden. Dansk-vietnameseren har, mens han har boet i Danmark, været forretningsdrivende, og har blandt andet haft en tøjforretning i storcentret Field’s på Amager. Før han kom til landet, boede han i Vietnam, hvor han var skuespiller og medvirkede i flere actionfilm. Selv beskriver han sig både som en filantrop, og også som én, der oftest færdes »på den røde løber«, når han er i Vietnam. Det fremgik af en af de personlighedsundersøgelser, der er foretaget i sagen, som anklager Maja Schiøtz læste op fra.  Under sagen fremhævede anklageren ligeledes, hvordan Kim Hoang Tran ifølge den retspsykiatriske erklæring både har narcissistiske og psykopatiske træk, og er yderst utroværdig. »Han scorer 100 procent på utrovædighedstesten, hvilket er meget usædvanligt,« sagde Maja Schiøtz om undersøgelsen. En undersøgelse, som dansk-vietnameserens advokat, Allan Vistisen, dog fandt yderst tvivlsom under henvisning til, at undersøgelsen er en »personlighedsundersøgelse, ikke en troværdighedsundersøgelse.« Ud over dansk-vietnameseren blev Anders Flemming Nielsen dømt for sin medvirken i den ene kidnapning. Han er tidligere dømt for manddrab tilbage i 2005, en åbenlys forværrende omstændighed ifølge anklageren. Han blev idømt 9 års fængsel – ligeledes en stadfæstelse af dommen fra byretten. Også den tidligere professionelle bokser, Tarkhan Galaeva, fik sin dom fra byretten stadfæstet - 5,5 års fængsel og ubetinget udvisning. Hans far, der blev dræbt i kampe i Ukraine i 2015, havde forinden erklæret sig som Putins personlige fjende, og fjendskabet til det russiske styre var hovedargumentet for Tarkhan Galaevas forsvarer, Sten Balslev, for at tjetjenske Tarkhan Galaeva ikke skal udvises udvises til Rusland.  »Det vil være et spørgsmål om liv og død for min klient,« argumenterede forsvareren. Samme argumentation havde Magomed Amrievs forsvarer, Ulrik Sjølin Pedersen. Hans klient, der ligeledes er tjetjener, blev idømt 4 års fængsel og ubetinget udvisning. Alle fire forholdt sig stille og afventende, dagen igennem, og lod sig ikke påvirke af det massive politiopbud i landsretten. Et stort antal betjente var mødt op iført sorte uniformer, masker, så kun øjnene var tydelige, og store våben. Politiet oplyste torsdag, at den øgede tilstedeværelse skyldtes, en øget risiko for flugtforsøg ved dagens retssag. Og så tilbage til selve sagen, som de fire personer er dømt i. Vi skal tilbage til 2014, hvor hovedbagmanden sammen med to håndlangere ifølge landsretten kidnappede en mand fra et gymnasium på Stæhr Johansens Vej på Frederiksberg. Det skete 25. august. Manden holdt de fanget i to-tre timer i et kælderrum i Birkerød, hvor de flere gange slog og sparkede ham i hovedet og gav ham en plasticpose over hovedet, som blev fæstnet den med gaffatape. Manden var i akut livsfare, da han slap fri.  Blot få dage efter overtalte dansk-vietnameseren tre af sine »mænd« til endnu en kidnapning. Denne gang blev to mænd afhentet på en anden adresse på Frederiksberg. Mændene blev holdt fanget i to døgn og den ene af dem blev udsat for samme grove vold, som offeret i kælderen få dage forinden. I dette tilfælde var manden dog ikke i akut livsfare. I december 2015 blev seks mænd kendt skyldige i sagen i byretten på Frederiksberg. Dengang fik de mellem 3-10 års fængsel. En af de seks – ham der fik den mildeste af dommene på 3 års fængsel - valgte som den eneste ikke at anke dommen, og det er derfor kun fem af de seks, hvis sager er for landsretten i denne uge. Det var dog – som det fremgår af artiklen her - kun fire mænd, der fik deres strafudmåling fredag, da retten afventer en mentalundersøgelse af den 26-årig mand, der ifølge anklagemyndigheden rangerede lige under hovedbagmanden. Hans strafudmåling er udskudt til senere på efteråret.",
        "metadata": {
            "source": "https://www.berlingske.dk/samfund/dansk-vietnamesisk-filmstjerne-undgaar-forvaring-i-raa-kidnapningssag",
            "image_url": "https://berlingske.bmcdn.dk/media/cache/resolve/image_x_large/image/14/146646/14850086-politi-ved-stre-landsret.jpg",
            "publication_time": "Fredag d. 23. september 2016, kl. 19.04",
            "author": "Anna Gottschalck",
            "related_links": [],
            "attachments": []
        }
    }
}