{
    "version": "1.0",
    "document": {
        "id": 13867,
        "title": "Fertilitetsforskere advarer imod ventetidsgaranti: Det vil skabe merudgifter og personaleflugt fra offentlige fertilitetsklinikker",
        "content": "I øjeblikket diskuteres årsager, konsekvenser og løsninger i forbindelse med det faldende fødselstal. Fortsætter udviklingen, er den logiske konsekvens, at befolkningstallet vil falde. De økonomiske konsekvenser synes der ikke enighed om, men politisk gives der klart udtryk for en bekymring og et ønske om at imødegå det faldende fødselstal. Der er tale om en kombination af biologiske årsager (eksempelvis faldende sædkvalitet, stigende alder for kvinder, når de beslutter sig til at få børn) og ugunstige sociale og samfundsmæssige vilkår for børnefamilierne (daginstitutioner, manglende fleksibilitet i forhold til arbejdstider med videre). Der er ikke klare analyser, der belyser den årsagsmæssige betydning af henholdsvis biologiske og sociale årsager, men den sene alder for kvinders reproduktion (gennemsnit 29-30 år for første barn) er jo en biologisk årsag med en social baggrund. Mens der er beskeden vilje til at forbedre vilkårene for børnefamilierne, er der politisk meget stort fokus på fertilitetsbehandling som en magisk løsning på problemet. I øjeblikket er knap ni procent af en fødselsårgang resultat affertilitetsbehandling. Der er på nuværende tidspunkt dedikeret 45 millioner kroner til udvidelse af tilbuddet til ufrivilligt barnløse. Man har ønske om at tilbyde flere behandlinger til hvert par. For nuværende kan der i offentligt regi maksimalt tilbydes tre forsøg med IVF-behandling (»reagensglasbehandling«). Bliver man ikke gravid inden for dette tilbud, må parret selv betale på en privatklinik. Regeringen har nu besluttet, at antallet af gratis behandlinger skal udvides til seks. »Der er så mange gode argumenter for at fastholde behandlingstilbuddet i offentligt regi, også efter de planlagte udvidelser af tilbuddet,« skriver kronikørerne. På billedet ses en kop til opsamling af sæd, samt sprøjte til hormoninjektion.Fold sammenLæs mereFoto: Maria Albrechtsen Mortensen. Nu planlægges det også at udvide det gratis behandlingstilbud til at omfatte barn nummer to. Her er der til gengæld tale om en god investering, da gruppen, der har haft held til at blive gravide med barn nummer et jo dermed har bevist, at behandlingen virker godt på dem. Så de vil alt andet lige nemt kunne blive gravide på fornyet behandling, og prisen pr. barn bliver derfor forholdsvis lav. I denne forbindelse bekymrer man sig politisk omkring kapaciteten på de offentlige klinikker i forhold til at kunne klare den ekstra belastning, en udvidelse af behandlingstilbuddet vil give. Man har bevilget 45 millioner kroner foreløbig – til udvidelse af antal gratis behandlinger pr. par. De offentlige klinikker har klart tilkendegivet, at der ikke vil blive problemer med øget ventetid. Det forudsætter naturligvis, at bevillingen rent faktisk tilgår fertilitetsklinikkerne og ikke bliver anvendt til at dække huller i budgetterne i regionerne eller på hospitalerne. Her må man opfordre politikerne og Sundhedsministeriet til at overvåge, at midlerne også rent faktisk anvendes til formålet. Bekymringen omkring ventetider motiverer muligvis regeringen til at tale om ventetidsgaranti på fertilitetsområdet. Endnu en interessant kovending i holdningen til dette område, hvor man tilbage i tiden ellers har villet indføre brugerbetaling på det offentlige tilbud. Også her kunne det måske overvejes, om det er en god investering, om man får »value for money« ved at flytte dele af fertilitetsbehandlingen ud på privatklinikker. Det vil jo ske, hvis der ikke tilføres de tilstrækkelige midler til at øge kapaciteten på de offentlige klinikker – eller hvis tilstrækkelige midler forsvinder i regionernes slunkne kasser. Derfor er det relevant at sammenligne priser på standardbehandlinger i offentligt og privat regi. Hvad koster en IVF-behandling på henholdsvis en offentlig og en privat klinik? I forbindelse med en medicinskteknologivurdering fra 2001prissattes en IVF-behandling til 13.687 kroner Ved korrektion af dette beløb i forhold til forbrugerprisindekset (faktor 1,5) vil prisen i 2023 i offentligt regi være 20.530 kroner Priserne på privatklinikker svinger noget fra klinik til klinik og varierer mellem 23.000 og 27.900, det vil sige i gennemsnit cirka 25.000 kroner, dog ikke inklusive de nødvendige blodprøver. Så alt i alt en prisforskel på cirka 5.000 kroner pr. behandling, og med andre ord er det cirka 25 procent billigere på offentlige klinikker. Igennem de seneste år har antallet af IVF-behandlinger i Danmark ligget på knap 13.000. Forestiller man sig, at en udvidelse af adgang til gratis behandling øger det årlige antal af behandlinger i Danmark med 30 procent (dette er et skøn), drejer det sig om cirka 4.000 behandlinger, som i offentligt regi vil koste cirka 82 millioner kroner, men 100 millioner, hvis behandlingen foregår i privat regi. Der er dermed tale om en væsentlig merudgift, som er ganske unødvendig, hvis man sikrer tilstrækkelig kapacitet til den offentlige sektor. Derfor bør der ikke indføres ventetidsgaranti, men det vil naturligvis være en god idé at monitorere ventetiderne på de offentlige klinikker. Hvis den stiger, kan det være en tanke værd at overveje ventetidsgaranti, men ikke for nuværende. »Mange patienter henvises efter en meget kort periode med forsøg på at opnå graviditet ad naturlig vej, og de vil blive overbehandlet, da de ofte statistisk har en god chance for spontan graviditet,« skriver Hans Jakob Ingerslev og Anja Pinborg.Fold sammenLæs mereFoto: Ida Marie Odgaard/Ritzau Scanpix. Hvis tilførslen af ressourcer til det udvidede behandlingstilbud på de offentlige klinikker bliver utilstrækkeligt, vil en ventetidsgaranti betyde, at der overføres en behandlingsaktivitet fra det offentlige til det private område. I den forbindelse skal der nævnes en række begrundelser for, at dette er en dårlig disposition – ud over fordyrelsen af tilbuddet. Ventetid i det offentlige bruges for eksempel til forberedelse af behandling, det vil sige blodprøvetagning, undersøgelse af æggeledere, patientinformation. Mange patienter henvises efter en meget kort periode med forsøg på at opnå graviditet ad naturlig vej, og de vil blive overbehandlet, da de ofte statistisk har en god chance for spontan graviditet. Forskning og uddannelse varetages stort set udelukkende på de offentlige klinikker, og til trods herfor er prisen pr. behandling lavere. En øget aktivitet på de private fertilitetsklinikker vil skabe personaleflugt fra de offentlige klinikker på grund af bedre aflønning. I de lande, hvor fertilitetsbehandling overvejende foregår på private klinikker, oplever man, at der er uhensigtsmæssige og fordyrende diagnoseglidninger (overbehandling), anvendelse af ikke-evidensbaserede, såkaldte »add-on«-behandlinger, som er fordyrende, og det europæiske reproduktionsselskab her derfor netop udgivet en »add-on guideline«. En meget stor del af de private klinikker er ejet af internationale kapitalfonde, som konkursbegærer, hvis indtjeningen er utilstrækkelig. Man kan være bekymret over det stærke incitament for indtjening. Der er så mange gode argumenter for at fastholde behandlingstilbuddet i offentligt regi, også efter de planlagte udvidelser af tilbuddet. Hans Jakob Ingerslev er professor emeritus, overlæge, dr.med. på Fertilitetsenheden og Center for Præimplantationsdiagnostik ved Aalborg Universitetshospital, og Anja Pinborg er professor, ledende overlæge, dr.med. på Fertilitetsklinikken ved Rigshospitalet ",
        "metadata": {
            "source": "https://www.berlingske.dk/kronikker/fertilitetsforskere-advarer-imod-ventetidsgaranti-det-vil-skabe",
            "image_url": "https://berlingske.bmcdn.dk/media/cache/resolve/image_x_large_vertical/image/178/1784507/24680442-bmintern---legs-of-baby-girl-cropped-keywords-b.jpg",
            "publication_time": "Onsdag d. 17. april 2024, kl. 20.59",
            "author": null,
            "related_links": [],
            "attachments": []
        }
    }
}