{
    "version": "1.0",
    "document": {
        "id": 9688,
        "title": "Anne Seidelin begyndte på testosteron sidste år. I dag præsterer hun bedre på »stort set alle områder«",
        "content": "For halvandet år siden mistede Anne Seidelin en del af det drive, som gav hende succes på arbejdet og glæde i privatlivet. Hun fik allerede de to velkendte hormoner progesteron og østradiol, men manglede et tredje, mindre udbredt hormon, som sjældent bliver associeret med kvinder. I dag har hun genvundet sit drive, selvtillid, klare tanker og sin styrke. Faktisk præsterer hun bedre på stort set alle områder, fortæller hun. Havde det ikke været for den lille, hvide flaske med gel, som hun påfører hver dag, og som egentlig er beregnet til mænd, havde hun formentlig stadig »været en skygge af sig selv«. Nu vil hun sprede budskabet: At kvinder skal være opmærksomme på, at de kan mangle testosteron. At det ikke kun er mænd, men i høj grad også kvinder, som producerer – og har brug for – det mandlige kønshormon. »Det handler om livskvalitet og helbred. Både nu, men også om ti eller 20 år. Og her kan testosteron spille en meget vigtig rolle,« siger hun af erfaring. En undersøgelse fraSundhedsstyrelsenviser, at der er sket en markant stigning i antallet af kvinder, som får udskrevet testosteron. I 2014 fik 130 kvinder udskrevet mindst én recept. I 2024 drejede det sig om 1375. En stigning på knap 950 procent. Selvom det kan lyde af meget, er det stadig hovedsageligt østrogen, som kvinder bliver behandlet med i overgangsalderen. Og det er en skam, mener Anne Seidelin. Testosteron er et kønshormon, som både mænd og kvinder har. Faktisk producerer kvinder langt mere testosteron end østrogen.Fold sammenLæs mereFoto: Nicoline Kjems-Krognos. Hun er oprindeligt uddannet sygeplejerske, men har de seneste 14 år arbejdet som selvstændig hormonvejleder. Hun ogandre eksperter forklarer, at testosteron er vigtigt for rigtig mange ting. Blandt andet for udholdenhed, motivation, energi og styrke, lyder det. Selv har Anne Seidelin altid haft meget energi, et stort drive og grundlæggende godt selvværd. Hendes arbejde kræver, at hun kan holde »ekstremt mange bolde« i luften på samme tid, fortæller hun. Hun skal huske sine klienters historik, sine foredrag, hun skal formulere sig flydende og korrekt, og hun skal altid være opdateret på den nyeste forskning. Som hun selv siger: »Jeg lever af at være skarp.« For halvandet år siden mærkede Anne Seidelin, hvordan niveauet af testosteron dalede. Pludselig kunne hun ikke længere holde det samme fokus, hun glemte vigtige informationer, og sommetider fumlede hun med ordene. »Det nytter ikke noget, at jeg ikke kan sammensætte sætninger, huske, hvad mine klienter hedder, eller hvad de lige har sagt for 20 minutter siden,« siger hun og tilføjer: »Det er vanvittigt vigtigt for, at jeg kan levere et godt stykke arbejde. Så når det her pludselig opstår under en samtale, er det bekymrende.« Det ødelagde blandt andet modet til at holde foredrag. »Hvis man frygter at komme til at sige øhh hele tiden, så stopper man med at sige ja til nye udfordringer, siger hun: »Mit grundlæggende drive var svækket, og mit selvbillede var forandret.« Hun mistede en del af overskuddet, motivationen og lysten. Lysten til at planlægge, opleve og lære. Også lysten til sex ændrede sig. »Jeg kunne godt mærke, at der skete noget med min sexlyst. At jeg var gået fra at være den initiativrige, spontane type til at være mere responsiv,« siger hun. Og så var det i øvrigt alt det andet. Tørre øjne, træning, der gjorde ondt og dårlig søvn. Det estimeres, at gener i overgangsalderen hvert år koster samfundet fire milliarder kroner i tabt arbejdsfortjeneste.Fold sammenLæs mereFoto: Nicoline Kjems-Krognos. Anne Seidelin oplever, at de fleste kvinder prøver at bortforklare deres perimenopause-symptomer. »Jeg tror, de fleste kvinder, inklusive mig selv, forklarer det med, at ‘nårh ja, det er bare, fordi jeg ikke er opmærksom nok, det er, fordi det ikke interesserer mig nok, det er, fordi jeg er stresset. Det er, fordi …, det er, fordi …« De første år løste hun generne med livsstilsændringer, kost og motion, men »da det var tid«, startede hun på progesteron. »Når vi får symptomer i overgangsalderen, er det, fordi vi mangler hormoner, og det kan kun fikses ved at få hormonerne udefra,« siger hun. Progesterongel var forholdsvis nemt at anskaffe, fortæller hun, og ifølge forskningen var det ganske ufarligt. Det virkede fint de første par år, men senere blev der også behov for østradiol. Anne Seidelin mødte op hos lægen med en stak studier, udpenslede sine symptomer og fik udskrevet en ny hormonbehandling, en såkaldt »startpakke« med østradiol og progesteron som pille. Det hjalp. I hvert fald i starten. »Den tog min diskusprolaps og min frosne skulder, men det hjalp ikke på min skarphed, min søvn, min hukommelse og mit drive, da det dukkede op et års tid senere,« siger hun. Som hormonvejleder vidste hun, at det handlede om manglende testosteron, men lægen »henviste bare til en gynækolog«. Ifølge Anne Seidelin har næsten alle hendes klienter oplevet at blive afvist hos lægen, når de har bedt om hjælp til hormonbehandling og især til behandling med testosteron. Speciallægerforklarer til Berlingske, at de har været tilbageholdende med at udskrive testosteron, blandt andet på grund af bivirkninger, manglende viden, og fordi det i det hele taget ikke har været en ret udbredt behandling. De erkender, at testosterontilskud kan have en positiv effekt, men hovedsageligt på manglende sexlyst, siger de. De tror dog, at behandlingen vil blive mere udbredt fremadrettet, og det er positivt, mener de. Testosteron tages som gel og vil typisk virke efter tre til seks måneder.Fold sammenLæs mereFoto: Nicoline Kjems-Krognos. Anne Seidelin kendte en gynækolog, som gerne ville udskrive testosteron, og for hende blev det »altafgørende«. »Når testosteron kommer tilbage i blodbanen, går det for alvor op for en, hvor savnet den har været,« siger hun. I starten skulle hun finde den rette dosis. Hun startede med 5 mg, som er standarddosis. Ifølge læger er det vigtigt, at man starter i det små. Får man en for høj dosis, risikerer man at få mørkere hårvækst, en dybere stemme og mere temperament. »Det var forrygende at være på fem mg. Jeg var virkelig skarp og sjov. Jeg var helt oppe på lakridserne og dansede på bordene. Men jeg blev også meget let vred. Og hidsede mig op over alt muligt. Til et niveau, hvor min døtre sagde, at nu skulle jeg nok slappe lidt af med det testosteron,« siger Anne Seidelin. Anne Seidelin droslede ned, og i dag er hun landet på en passende dosis. »Det har gjort, at jeg igen kan kende mig selv, være tilfreds og tryg med det stykke arbejde, jeg leverer i min hverdag, og det er måske det vigtigste.« Speciallæger understregerover for Berlingske, at testosteron ikke nødvendigvis er løsningen for alle. Alle har individuelle hormonbehov, og selv anbefaler Anne Seidelin sine klienter, at de starter med det hormon, de mangler mest. Det kan være både østrogener, progesteron og testosteron. Anne Seidelin er 52 år. Hun er selv i perimenopausen, som betyder, at hun stadig har sin menstruation.Fold sammenLæs mereFoto: Nicoline Kjems-Krognos. Anne Seidelin deler sin personlige historie, fordi hun gerne vil nedbryde det tabu, som hun oplever, hormonbehandling stadig kan være. »Det er jo ikke, fordi vi normalt debatterer vores symptomer eller sexliv. Det gælder sådan set alt i overgangsalderen. Vi vil ikke være svage. Vi vil ikke være ofre. Vi bilder alle ind, at vi kan præcis det samme, som vi altid har kunnet,« siger hun. »Så det handler om at få normaliseret, at alle kvinder vil opleve en eller anden grad af symptomer på grund af hormonmangel, når fertiliteten falder eller forsvinder.« Hun mener, at alle, der er plaget af overgangsalderen, og som efterspørger det, burde få lov til at afprøve de hormoner, som de ikke længere selv producerer nok af. Derfor har hun nu en opfordring til andre kvinder. »Jeg tror, det er vigtigt at uddanne sig selv. Det er vigtigt at sætte sig ind i, hvad overgangsalderen betyder for krop, psyke og mental ydeevne, så man kan blive klogere på sine symptomer, hvad kroppen mangler, og så man kan advokere for sig selv,« siger hun: »Og så mener jeg i øvrigt, at man skal insistere på at få hjælp og aldrig give op.«",
        "metadata": {
            "source": "https://www.berlingske.dk/vores-liv/anne-seidelin-begyndte-paa-testosteron-sidste-aar-i-dag-praesterer-hun",
            "image_url": "https://berlingske.bmcdn.dk/media/cache/resolve/image_x_large_vertical/image/190/1908822/24926698-anne-seidelin-hormonvejleder.jpg",
            "publication_time": "Mandag d. 07. april 2025, kl. 21.19",
            "author": "Sidsel Lyhne Jensen",
            "related_links": [],
            "attachments": []
        }
    }
}