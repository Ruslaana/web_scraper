{
    "version": "1.0",
    "document": {
        "id": 10957,
        "title": "Fiberkæmpe klar med tv til hele landet",
        "content": "Danskerne får nu endnu flere muligheder for at vælge tv-abonnementer, efter at ejeren af landets største fibernet, energikoncernen Norlys, begynder at sælge tv gennem en app. Norlys ejer Stofa, der erDanmarks næststørste leverandør af tv, samt det tidligere Boxer, nu Norlys TV og Internet. Hidtil har Norlys Play-appen kun været tilgængelig for kunder, der også har haft kabel- eller antenne-tv. Nye aftaler med tv-stationer og andre indholdsleverandører gør det nu muligt at sælge tv til kunder i hele landet over enhver internetforbindelse. »Det er vigtigt for os at kunne tilbyde et stærkt alternativ til de målgrupper, der foretrækker at streame alt tv, og det kan vi netop med denne løsning,« siger Sune Nabe Frederiksen, direktør for Norlys' digitale forretning og dermed for Stofa og Norlys TV og Internet. Man kan vælge mellem faste tv-pakker og fleksible pakker, hvor man kan skifte kanalerog streamingtjenesterud fra måned til måned. Den lille tv-pakke med 21 kanaler koster 274 kroner om måneden, mellempakken med 33 kanaler 529 kroner og den store tv-pakke med 53 kanaler 779 kroner om måneden. »Vælg 4« med højst én streamingtjeneste koster 249 kroner hver måned, »Vælg 8« med højst tre streamingtjenester 399 kroner og Vælg 20 med højst fem streamingtjenester 649 kroner hver måned. »Kunderne efterspørger mere fleksibilitet i deres tv-produkt. Mange shopper i forvejen rundt mellem de kendte streamingtjenester, alt efter hvilken serie eller film der er hot lige nu. Det skal et moderne tv-abonnement kunne rumme,« siger Sune Nabe Frederiksen. Norlys' nuværende tv-kunder får ikke ændret på deres abonnementer, men kan skifte til de nye, hvis de foretrækker det. Det erdet tidligere TDC-selskab YouSee, der med omkring 940.000 abonnenter er Danmarks største tv-leverandør. YouSee begyndte i eftersommeren 2020 at sælge tv og streamingtjenester i en app, der ikke kræver, at man også køber et klassisk tv- eller bredbåndsabonnement. Det var første gang, at YouSee dermed kunne levere tv uden for sine egne net. Stofa stoppede for et år siden salget af sin tv-boks. I stedet skulle tv-kunderne bruge enten en Apple tv-boks eller en Google Chromecast.",
        "metadata": {
            "source": "https://www.berlingske.dk/virksomheder/fiberkaempe-klar-med-tv-til-hele-landet",
            "image_url": "https://berlingske.bmcdn.dk/media/cache/resolve/image_x_large/image/168/1682385/24444363-pix-tv.jpg",
            "publication_time": "Torsdag d. 01. juni 2023, kl. 09.05",
            "author": "Thomas Breinstrup",
            "related_links": [],
            "attachments": []
        }
    }
}