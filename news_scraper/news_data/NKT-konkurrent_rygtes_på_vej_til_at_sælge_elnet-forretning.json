{
    "version": "1.0",
    "document": {
        "id": 6440,
        "title": "NKT-konkurrent rygtes på vej til at sælge elnet-forretning",
        "content": "Industri- og elektronikvirksomheden ABB overvejer angiveligt at sælge sin elnet-division, efter at værdien af forretningsområdets aktiviteter er steget. Det oplyser kilder med kendskab til sagen til Bloomberg News. Det svensk-schweiziske selskab, der blandt andet konkurrerer med den danske kabelproducent NKT, diskuterer ifølge kilderne i øjeblikket mulighederne med rådgivere. ABB's bestyrelse og selskabets største aktionær, Investor AB, er angiveligt åbne for købstilbud, men der er på nuværende tidspunkt ikke sat gang i en formel salgsproces, lyder det. Et estimat fra Bloomberg Intelligence værdisætter divisionen til omkring 10,2 mia. dollar (66 mia. kr.). ABB har afvist at kommentere rygterne over for Bloomberg News. I september 2016 solgte ABB sin forretning for højspændingskabler, ABB Cables, til danske NKT for 712 mio. euro - svarende til 5,3 mia. kr. ritzau/FINANS",
        "metadata": {
            "source": "https://www.berlingske.dk/virksomheder/nkt-konkurrent-rygtes-paa-vej-til-at-saelge-elnet-forretning",
            "image_url": "https://berlingske.bmcdn.dk/media/cache/resolve/image_x_large/image/98/989970/21894761-abb-results.jpg",
            "publication_time": "Torsdag d. 23. august 2018, kl. 17.00",
            "author": null,
            "related_links": [],
            "attachments": []
        }
    }
}