{
    "version": "1.0",
    "document": {
        "id": 6934,
        "title": "Flere unge får tyktarmskræft. Nyt »megainteressant« studie peger på hidtil overset årsag",
        "content": "Et stigende antal unge har de senere år fået konstateret tyktarmskræft i mange lande – også i Danmark. Hvis den internationale tendens fortsætter, vil kræftformen blive den hyppigste kræftrelaterede dødsårsag blandt unge i 2030, forudser udenlandske forskere. Et nyt studie, som et stort internationalt hold af forskere har fået udgivet i det velansete videnskabelige tidsskrift Nature, kommer med et bud på en forklaring på den alarmerende stigning. De peger på, at grundstenene til udviklingen af tyktarmskræft allerede bliver lagt i barndommen som følge af nogle særlige bakterier i tarmen. Forskerne haranalyseret genomdatafra 981 patienter med tyktarmskræft fra 11 lande. Da forskerne påbegyndte projektet, ville de undersøge globale mønstre, men blev overraskede over, at særlige mutationer var hyppige hos folk, der tidligt i livet fik konstateret kræft. Det drejer sig om det særlige mikrobakterielle toksin kaldet colibactin, som produceres af visse E.-coli-bakteriestammer. Analysen peger på, at det ødelægger dna'et, hvilket fremmer kræftudviklingen. De pågældende mutationer var 3,3 gange hyppigere til stede hos personer under 40 år end hos ældre kræftpatienter over 70 år. De skadelige virkninger begynder tidligt. På molekylært niveau kunne forskerne tidsbestemme skaderne og se, at de ofte opstår i de første ti leveår. Med andre ord kan toksinet muligvis kolonisere børns tarme, forårsage molekylære ændringer i deres dna og potentielt lægge grunden til kræft, længe før egentlige kræftsymptomer viser sig. »Hvis en person får en af dissedrivermutationersom tiårig, kan man være årtier foran i udviklingen af tarmkræft og måske få det som 40-årig i stedet for 60,« siger Ludmil Alexandrov, som er medforfatter til studiet og professor på Institut for celle- og molekylærbiologi ved University of California, San Diego, ifølgeuniversitetets nyhedsmedie. Tidligere studier har kædet colibactin og tyktarmskræft sammen, men studier har enten set på kræft opstået sent i livet eller ikke skelnet mellem tidlig og sen kræft. Dette studie er ifølge forskerne det første, som viser, at colibactin er særligt hyppig i de tilfælde, hvor tarmkræften viser sig tidligt i livet. »Det er megainteressant,« siger Ismail Gögenur, der er professor og overlæge på Sjællands Universitetshospital om studiets resultat. Ismail Gögenur, professor, dr.med. og overlæge ved Sjællands Universitetshospital.Fold sammenLæs mereFoto: Mathias Svold. Man har ikke vidst så meget om årsagerne til tarmkræft blandt unge, og dette studie nærmer sig en »rygende pistol«, fordi der direkte kan tegnes en linje mellem bestemte bakterier og tarmkræft hos unge, forklarer han. »Det er her, hvor det er ved at være interessant i forhold til udvikling af nye kræftbehandlinger, fordi studiet udpeger et mål, som kan påvirke cancerens udvikling.« Studier som dette bringer tarmkræftlæger tættere på at kunne forebygge, screene for sygdommen og behandle den. »Med denne nye viden er vi tættere på at udpege de relevante unge, hvor en kikkertundersøgelse af deres tyktarm ville kunne forhindre udvikling af kræft, fordi man fanger den i tide, altså mens det er en lille polyp,« siger Ismail Gögenur. Fundene skal valideres først, understreger han. »Men det tror jeg godt kan lade sig gøre. Der er i hvert fald tændt et lys i horisonten.« Forskerne understreger, at der er behov for mere forskning for at kunne fastslå, om colibactin er en direkte årsag. Et stort spørgsmål er, hvorfor flere unge i mange lande udsættes for colibactin-producerende bakterier. Forskerne har flere hypoteser, herunder, at det kan skyldes kostvaner præget af ultraforarbejdet mad. Den mistanke deler Ismail Gögenur, som forklarer, at det kan hænge sammen med tilsætningsstoffer, men det er ikke noget, man har sikker viden om, forklarer han. Den eksisterende forskning peger på, at særligt én faktor er vigtig for at undgå tarmkræft, fortæller han. Fysisk aktivitet og at undgå en stillesiddende livsstil. Antallet af nye tilfælde af tarmkræft i Danmark blandt 10-39-årige forventes atstige lidt frem mod 2030, men at ligge på samme niveau om cirka tyve år, som de seneste tal viser.     ",
        "metadata": {
            "source": "https://www.berlingske.dk/vores-liv/flere-unge-faar-tyktarmskraeft-nyt-megainteressant-studie-peger-paa",
            "image_url": "https://berlingske.bmcdn.dk/media/cache/resolve/image_x_large_vertical/image/191/1919341/24946811-afasdfasdfasdfasdfasdfasdf.jpg",
            "publication_time": "Onsdag d. 14. maj 2025, kl. 08.24",
            "author": "Philip Sune Dam",
            "related_links": [],
            "attachments": []
        }
    }
}