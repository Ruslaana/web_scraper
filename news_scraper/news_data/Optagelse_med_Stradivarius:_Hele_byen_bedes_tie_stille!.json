{
    "version": "1.0",
    "document": {
        "id": 8242,
        "title": "Optagelse med Stradivarius: Hele byen bedes tie stille!",
        "content": "Florencia Rastelli stod som naglet til gulvet. Som erfarenbaristahavde hun aldrig før spildt en eneste kop kaffe, fortæller hun. Men da hun for nylig tørrede disken af på café Chiave di Bacco, hvor hun arbejder, kom hun til at ramme et glas, som faldt på gulvet og gik i tusind stykker. Kunderne på caféen stivnede også. »Af alle dage,« tænkte Rastelli, »skulle det lige være i dag.« »En politibetjent stak tilmed hovedet ind og bad mig om at dæmpe mig. Jeg var så flov!« Indbyggerne i Cremona er usædvanligt følsomme over for støj lige for tiden. Politiet har afspærret gaderne i den ellers så travle bymidte, og trafikken er blevet omdirigeret. Under en nylig pressekonference bønfaldt borgmester Guanluca Galimberti byens borgere om at undgå høje og unødvendige lyde. Cremona er hjemsted for nogle af verdens fineste instrumentbyggere, herunder Antonio Stradivari, der i det 17. og 18. århundrede frembragte de måske fineste violiner og celloer, som nogensinde er lavet. Byen har besluttet at støtte et ambitiøst projekt, som handler om digitale lydoptagelser af Stradivarius-violiner. Instrumenter af Amati og Guarneri del Gesù, to andre berømte instrumentbyggere fra Cremona, vil også blive optaget og gemt for eftertiden. Men det betyder, at folk skal være stille. En Stradivarius-violin, -bratsch eller -cello repræsenterer højdepunktet inden for lyddesign, og ingen har hidtil været i stand til at genskabe deres unikke toner. Den 31-årige Gabriele Schiavi spiller her på en violin bygget af Giuseppe Guarneri. Optagelse i Museo del Violinos koncertsal.Fold sammenLæs mereFoto: ISABELLA DE MADDALENA.  Ifølge Fausto Cacciatori, kurator på Cremonas Museo del Violino, havde hver eneste Stradivarius sin »helt egen personlighed.« Men, tilføjer han, deres distinkte lyd »vil uværgerligt ændre sig,« og den kan være tabt i løbet af få årtier. »Det er en del af deres livscyklus,« siger Cacciatori. »Vi bevarer og restaurerer dem, men når de har opnået en vis alder, bliver de for skrøbelige til at spille på, og så 'falder de i søvn' så at sige.« For at undgå, at fremtidige generationer må undvære lyden af instrumenterne, er tre lydingeniører i færd med at oprette en Stradivarius Lydbank - en database med alle tænkelige toner, som fire udvalgte instrumenter fra Museo Del Violino kan frembringe. En af lydingeniørerne fortæller, at lyden i databasen vil kunne manipuleres med software, så man kan lave nye optagelser, selv om det originale instrument er gået til sengs for nu at blive i Cacciatoris billede. Fremtidens musikere vil være i stand til »at optage en sonate med et instrument, som ikke længere kan spille,« siger Mattia Bersani. »Det vil sætte mine børnebørn i stand til at høre, hvordan en Stradivarius lød,« siger den tidligere DJ Leonardo Tedeschi, som fandt på projektet. »Vi sikrer udødeligheden for de fineste instrumenter, som nogensinde har eksisteret.« Gennem hele januar måned har fire musikere spillet på to violiner, en bratsch og en cello, og de har arbejdet sig igennem hundredvis af skalaer og arpeggioer og anvendt forskellige teknikker med buen eller pizzicato. 32 ultrafølsomme mikrofoner opstillet i museets auditorium har opfanget lyden. »Det er fysisk og mentalt udfordrende for dem,« siger lydteknikeren Thomas Koritke fra Hamburg, som leder projektet. »De skal spille hundredtusindvis af individuelle toner og tonefølger i otte timer om dagen, seks dage om ugen. Og det varer ved i mere end en måned.« Det har også taget lang tid at organisere projektet, røber Koritke. »Det tog os et par år at overtale museet til at låne os de 500 år gamle instrumenter,« fortæller han. Derpå skulle de finde musikere fra den øverste hylde, som samtidig kendte instrumenterne ud og ind. Og endelig skulle de studere akustikken i auditoriet og bearbejde den, så den passede til instrumenternes lyd. I 2017 mente teknikerne omsider, at projektet var klar til at lægge fra land. Men så udløste en lydprøve et alvorligt tilbageslag: »Gaderne omkring auditoriet er alle brolagte, og det er et lydmæssigt mareridt,« klager Tedeschi. Lyden af en bilmotor, eller en kvinde i høje hæle, giver vibrationer, som løber under jorden og forplanter sig til mikrofonerne. Det gør optagelserne værdiløse, forklarer han. »Enten skulle vi lukke området fuldstændigt ned, eller også måtte vi opgive hele projektet.« Heldigvis for lydingeniørerne er Cremonas borgmester også formand for Stradivarius-fondet, som ejer Museo Del Violino. Han godkendte, at gaderne omkring museet blev lukket i fem uger, og appellerede til byens indbyggere om at dæmpe sig lidt. »Vi er den eneste by i verden, som bevarer både instrumenter og deres stemmer,« siger borgmester Galimberti. »Der er tale om et enestående projekt med blikket rettet mod fremtiden. Jeg er sikker på, at de gode mennesker i Cremona vil forstå, at det var nødvendigt at lukke området af.« Thomas Koritke i sit lille lydlaboratorium under koncertsalen i Museo del Violino.Fold sammenLæs mereFoto: ISABELLA DE MADDALENA.  Den 7. januar afspærrede politiet gaderne. Auditoriets ventilation og elevatorer blev slukket. Alle elpærerne i koncerthallen blev skruet ud for at undgå en uvelkommen knitren. På museets førstesal trak Cacciatori et par fløjlshandsker på og løftede en bratch ud af glasskabet. Han inspicerede den nøje, før en sikkerhedsvagt fulgte ham og instrumentet to trapper ned til auditoriet. Kuratoren rakte bratschen til hollandske Wim Janssen, som skridtede ud på midten af scenen. Her satte han sig på en stol i halvmørket. Over ham hang guirlander af mikrofoner. De tre lydingeniører forlod lokalet og indtog deres pladser i et lydtæt rum ved siden af, fyldt med højttalere, computerskærme, servere og kabler. Janssen var udstyret med en lille øresnegl, så han kunne høre instruktionerne fra Thomas Koritke. »Værsgo,« hviskede Koritke. Janssen stemte i med en C-durs skala, og lydingeniørerne fulgte udslagene på deres skærme. Tedeschi smilede bredt af fornøjelse. Men så skete det, og de stivnede alle som én. »Stop lige et øjeblik,« sagde Koritke, og Janssen løftede buen. Ingeniørerne spolede tilbage og spillede optagelsen igennem. Koritke hørte problemet, højt og tydeligt. »Hvem var det, der tabte et glas på gulvet?« Oversættelse: Lars Rosenkvist ",
        "metadata": {
            "source": "https://www.berlingske.dk/europa/optagelse-med-stradivarius-hele-byen-bedes-tie-stille",
            "image_url": "https://berlingske.bmcdn.dk/media/cache/resolve/image_x_large_vertical/image/111/1110289/22607206-stradivarius-sound-1.jpg",
            "publication_time": "Søndag d. 27. januar 2019, kl. 09.37",
            "author": null,
            "related_links": [],
            "attachments": []
        }
    }
}