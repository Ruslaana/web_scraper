{
    "version": "1.0",
    "document": {
        "id": 20388,
        "title": "»Vi skal fortælle historier til hjertet«",
        "content": "Hun har mødt kræftsyge kvinder, fortvivlede forældre og sociale særtilfælde - for levende og fængende at fortælle deres historier i Berlingske Tidende. Og torsdag blev journalist Line Holm Nielsen selv mødt med klapsalver og rosende ord, da hun modtog en af de fornemste journalistiske priser herhjemme Redaktør Kristian Dahls Mindelegat. »Hendes interview er sobre beskrivelser af menneskelige skæbner, og hun formår at skabe tillid hos de mennesker, hun møder, og få dem til at åbne sig,« lød det fra Kristian Dahl-udvalgets formand Lykke Wiborg Christensen, der bl.a. roste Line Holm Nielsen for hendes bydelsportræt af Bispebjerg, 2400 Unhappiness og den dybdeborende artikelserie I Lægens Hænder. Line Holm Nielsen benyttede anledningen til at sende en opfordring til mediebranchen: »Alt kan fortælles med skruer og møtrikker i den store nyhedsmaskine, men journalistik er mere end det. Vi skal ikke kun skrive til hjernen, vi skal også fortælle historier til hjertet,« sagde hun.",
        "metadata": {
            "source": "https://www.berlingske.dk/samfund/vi-skal-fortaelle-historier-til-hjertet",
            "image_url": "https://berlingske.bmcdn.dk/media/cache/resolve/image_x_large/image/88/881062/2381572-line-holm-nielsen.jpg",
            "publication_time": "Torsdag d. 25. marts 2010, kl. 22.30",
            "author": "Elisabeth Arnsdorf Haslund",
            "related_links": [],
            "attachments": []
        }
    }
}