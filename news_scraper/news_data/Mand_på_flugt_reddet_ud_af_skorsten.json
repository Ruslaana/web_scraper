{
    "version": "1.0",
    "document": {
        "id": 18037,
        "title": "Mand på flugt reddet ud af skorsten",
        "content": "Nykøbing Falster: En 40-årig mand vil formentlig se tilbage på søndagen som en rigtig møgdag, hvor han først sad spærret inde i en skorsten og senere på dagen i en celle. - Vi får søndag formiddag en anmeldelse om, at der løber en mand rundt på nogle skure og nogle tage i Stubbekøbing, fortæller vagtchef Anders Mikkelsen fra Sydsjællands og Lolland-Falsters Politi. - Han fortsætter op på Stubbekøbing Museum, hvor han løber hen ad tagryggen. På et tidspunkt enten hopper eller falder han så ned i skorstenen, siger vagtchefen. Manden faldt seks-syv meter ned i skorstenen og sad uhjælpeligt fast. - For at komme ham til undsætning måtte redningsmandskabet først bryde en dør til museet op. Derefter blev der hugget hul i skorstenen inde i bygningen, så manden kunne komme ud, forklarer Anders Mikkelsen. Den 40-årige, der kommer fra området, slap for skader efter turen i skorstenen, men hans trængsler var ikke overstået. Da han endelig var reddet ud fra den trange skorsten, gik der nemlig ikke lang tid, før han blev spærret inde igen. Denne gang i en celle i arresthuset. - Det viste sig, at han var efterlyst, fordi han var udeblevet efter udgang fra Jyderup Statsfængsel, siger Anders Mikkelsen, der ikke har nogen forklaring på, hvorfor manden løb rundt på tagene i Stubbekøbing. /ritzau/",
        "metadata": {
            "source": "https://www.berlingske.dk/samfund/mand-paa-flugt-reddet-ud-af-skorsten",
            "image_url": "https://berlingske.bmcdn.dk/media/cache/resolve/image_x_large/image/61/610136/13483180-fotoflde.jpg",
            "publication_time": "Søndag d. 29. maj 2016, kl. 18.02",
            "author": null,
            "related_links": [],
            "attachments": []
        }
    }
}