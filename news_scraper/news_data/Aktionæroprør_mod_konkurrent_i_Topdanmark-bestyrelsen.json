{
    "version": "1.0",
    "document": {
        "id": 15892,
        "title": "Aktionæroprør mod konkurrent i Topdanmark-bestyrelsen",
        "content": "Det er langt fra sikkert, at Topdanmark-bestyrelsens forslag, om at give den finske forsikringskoncern If en plads i bestyrelsen glider glat igennem på generalforsamlingen den 10. april. Ifølge dagbladet Børsen er der ved at rejse sig et aktionæroprør mod at give en konkurrent adgang til bestyrelseslokalet. If, der udover at være konkurrent til Topdanmark også er storaktionær med 25 pct. af aktierne og 28 pct. af stemmerne i Topdanmark, har ønsket en mand i Tops bestyrelse, og det er ikke hvem som helst. Således er det If's adm. direktør Torbjörn Magnusson, som bestyrelsen nu indstiller til valg ved generalforsamlingen.  Topdanmark har imidlertid fra gammel tid en vedtægtsbestemmelse, som forhindrer, at en konkurrent kan sidde i bestyrelsen. Som en konsekvens af at bestyrelsen foreslår valg af Torbjörn Magnusson, indstilles det derfor til generalforsamlingen, at denne vedtægt tilpasses.  Men det får ikke lov at gå upåagtet hen. Kapitalforvalteren SEB Asset Management, der ejer mere end to pct. af Topdanmark, forsøger således nu at samle andre aktionærer til at kæmpe mod en vedtægtsændring, der giver If adgang til Tops bestyrelse.  »Jeg vil gerne samle modstand mod vedtægtsændringen i Topdanmark for at undgå, at Thorbjörn Magnusson kan vælges. Det er mærkeligt at have en konkurrent i bestyrelsen. Det hører ingen steder hjemme,« siger Karsten Søndermølle, der er porteføljeforvalter i SEB Asset Management til dagbladet Børsen. I hvert fald har SEB støtte hos den anden kapitalforvalter, Carnegie Asset Management, der ifølge Børsen deler bekymringen om at have en konkurrent i Topdanmarks bestyrelse.    ",
        "metadata": {
            "source": "https://www.berlingske.dk/virksomheder/aktionaeroproer-mod-konkurrent-i-topdanmark-bestyrelsen",
            "image_url": "https://berlingske.bmcdn.dk/media/cache/resolve/image_x_large/image/32/328868/7248888-michael-pram-rasmussen-bestyrelsesformand-i-ap-mller-mrsk.jpg",
            "publication_time": "Fredag d. 21. marts 2014, kl. 08.12",
            "author": "Sonny Wichmann",
            "related_links": [],
            "attachments": []
        }
    }
}