{
    "version": "1.0",
    "document": {
        "id": 10856,
        "title": "Franske vinbønder får milliarder for at ødelægge overskudsproduktion",
        "content": "Tørsten efter fransk vin er begyndt at aftage i en grad, så den franske regering nu er klar til at betale vinproducenterne for at destruere overskudsproduktionen. Det franske landbrugsministerium har fået godkendt af EU, at det kan bruge 200 millioner euro (1,49 milliarder kroner) på såkaldt krisedestilleringshjælp. Den ventes frem for alt at ville gå til områderne Bordeaux og Languedoc. Der bliver nemlig produceret alt for megen vin i forhold til, hvad der kan afsættes, og derfor skal vinen nu destilleres til ætanol, som herefter kan sælges til brug i industrien, for eksempel i parfumer og til hånddesinfektion. Ifølge den britiske finansavis Financial Times anslår den franske vinbranche, at dette års overskudsproduktion af vin vil være på hele tre millioner hektoliter. Det svarer til syv procent af hele sidste års produktion, som var på 42 millioner hektoliter. Vinproducenterne er ramt af, at franskmændene selv er begyndt at drikke mindre vin end tidligere. Samtidig stiger konkurrencen på eksportmarkederne, og i Kina, som er verdens største forbrugermarked, er salget gået tilbage. Derfor skal krisehjælpen ifølge landbrugsminister Marc Fesneau »standse prisernes kollaps og hjælpe vinproducenterne med at finde nye indtægtskilder«. Han slår samtidig fast, at vinproducenterne er nødt til »at tilpasse sig ændringerne i forbruget og tilpasse produktionen til morgendagens efterspørgsel«. Franskmændenes forbrug af rødvin er faldet med 32 procent på ti år frem til 2022, og især de unge foretrækker spiritus og øl eller drikker generelt mindre alkohol. Den franske regering giver også støtte, hvis man nedlægger vinmarker og omdanner dem til skove eller blot lader dem stå hen. Omkring 1.000 vinbønder i Bordeaux-området har allerede søgt om støtte til at fjerne 9.200 hektar med vin, svarende til omkring otte procent af det samlede, bevoksede areal i regionen. Mange vinbønder har allerede taget konsekvensen af den vigende efterspørgsel på de mere tilgængelige bordvine og satser i stedet på at hente indtjeningen hjem på topvine og champagner. Vin og spiritus er topprodukter i Frankrigs eksport. De indbragte i 2022 i alt 17,2 milliarder euro (128,2 milliarder kroner), hvilket var ti procent mere end året før.",
        "metadata": {
            "source": "https://www.berlingske.dk/virksomheder/franske-vinboender-faar-milliarder-for-at-oedelaegge",
            "image_url": "https://berlingske.bmcdn.dk/media/cache/resolve/image_x_large/image/170/1708882/24510063-france-bordeaux-wine.jpg",
            "publication_time": "Mandag d. 28. august 2023, kl. 08.47",
            "author": "Thomas Breinstrup",
            "related_links": [],
            "attachments": []
        }
    }
}