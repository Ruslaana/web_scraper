{
    "version": "1.0",
    "document": {
        "id": 14641,
        "title": "Fortrinlig Philip Roth-filmatisering",
        "content": "Ethvert liv slår en dag et afgørende sving. Det være sig til det bedre eller det værre, og det sidste er tilfældet i Philip Roths roman »Indignation« og i James Schamus’ grundgode filmatisering af samme. Men hvor Roth er en etableret forfatter, er Schamus et ubeskrevet blad som instruktør. Derfor er det også imponerende, hvor dygtigt han i sin sene debut – han er 57 – iscenesætter romanens fortælling om mønstereleven Marcus, der i 1951 rejser fra sin jødiske familie i New Jersey for at læse på et kristent universitet i Ohio.  Der møder han den gylden-smukke, men skrøbelige Olivia, der bringer ham ud af balance, såvel akademisk som seksuelt. Og da han midt i ubalancen kaldes ind til dekanen, kommer han til at røbe sin ateisme, og her er der mere på spil end en udvisning, idet Marcus’ legatfinansierede studier samtidig er en måde at undgå indkaldelse til Koreakrigen. »Indignation« er en skæbnefortælling og rummer samtidig en ubærlig, Mefisto-lignende pagt, der ikke skal røbes her, men opleves i det vemodige, lavmælte drama, hvor Logan Lerman er brillant som den fortvivlende unge Marcus, og Tracy Letts spiller dekanen med patriarkens velmenende, altødelæggende ignorance. Hvad:Indignation​Instruktør:James Schamus.Medvirkende:Logan Lerman, Tracy Letts.Hvor:Premiere over hele landet.",
        "metadata": {
            "source": "https://www.berlingske.dk/kultur/fortrinlig-philip-roth-filmatisering",
            "image_url": "https://berlingske.bmcdn.dk/media/cache/resolve/image_x_large/image/25/253933/15550327-saxo-photo.jpeg",
            "publication_time": "Onsdag d. 23. november 2016, kl. 22.30",
            "author": "Jeppe Krogsgaard Christensen",
            "related_links": [],
            "attachments": []
        }
    }
}