{
    "version": "1.0",
    "document": {
        "id": 3459,
        "title": "Volkswagen-konflikt risikerer at række ind i 2025",
        "content": "Der er ingen udsigt til en hurtig løsning på den strid, som har kastet den tyske bilgigant Volkswagen ud ien række strejker på et kritisk tidspunkt. Mandag mødes ledelsen med topchef Oliver Blume igen med den magtfulde fagforening IG Metall i en femte forhandlingsrunde, men forventningen er nu, at konflikten risikerer at strække sig ind i 2025, skriver nyhedsbureauet Bloomberg. Begge parter ønsker at nå en aftale inden jul, men står alenlangt fra hinanden. Fagforeningerne ønsker at undgå fabrikslukninger og massefyringer, sådan som Volkswagens ledelse har meldt ud i en stor spareplan. Volkswagen kæmper for at rette økonomien op, som er presset af et svigtende bilsalg på et tidspunkt, hvor de europæiske bilproducenter skyder store penge i atomstille sig fra benzin- og dieselbiler, som bliver forbudt at sælge i EU fra 2035, til elbiler. Men hvor elbiler gennem de seneste år har oplevet et boomende salg, er der nu reelt tale om en tilbagegang i Europa. Samtidig presses bilproducenterne af kinesiske konkurrenter, som slås på prisen. Der er planlagt to dages forhandlinger mandag og tirsdag. IG Metall har dog allerede gjort klar til en afstemning i slutningen af ugen om en 24-timers strejke på alle Volkswagen-fabrikker i januar. Titusinder af fabriksarbejdere har i december nedlagt arbejdet to gange, fordi der stadig ikke er fundet en aftale. Også i Italien er der bilballade. Her lover den italienske regering med premierminister Giorgia Meloni i spidsen nu at være klar til samarbejde med bilgiganten Stellantis, hvis man kan enes om at bevare arbejdspladser og undgå fabrikslukninger. Stellantis, der ejer bilmærker som Citroën, Peugeot, Fiat og Opel, sagde tidligere i december farvel til sin topchef, Carlos Tavares, som italienske politikere igen og igen har anklaget for at flytte produktionen til udlandet og dermed negligere de historiske bilfabrikker i Italien. »Hvis tilgangen er konstruktiv, hvis der er villighed til at bevare fabrikker og arbejdspladser, er vi klar til at gøre vores del,« sagde Giorgia Meloni i Rom på et møde i sit parti, Italiens Brødre, ifølge nyhedsbureauet Reuters. Meloni skal sammen med industriminister Adolfo Urso mødes med den italienske bilbranche og lokale fagforeninger 17. december for at drøfte muligheder. ",
        "metadata": {
            "source": "https://www.berlingske.dk/virksomheder/volkswagen-konflikt-risikerer-at-raekke-ind-i-2025",
            "image_url": "https://berlingske.bmcdn.dk/media/cache/resolve/image_x_large_vertical/image/186/1869049/24853511-epa11766205-volkswagen-vw-employees-attend-a-ral.jpg",
            "publication_time": "Mandag d. 16. december 2024, kl. 12.24",
            "author": "Thomas Breinstrup",
            "related_links": [],
            "attachments": []
        }
    }
}