{
    "version": "1.0",
    "document": {
        "id": 6668,
        "title": "Soldaterne skød ind i det forkerte hus: »Hvorfor slår I mit barnebarn ihjel?«",
        "content": "Det ville være synd at sige, at der er pres på belægningen på Hotel Cinema i disse dage. Gangene på de ti etager, der troner stolt over centrum af Jenin, der ligger på Vestbredden, er som støvsuget for gæster. Alligevel afviser receptionisten vores ønske om et værelse med en balkon, der vender mod vest. Udsigten ud over byen er ganske vist ideel, medgiver han. Men det kan på ingen måde anbefales at nyde solnedgangen derfra. Tidligere gæster har oplevet at få deres ophold forstyrret af kugler. Skudhullerne i tapetet kan stadig ses. Det vil receptionisten ikke byde os. For blot ti minutters gang mod vest ligger byens flygtningelejr, som israelske soldater har indtaget under en af de mest omfattende operationer på Vestbredden i årevis. Et sted, man bør holde en vis distance til, forklarer ambulancechaufføren Hazem, der ofte er i lejren i embeds medfør. Israelske styrker affyrer ofte varselsskud mod Hazems ambulance.Fold sammenLæs mereFoto: gunnar willum. Nervøse israelske soldater har for vane at kommunikere med kugler, når de vil holde folk på afstand. Han oplever ofte, at de affyrer varselsskud ned i vejen, når han er mødt op på det rigtige sted på det forkerte tidspunkt for at samle sårede op. Flere af projektilerne er med asfalten som afsæt endt i hans ambulance. Det kender Muhammed, en lokal fotograf, alt til. Hans bil har også modtaget adskillige »påbud« om at holde sig væk. En af dem ramte hans arm, da han med sit kamera kom for tæt på israelerne under operationen. Han måtte på hospitalet og opereres. Han har stadig et langt ar på underarmen og kan ikke lukke hånden. Derfor vælger vi at holde os på behørig afstand, da vi i selskab med Muhammed støder på en israelsk patrulje i udkanten af lejren. Cirka 70 meter nede ad en vej står en gruppe soldater omkring et par jeeps og en pansret gravko. Den har allerede taget to store bidder af vejen. Israelske soldater har ikke bare taget krudt og kampvogne, men også bulldozere og gravkøer i brug i forsøget på at ødelægge underjordiske tunneller.Fold sammenLæs mereFoto: gunnar willum. De lokale har for vane at grave vejsidebomber ned i vejbanen for at give de indtrængende en varm velkomst. De seneste år er kolonner af israelske jeeps blevet en del af gadebilledet i Jenin. Under dække af natten og kamphelikoptere har de med hævede rifler stormet lejren, på menneskejagt efter militante fra Hamas eller lokale modstandsgrupper. Men de er som regel forsvundet lige så pludseligt, som de er kommet. Lejrens virvar af gyder og gader, der sjældent er brede nok til at presse en bil igennem, er som skabt til bagholdsangreb. Enhver kommandosoldats mareridt. Men mændene omkring gravkoen foran os ser ikke ud til at have travlt. De går roligt til og fra køretøjet. De skal ingen steder foreløbig. Den israelske forsvarsminister, Israel Katz, har erklæret, at hans folk bliver, lige indtil terrornetværket i lejren er rykket op med rode. Og det kan tage lang tid. Med sprængstof og bulldozere er de gået i gang med at rydde op i det, de ser som Vestbreddens største terrorrede. Huse tilhørende eftersøgte for terrorangreb bliver sprængt i luften. Underjordiske huler og tunneller bliver ødelagt. Det er det, gravkoen foran os bruges til. Det er lektionen fra Gaza, mener Katz. At man er nødt til at blive og besætte området. For så snart de israelske styrker trækker sig fra et område, de har ryddet, vender de militante tilbage. For den uhellige alliance af hellige krigere, kriminelle og voldsparate unge mænd, der har styret lejren og dens indbyggere, er for længst over alle bjerge. De ved af bitter erfaring, at de ikke kan stille meget op mod kampfly, droner og tanks. Men står det til forsvarsministeren og hans generaler, skal de militante ikke regne med at vende tilbage til lejren i Jenin foreløbig. For de israelske soldater vil blive for at sætte en stopper for de angreb på israelske soldater og civile, som lejren er arnested for. Alle indgange til lejren er afspærret. De, der forsøger at nærme sig, bliver ofte gennet væk af kugler. Vi opgiver at gøre forsøget. Godt det samme, mener oversætteren , der selv er fra lejren. For der er alligevel ikke nogen hjemme. Alle lejrens 12.000 indbyggere er flygtet. Flygtning for anden gang. 40.000 palæstinensere er drevet på flugt af en massiv israelsk operation mod radikale grupper på VestbreddenFold sammenLæs mereFoto: gunnar willum. FN skønner, at operationen i lejrene omkring Jenin, Tulkarm og Tubas foreløbig har sendt40.000palæstinensere på flugt. Det er det største antal siden Seksdageskrigen i 1967, hvor Israel erobrede Vestbredden, Østjerusalem, Gazastriben og Golanhøjderne. Og det er kun begyndelsen. For der skal sættes en endelig stopper for den massive våbensmugling fra Jordan til den nordlige del af Vestbredden. Den israelske regering frygter, at en slags miniature-Gaza er ved at opstå på Vestbredden. I en landsby lidt uden for Jenin møder vi Sahar Ahmed. Hun og hendes familie er blandt de fordrevne. Hendes families hus i lejren blev overtaget af israelske soldater, der gjorde det til en midlertidig militærpost. Da soldaterne forlod huset i starten af februar, sprængte de det i luften. På en video, der cirkulerede blandt de flygtede naboer, forsøgte hun forgæves at finde sit hus. »Alle tegnede grønne cirkler om deres huse. Men mit var der ikke længere.«  Røg stiger op efter eksplosioner under en israelsk operation i Jenins flygtningelejr.Fold sammenLæs mereFoto: Raneen Sawafta/Reuters/Ritzau Scanpix. Bygningens tre etager delte hun med sine brødre og søstre. »Et hus er ikke bare sten og mørtel,« siger hun. »Et hjem er sikkerhed og tryghed. Nu er det væk.« Hvorfor netop hendes families hus blev udset til den kollektive afstraffelse, som det israelske militær ofte anvender for at straffe familierne til terrorister, ved hun ikke. Ingen i hendes familie har noget med Hamas, Islamisk Jihad eller de andre væbnede grupper at gøre, insisterer hun. Hendes familie og naboer er efterkommere af flygtninge, der under krigen i 1948 blev fordrevet fra området omkring Haifa, der i dag ligger i Israel. Det er ikke første gang, hun selv er blevet hjemløs. I 2002 blev hendes hjem lagt i ruiner under en israelsk invasion. Nye naboer? Israelske soldater i Jenins flygtningelejr.Fold sammenLæs mereFoto: Jaafar Ashtiyeh/AFP/Ritzau Scanpix. Men denne gang tvivler hun på, om familien vil kunne vende tilbage og genopbygge. For de israelske soldater har gjort det klart, at de ikke rejser foreløbig. »De siger til os. »Vi går ikke vores vej i dag eller i morgen. I bliver nødt til at leve med os.« Det mener Zahar Ahmad er en utålelig situation. At skulle gå gennem kontrolposter og blive mødt af bevæbnede soldater, hver gang hun går uden for sin dør. Zahar Ahmad med sit barnebarn Tia på skødet og sønnen ved siden af. Familiens hus i Jenins flygtningelejr blev sprængt i luften af israelske styrker.Fold sammenLæs mereFoto: gunnar willum.  Bassam Assous var hjemme, da de israelske styrker opsøgte hans hus. Det ligger uden for Jenin. I en landsby, som ikke er kendt for at være hjemsted for militante. En aften i slutningen af januar, da han spiste aftensmad sin kone, tre døtre og barnebarnet Leila, hørte han pludselig skud uden,for huset. »Mine døtre løb straks ind i husets indre med Leila,« fortæller Bassam Assous, der er skolelærer i fysik. Så fløj de første kugler gennem ruden på familiens dagligstue på første sal. Bassam Assous viser stedet, hvor kuglerne trængte gennem ruderne. »Jeg hørte mine døtre skrige. Da jeg kom ind i værelset, så jeg, at Laila var blevet ramt i baghovedet,« fortæller han. »Jeg greb hende og løb ned ad trappen.« Da han trådte ud af sin hoveddør med det blødende barn i armene, blev han mødt af hævede geværer. »Der var soldater overalt. De pegede alle deres våben mod mig. Jeg råbte til soldaterne. »Hvorfor skyder I på mit hus? Hvorfor slår I mit barnebarn ihjel?« Geværerne blev sænket. »De så overraskede ud.« Synet af det døende barn var ikke det, de havde ventet. De israelske specialstyrker var på jagt efter en mistænkt. De var kommet til den forkerte adresse. Israels forsvarsministerium har indrømmet, at Bassam Assous to-årige barnebarn blev dræbt ved en fejltagelse.Fold sammenLæs mereFoto: gunnar willum. »En soldat så på mig. Og på Leila. Så sagde han undskyld.« »»Hvad skal jeg bruge en undskyldning til?« råbte jeg. »Jeg vil have hjælp.«« På det tidspunktet var Leila allerede bevidstløs. Hun blødte fra hovedet. Enhedens paramediciner blev tilkaldt, men efter en kort undersøgelse erklærede han, at der ikke var noget, han kunne gøre, og tilkaldte en ambulance. »Min kone løb med hende i armene for at komme ambulancen i møde.« Men det var for sent. Leila blev to år. Det israelske forsvarsministerium har indrømmet, at angrebet var en fejltagelse.",
        "metadata": {
            "source": "https://www.berlingske.dk/internationalt/soldaterne-skoed-ind-i-det-forkerte-hus-hvorfor-slaar-i-mit",
            "image_url": "https://berlingske.bmcdn.dk/media/cache/resolve/image_x_large/image/189/1897862/24906002-bassam-assous-barnebarn-laila-blev-drbt-af-israel.jpeg",
            "publication_time": "Lørdag d. 08. marts 2025, kl. 12.03",
            "author": "Gunnar Willum",
            "related_links": [],
            "attachments": []
        }
    }
}