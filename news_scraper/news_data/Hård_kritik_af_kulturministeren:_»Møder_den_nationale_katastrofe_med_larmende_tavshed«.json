{
    "version": "1.0",
    "document": {
        "id": 9061,
        "title": "Hård kritik af kulturministeren: »Møder den nationale katastrofe med larmende tavshed«",
        "content": "Kulturminister Joy Mogensen (S) har indtil videre afvist tanken om særlige kulturstøttepakker i forbindelse med coronakrisen. Hun har henvist kulturinstitutionerne til at forsøge at få økonomisk hjælp i de puljer, der generelt er meldt ud for selvstændige erhvervsdrivende, og som alle brancher kan søge. »Det er en krise, som rammer hele samfundet. Forudsætningen for, at vi kan fungere som samfund og holde sammen undervejs, og i virkeligheden også bagefter, er, at vi ikke konkurrerer om, hvem der råber højest om, hvem der skal have de højeste kompensationer,« sagde hun i sidste uge til Berlingske. Situationen ser imidlertid anderledes ud i vores skandinaviske nabolande. I Norge har regeringen stillet 900 mio. norske kroner til rådighed for arrangører indenfor det felt, det norske kulturministerium dækker. 600 mio. kr. går til idrætten og frivillige organisationer, mens kulturen får mulighed for at søge om kompensation i en pulje på 300 mio. kr., som uddeles af kulturministeriets allerede eksisterende støttebevilgende organer. Foreløbig gælder kompensationen april måned ud. Herefter vurderer de norske myndigheder situationen. Den norske kulturminister Abid Raja har desuden gjort sig bemærket ved at skrive et personligt indlæg i avisen Morgenbladet, hvor han bl.a. fortalte, hvordan han som minister havde måttet redefinere sin opfattelse af  kulturlivet som en branche med mennesker, der levede i sus og dus. Direkte henvendt til læseren skrev han: »Jeg tror, du i lighed med mig har taget bredden i kulturlivet for givet. Men er der noget, denne situation viser os, er det, at ingenting er en selvfølge. Kunsten og kulturen har til alle tider samlet os, nu er tiden inde til at samle sig og sikre, at vi har et kunst – kulturliv også i fremtiden.«  Han hyldede desuden norske kunstneres hurtighed i forhold til at stille deres evner til rådighed på sociale medier og via digitale links. »Kunsten og kulturen er det, som samler os på tværs af økonomiske skillelinjer eller geografisk placering. Det, som gør, at vi kan sidde i karantæne hjemme og alligevel dele en unik oplevelse med tusindvis af andre. Kultur er et fællesskab,« skrev han. Også i Sverige har et politisk flertal kunnet enes om ekstra, akut støtte på foreløbig en mia. svenske kroner til kulturen og idrætten. Støttetilsagnet blev meddelt fredag på et TV-transmitteret pressemøde. »Når vi står over for store udfordringer, spiller kulturen og idrætten en vigtig rolle for mange mennesker,« sagde kulturminister Amanda Lindh ved den lejlighed, og pointerede, at dét, at adgangen til kultur og idræt er til stede, måske er vigtigere end nogensinde. I første omgang er støtten møntet på at holde hånden under private aktører, som er truet af umiddelbar, personlig konkurs. Og selv om store statslige institutioner som Den Kongelige Opera, nationalteatret Dramaten og museer også rammes hårdt, men i første omgang ikke kan forvente støtte, har den svenske kulturminister åbnet for, at der tillige skal findes løsninger for deres tabte indtjeningsmuligheder. »Det må vi vende tilbage til,« sagde hun. Flere stemmer i det danske kulturliv efterlyser nu, at den danske regering tager kulturens særlige behov alvorligt. Men også, at kulturministeren melder sig på banen i forhold til at betone vigtigheden af kulturen netop nu. En af dem er Christian Have, ejer af kommunikationsvirksomheden HAVE. Han ønsker sig en særlig »Marshall-hjælp« til kulturen med reference til de mange midler, USA postede i Europa for at få kontinentet på fode igen efter Anden Verdenskrig. De nuværende støttepakker hjælper slet ikke alle kulturinstitutioner, mener han, for det danske kulturliv er et broget tæppe af forskellige støtteordninger. Langtfra alle vil kunne søge hjælp i de eksisterende hjælpepakker. Christian Have, direktør i Have Kommunikation, foreslår en særlig »Marshall-hjælp« til kulturen. Uden en målrettet indsats risikerer vi at tabe 150 års arbejde på gulvet, mener han.Fold sammenLæs mereFoto: Michael Johansen. »Man nødt til at gå ind og detailrette hjælpepakker også mod kulturinstitutioner. Nogle museer er for eksempel kommunale institutioner, andre er selvejende, nogle er på finansloven. Alt det gør, at der er nogle udfordringer, som er anderledes for normale erhvervsvirksomheder.« Uden en målrettet indsats risikerer vi at tabe 150 års arbejde på gulvet, mener han. »Jeg efterlyser, at man forstår, at alt det, der normalt betragtes som det bløde, måske viser sig at være det hårde efter coronakrisen,« siger han. »Vi har gennem historien set, at kulturen og kunsten altid har skullet samle stumperne og læge sårene efter store kriser eller omvæltninger i et samfund. Det vil ikke være den samme verden, vi vender tilbage til. Der kommer til at være mange store spørgsmål i den danske befolkning efter dette her. Kulturen bliver en nødvendighed for, at vi sammen kan komme videre,« siger Christian Have, der mener, at det nu bør være langt klarere for alle, hvad det er, kultur betyder for samfundet. »Det bliver tydeliggjort nu, hvor meget kulturen betyder for vores demokrati og for de værdier, vores samfund hviler på. Nu handler det om, hvordan vi sammen kan bygge samfundet op igen. Der kommer kulturen til at spille en afgørende rolle,« siger han. Christian Have kunne også ønske sig, at man fra officielt hold viste større forståelse for vigtigheden af at tale om kulturens rolle netop nu: »Det kan det godt være, at man måske har vurderet, at man lige skal have overstået den store og voldsomme krisehåndtering, respekt for det. Jeg kunne bare godt tænke mig en meget større tydeliggørelse af vores kultur- og foreningsliv som det sted, hvor vores værdier, identitet og sammenhængskraft ligger. Både fra en kulturminister, men så sandelig også fra en statsminister. Fordi det er det, der skal give os håb for tiden efter corona. De stemmer måtte man gerne høre fra vores ledere snart. Når de ikke er kommet endnu, er mit håb, at de kommer.« Hassan Preisler: »Graver man i historien, har man store fortilfælde af socialdemokratiske politikere, der vidste, hvilken betydning, kulturen har. Men den måde, vores siddende kulturminister og regering taler om kulturen på, er jo så håbløs.«Fold sammenLæs mereFoto: Asger Ladefoged. Endnu hårdere er kritikken fra forfatter og radiovært Hassan Preisler: »Den første uge efter Danmark var blevet lukket ned, var jeg inde og kigge på Kulturministeriets hjemmeside. Der lå nogle håbløst forældede opdateringer om departementchefer, der havde fået nyt job. Mens Danmark gik ned, gik Kulturministeriet i stå. På alle niveauer vælger de at dreje nøglen om og gøre sig overflødige,« siger Hassan Preisler, der sammenligner det med DRs beslutning om at lægge P1 og P4 sammen i krisens første dage. »Det er en måde at illustrere for sin omverden på, at man selv mener, man er overflødig. Kulturministeriet møder den nationale katastrofe med larmende tavshed. For mig er det skandaløst. Det er ikke kun en selvydmygelse, men også en ydmygelse af mig og mine kolleger i branchen. Jeg er vred,« siger han. Også han savner en kulturminister, der taler kulturlivets sag: »Jeg gik så ind på Joy Mogensens facebookside for at se, om alle aktiviteterne så lå derovre. Der var kun lidt posts om, at hun deltager i Philip Fabers morgensang på DR. Ellers intet. Intet ord om, at nu skal kunsten og kulturlivet vise sit værd, og nu skal vi slå på tromme for den funktion, kulturen kan have i forhold til at motivere et fællesskab. Intet om, at det er nødvendigt, at vi holder liv i den del af vores samfund, så de store fortællinger om os bevares i denne tid, hvor vi i den grad har brug for dem. Intet om, at vi kan forbinde os fra menneskesjæl til menneskesjæl i denne tid, hvor vi jo er isolerede helt ned under gulvbrædderne i vores hjem. Det er jo det, kunsten og kulturen har som funktion. Den trænger ind i menneskers sjæl og forbinder den til andres.«  I det hele taget er Hassan Preisler ikke imponeret over den nuværende regerings forhold til kulturlivet: »Graver man i historien, har man store fortilfælde af socialdemokratiske politikere, der vidste, hvilken betydning, kulturen har. Men den måde, vores siddende kulturminister og regering taler om kulturen på, er jo så håbløs. Det er trist og forstemmende, og jeg tænker, der nødvendigvis må komme et efterspil. Hvis vi som kunstnere i Danmark accepterer at have en minister, der ser så meget ned på os, som hun åbenbart gør lige nu, så har vi ikke fortjent det tilskud, vi modtager,« siger han. »Vi bliver simpelt hen nødt til at rejse os op og protestere. Jeg taler ikke om, at vi ikke skal have respiratorer til dem, der ligger og gisper efter vejret. Min egen pensionsopsparing reduceres dag for dag. Det kan jeg godt acceptere. Men hvis jeg samtidig skal acceptere, at kunsten og kulturen er overflødig, at den alene er flødeskum på den store samfundskage, bliver jeg vred. For den er mere end det. Uden sjæl er der ingen grund til, at vi har hospitaler.«",
        "metadata": {
            "source": "https://www.berlingske.dk/kultur/haard-kritik-af-kulturministeren-moeder-den-nationale-katastrofe-med",
            "image_url": "https://berlingske.bmcdn.dk/media/cache/resolve/image_x_large/image/127/1276407/23381511-.jpg",
            "publication_time": "Onsdag d. 25. marts 2020, kl. 18.56",
            "author": "Jakob Steen Olsen",
            "related_links": [],
            "attachments": []
        }
    }
}