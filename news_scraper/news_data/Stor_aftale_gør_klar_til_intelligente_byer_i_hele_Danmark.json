{
    "version": "1.0",
    "document": {
        "id": 5736,
        "title": "Stor aftale gør klar til intelligente byer i hele Danmark",
        "content": "Den første store aftale om at nå bredere ud i landet med ny intelligent teknologi er på plads, så f.eks. gadelysene kun er tændt, når der kører en bil forbi, eller når der i øvrigt er brug for det for at skabe tryghed. Det er det sjællandske energi- og fibernet selskab SEAS-NVE, som går sammen med ejeren af det danske radio-/TV-sendenet, Cibicom, om at blive landsdækkende med alt fra intelligent styring af gadebelysning over affaldshåndtering til måleraflæsning. »I årevis har man talt omteknologi til intelligente byrum, også kaldet »smartcity«. Nu skalerer vi det for første gang op, så tusindvis af gadelamper fra senere i år og i begyndelsen af næste år kan styres intelligent. Nu skal teknologien vise sin værdi i praksis,« siger Martin Løbel, administrerende direktør for Cibicom, der kalder partnerskabet for »en hånd-i-hånd-aftale«. Cibicom, der i november 2018 blev solgt af den svenske stat til den europæiske kapitalfond Agilitas, driver de op mod 100 meter høje radio-/TV-master overalt i Danmark,har længe arbejdet på at udvide sit mastenet til andre opgaver, heriblandt tilkobling af milliarder af små følere og sensorer til internetforbindelsen, populært kaldet»Tingenes Internet« (på engelsk: »Internet of Things«, forkortet IoT). Derved kan de f.eks. selv kan regulere temperaturen, tænde og slukke lyset, sænke energiforbruget om natten, og så man udefra kan fjernstyre ting og sager derhjemme. Nogle steder i landet bliver der behov for, at Cibicom sætter ekstra antenner op for at sikre dækning. Det er nemlig ikke mobilselskabernes teknologi, der bruges, men en rent trådløs teknologi, hvor alle data er fuldt krypteret, og hvor der kan kommunikeres begge veje. SEAS-NVE har selv opbygget et IoT-netværk i sit forsyningsområde, der dækker Vest- og Sydsjælland samt sydhavsøerne, og som nu kobles sammen med Cibicoms. Herefter skal Cibicom stå for og udbygge det samlede net. FAKTAI kø for at komme på nettetTingenes Internet (»Internet of Things«, forkortet IoT) er tanken om, at milliarder af dimser og dingenoter trådløst eller over mobilnettet kobles på internetforbindelsen. Så kan man f.eks. fjernstyre kaffemaskinen eller vaskemaskinen, tænde og slukke lyset derhjemme eller på gaderne, skrue op for varmen i sommerhuset på vej dertil eller automatisk sænke energiforbruget om natten og tilsvarende.Bittesmå følere/sensorer kan sættes op langs vejene og i bilerne og konstant måle trafikken og sende oplysninger, så selvkørende biler på et senere tidspunkt - formentlig omkring 2030 - kan undgå trafikpropper og ikke kører ind i de forankørende, fordi de stopfodres med helt opdaterede informationer uden forsinkelse. Varer kan udstyres med sendebrikker, så man altid ved, præcis hvor de ligger, og hvor mange der er tilbage, så man i tide kan bestille et nyt parti hjem.Det kræver, at der er signalforbindelser, som virker både dybt inde i bygninger og i f.eks. kældre og parkeringskældre. Batteritiden i de mange dimser er meget lang. De holder formentlig i fem-syv år, før de skal skiftes, fordi de kun sender meget få data ad gangen.Th.FOLD UD Entreprisedirektør i SEAS-NVE, Henrik Wej Petersen, ser frem til at kunne levere bl.a. selskabets intelligente lysstyring bedre og hurtigere og ser frem til bedre at kunne udvikle nye funktioner og løsninger. »Vi har selv prøvet kræfter med små projekter men kan godt se, at det er en ret stor opgave at få infrastrukturen på plads. Nu kan vi koncentrere os om, hvilke data vi har brug for, og hvad vi kan bruge dem til, altså den sjove del - og vi har jo ikke fuldt begreb om i dag, hvor de kan bruges. Med aftalen får vi landsdækkende adgang, og SEAS-NVE Udelys kan sagtens operere i hele landet, selv om vi ikke har aktuelle planer lige nu. Men gadebelysning er interessant for os i hele landet,« siger Henrik Wej Petersen. Her og nu vil han koncentrere sig om at udbygge den snart halvanden år gamle aftale med Lolland Kommune om at afprøve nye teknologier. Her er sat 6.500 lyskilder op allerede. »Når man nu kan kommunikere med lamperne, får man helt andre muligheder, især fordi teknologien er åben, så andre ting kan kobles på. Vi vil gerne udvide til andre ting end udelys, formentlig også ting, som vi slet ikke kender i dag.Man kan nøjes med at køre til skraldespande, som melder, at de er fyldt op, og det er nemt at få målinger på vandstande, så man kan agere i forhold til klimasikring,« siger entreprisedirektøren som eksempler på udvidelsesmuligheder. Sådan ser den sensor ud, som sidder i gadelygten og holder øje med, hvad der foregår for at afgøre, hvornår der skal blus på lampen. Alt sammen er det en del af Tingenes Internet, som nu for alvor kan komme i gang. Foto: Cibicom/SEAS-NVEFold sammenLæs mere Andre kunder inden for SEAS-NVEs forsyningsområde har allerede vist interesse. »Afprøvningen på Lolland har givet os erfaringer, men der har også været udfordringer. Noget udstyr fungerede ikke så godt som håbet, så vi har måttet skifte leverandør. Lolland Kommune var meget interesseret i at etablere et system, der kunne bruges til noget andet og mere efterfølgende, uden at vi dengang gjorde det konkret. Nu kan vi komme i gang. Det, vi laver, skal nemlig give værdi for alle,« siger Henrik Wej Petersen. Samarbejdsaftalen kan lige nu ikke gøres op i penge. »Der er ikke sat en sum på aftalen. Det bliver projekt for projekt. Jo mere udstyr der kommer på, jo større bliver projektet. Selvfølgelig vil vi skulle installere ekstra master og antenner for at sikre dækningen, men det gør vi i takt med, at SEAS-NVE får solgt sine løsninger. Vi har netværksekspertisen men ved jo ikke noget om f.eks. vejbelysning. Derfor har vi søgt denne form for partnerskab, hvor andre kommer med deres produkter og produktviden som her lysstyring, så vi kan få brugt vores netværk i større omfang. Det vigtige er at få udbygget nettet, så der kommer økonomi i økosystemet. Det er interessant for både os, SEAS-NVE og for samfundet,« forklarer Martin Løbel fra Cibicom.",
        "metadata": {
            "source": "https://www.berlingske.dk/virksomheder/stor-aftale-goer-klar-til-intelligente-byer-i-hele-danmark",
            "image_url": "https://berlingske.bmcdn.dk/media/cache/resolve/image_x_large/image/121/1210843/23203336-pix-iot.jpg",
            "publication_time": "Onsdag d. 16. oktober 2019, kl. 07.00",
            "author": "Thomas Breinstrup",
            "related_links": [],
            "attachments": []
        }
    }
}