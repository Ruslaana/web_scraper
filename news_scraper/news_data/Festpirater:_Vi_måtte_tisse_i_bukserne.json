{
    "version": "1.0",
    "document": {
        "id": 19460,
        "title": "Festpirater: Vi måtte tisse i bukserne",
        "content": "Nogle afde 139 unge festdeltagere, som politiet anholdt lørdag aften, efter at de var trængt ulovligt ind i Scala-bygningen på Axeltorv i København, vil kræve erstatning. De er utilfredse med, at de fik lov til at sidde i timevis på det kolde gulv i bygningen, og at de ikke kunne komme på toilettet i ventetiden, så nogle af dem måtte tisse i bukserne. - Jeg blev slået to gange over ryggen med en knippel, fordi jeg ville rejse mig, fordi jeg skulle på toilettet. I stedet måtte jeg og andre tisse i bukserne, siger Louise Ystrøm, der normalt er sygeplejerske til den venstreorienterede hjemmesidemodkraft.dk. - Herefter sad vi i timevis i vores eget pis i frostvejr og med hænderne bundet med strips, fortæller hun videre. Københavns Politi vil ikke forholde sig til anklagerne, før de har fået en officiel klage fra festpiraterne. - Hvis de er utilfredse med den behandling, de har fået, står det dem frit for at klage. Deres klager vil blive behandlet af politidirektøren på linje med alle andre, siger den centrale vagtleder Arne Aabech. Piratfesten i Scala begyndte lørdag klokken 22, men politiet mødte op en halv time efter for at tømme bygningen. Politiet blev mødt af sten og flasker, der blev kastet efter betjentene. Det fik politiet til at sætte hundepatruljer ind. 139 blev anholdt og kørt til Bellahøj Politistation. De er alle løsladt igen, men politiet sigter dem for ulovlig indtrængen. Scala har stået tom siden januar 2010, hvor det ejendomsselskab, der ejer bygningen, gik konkurs. /ritzau/",
        "metadata": {
            "source": "https://www.berlingske.dk/samfund/festpirater-vi-maatte-tisse-i-bukserne",
            "image_url": "https://berlingske.bmcdn.dk/media/cache/resolve/image_x_large/image/77/770256/3849573-bm.jpg",
            "publication_time": "Søndag d. 27. februar 2011, kl. 15.15",
            "author": null,
            "related_links": [],
            "attachments": []
        }
    }
}