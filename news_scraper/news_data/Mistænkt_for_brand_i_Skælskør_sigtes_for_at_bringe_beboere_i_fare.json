{
    "version": "1.0",
    "document": {
        "id": 12503,
        "title": "Mistænkt for brand i Skælskør sigtes for at bringe beboere i fare",
        "content": "Cirka ti personer blev evakueret ud af en brændende ejendom i Skælskør tirsdag formiddag, og onsdag er en mistænkt i sagen blevet varetægtsfængslet af en dommer i Næstved. Den fængslede 39-årige mand nægter at have påsat branden, oplyser senioranklager Anne Marie Fink efter retsmødet. Manden sigtes efter den alvorlige bestemmelse om brandstiftelse i straffeloven - det vil sige, at politiet mener, at han måtte være klar over, at andre menneskers liv kom i fare. Dommeren har ifølge senioranklageren fundet, at denne mistanke er begrundet. Fængslingen skal vare i fire uger. I forbindelse med branden måtte cirka ti beboere evakueres, oplyser vicepolitiinspektør Søren Ravn-Nielsen. »Der er konstateret store brandskader, blandt andet i taget,« siger han. Ilden opstod i en af lejlighederne i ejendommen på Nyvej. Om den 39-årige mand har forbindelse til ejendommen, ønsker politiet ikke at svare på onsdag. Man nøjes med at sige, at han er fra Skælskør-området. Han blev anholdt tirsdag eftermiddag. Hvordan branden er opstået, har politiet onsdag endnu ingen sikre oplysninger om, lyder det fra vicepolitiinspektøren. /ritzau/",
        "metadata": {
            "source": "https://www.berlingske.dk/indland/mistaenkt-for-brand-i-skaelskoer-sigtes-for-at-bringe-beboere-i-fare",
            "image_url": "https://berlingske.bmcdn.dk/media/cache/resolve/image_x_large_vertical/image/119/1191858/23097672-politiet-efterforsker-farlig-b.jpeg",
            "publication_time": "Onsdag d. 28. august 2019, kl. 14.08",
            "author": null,
            "related_links": [],
            "attachments": []
        }
    }
}