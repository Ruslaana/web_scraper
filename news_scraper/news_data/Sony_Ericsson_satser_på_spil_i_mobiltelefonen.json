{
    "version": "1.0",
    "document": {
        "id": 16670,
        "title": "Sony Ericsson satser på spil i mobiltelefonen",
        "content": "BARCELONA: Den såre anderledes »Playstation-telefon« fra Sony Ericsson kommer i handelen allerede i næste måned i udvalgte europæiske og asiatiske lande. Xperia Play er den svensk-japanske mobilproducents nye bud på en telefon, som igen skal få al verdens unge til at elske Sony Ericsson og vælge præcis dette mærke. Sony Ericsson, som ejes halvt af den japanske elektronikgigant Sony og halvt af den svenske mobiludstyrsproducent Ericsson, har haft et hårdt 2010, hvor det har knebet med at levere en værdig efterfølger for først Xperia X10 og senere Xperia X10 Mini. Den nye Xperia Play har et udskydeligt tastatur, men der er ingen taster. Derimod dukker en flade med knapper à la spillekonsollen til Sonys Playstation op, så man kan spille løs. Xperia Play kører på Google Android som styresystem (i version 2.3). Den fungerer som almindelig mobiltelefon, når den er slået sammen, og har et kamera med en opløsning på fem megapixler. Skærmen er en fire tommer stor, trykfølsom skærm. Xperia Play får adgang til Playstations spilleindhold i den kommende Playstation-del af Sony Computer Entertainment, som lanceres senere i år. Da vil der også komme spil som FIFA10, The Sims 3 og Guitar Hero til Xperia Play.",
        "metadata": {
            "source": "https://www.berlingske.dk/videnskab/sony-ericsson-satser-paa-spil-i-mobiltelefonen",
            "image_url": "https://berlingske.bmcdn.dk/media/cache/resolve/image_x_large/image/39/390337/3815294-pix-sony-ericsson-xperia-play.jpg",
            "publication_time": "Tirsdag d. 15. februar 2011, kl. 08.51",
            "author": "Thomas Breinstrup",
            "related_links": [],
            "attachments": []
        }
    }
}