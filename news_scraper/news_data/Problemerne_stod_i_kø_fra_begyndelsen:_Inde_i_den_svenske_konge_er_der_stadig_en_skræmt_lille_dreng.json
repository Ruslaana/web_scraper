{
    "version": "1.0",
    "document": {
        "id": 6799,
        "title": "Problemerne stod i kø fra begyndelsen: Inde i den svenske konge er der stadig en skræmt lille dreng",
        "content": "Stiv i betrækket. Hæmmet. Ubekvem. Selvom den svenske konge,Carl 16. Gustaf, med årene kan forlade sig på en indarbejdet rutine, er det tydeligt for enhver, at den udsatte plads som selveste symbolet på Sverige, sådan som han selv beskriver sin rolle, ikke bekommer ham synderligt. I officielle sammenhænge er han sjældent afslappet, men forekommer formel, ordknap og stram i betrækket. Endnu værre bliver det, når kongen skal tale om sig selv foran et kamera. Når fraserne om at være stolt at repræsentere sit land og taknemmelig for det svenske folks støtte ophører, er kongen ikke meget for at linde på skjorteknappen. Der er meget, den svenske konge ikke har lyst til at tale om, og det gælder i særdeleshed, når det handler om ham selv og hans eget følelsesliv. Hvis man ikke vidste det i forvejen, kan man få syn for sagn for i den glimrende portrætserie »Kungen och jag«, som det svenske nationalfjernsyn SVT viser i forbindelse med kongens 50 år på tronen. En fejring, der kulminerer i dag – selve jubilæumsdagen – med en gallamiddag på Stockholms Slot med deltagelse af blandt andre dronning Margrethe og det danske kronprinspar. Et ensomt barn. Prinsen blev som 13-årig sendt på kostskole, fordi det råd, der var sat til at varetage den mindreårige tronfølgers uddannelse og opdragelse, mente, at det var bedst, at han kom væk fra den feminine indflydelse, som hans mor, der var enke, og hans fire ældre søstre repræsenterede. 1958.Fold sammenLæs mereFoto: Ukendt/Ritzau Scanpix. Kongen lægger ikke skjul på, at han i lange stræk har set på rollen som monark med blandede følelser, selvom han naturligvis også udadtil er i stand til at forfægte sin ret til sin privilegerede status og slå et slag for den rolle, han og hans familie kan spille for Sverige. Han har betragtet sin skæbnebestemte rolle som et åg, der forhindrede ham i at leve en fri tilværelse som alle andre. Og den opmærksomhed, der følger med opgaven, har han aldrig helt lært at leve med. Han hader at blive interviewet, afskyer at blive fotograferet. Og man behøver ikke have en doktorgrad i psykologi for at kunne sætte sig ind i, hvorfor den svenske konge aldrig har været i stand til omfavne den udadvendte del af den kongelige opgave med andet end ofte slet skjult modvilje. For det første har han selv nævnt, at den tunge ordblindhed, han lider af, fra begyndelsen gav ham dårlig selvtillid. Og det tro pokker. Hans far – bror til den danske dronning Ingrid – var omkommet ved en tragisk flyulykke i Kastrup Lufthavn i 1948, og da hans farfar i 1950 blev konge efter oldefaderens død, blev »Lilprinsen« som kun fireårig kronprins. Han blev vist frem som en anden guldhåret dukke sammen med sine fire ældre søstre, hvoraf ingen – også selv om de havde været mere egnede til opgaven – kunne komme i betragtning til tronen på grund af den svenske forfatning, der ikke tillod kvindelig arvefølge. Opmærksomheden, der fulgte ham, skræmte ham. Talrige er de gamle sort-hvide nyhedsfilm, der viser en storøjet pris, klædt ud som en lille voksen, der fra en tidlig alder udfører de kongelige pligter, man kræver af ham. Han ligner det, han er: verdens mest ensomme dreng. Bedre blev det ikke af, at barndomshjemmet ikke var et sted, hvor han fik nævneværdig opbakning. Moderen, den tyskfødte prinsesse Sibylla, lukkede sig inde i sin sorg. Længe var der i kronprinsens omgivelser stærk bekymring for hans egnethed. Farfaren, Gustav 6. Adolf, hold krisemøder med den svenske statsminister, Tage Erlander, hvor han udtrykte sin ærgrelse over, at prinsen var dum – dengang kendte man ikke til skelnen mellem ordblindhed og åndsevner. Der var i det hele taget ikke mange, der havde synderlig tiltro til den unge prins, der forekom umoden og useriøs, og som efterhånden opbyggede et image som en playboy med interesse for hurtige damer og endnu hurtigere biler. Kongen har altid været interesseret i biler og sejlbåde.Fold sammenLæs mereFoto: Vagn Hansen/Ritzau Scanpix. Da den gamle – for kronprinsen fjerne – konge døde som 90-årig i 1973, blev hans 27-årige sønnesøn konge. Det havde langtfra været en selvfølge. Stærke republikanske kræfter i det socialdemokratisk dominerede Sverige overvejede – med statsminister Olof Palme i spidsen – helt at afskaffe monarkiet. Det endte med et kompromis, hvor styreformen blev omdefineret, så den svenske monark udelukkende har en repræsentativ funktion, men ikke deltager i det, vi herhjemme kalder dronningerunder, endsige skriver landets love under. Kongens popularitet og lyst til opgaven steg ved giftermålet med den tyskfødteSilvia Sommerlathi 1976 – parret havde mødt hinanden under OL i München fire år tidligere. Og siden kom kongebørnene Victoria, Carl Philip og Madeleine til.  Den svenske konges utilpassethed i rollen har gennem årene givet sig forskellige udslag. Han har gentagne gange været genstand for kritik, når han har fraveget manuskriptet og har delt sine holdninger med offentligheden. Da han i 2004 roste styret i diktaturstaten Brunei, krævede mange kongens afgang, men kongens rørende, berømte og personlige tale til de efterladte ved mindehøjtideligheden for ofrene for tsunamien i Sydøstasien året efter klinkede skårene. Også for nylig bidrog majestætens åbenmundethed til billedet af den svenske monark som ofte ude af trit med sin tid, da han tilkendegav, at han stadig var imod den grundlovsændring, som i sin tid førte til, at sønnen Carl Philip i en alder af to år måtte overlade arveretten til tronen til sin storesøster, Victoria. Kongen præsenterer Silvia Sommerlath for verdenspressen. De mødtes ved OL i München hvor hun var værtinde i VIP-Loungen. »Det sagde klik,« fortalte parret. Parret havde kendt hinanden i flere år. Så længe forgængeren, hans langt ældre farfar, levede, havde Carl Gustaf næppe fået lov til at gifte sig med en ikkekongelig, men som konge bestemte han selv.Fold sammenLæs mereFoto: Jørgen Jessen. Men endnu værre stod det til med opbakningen til kongen, da en skandalebog i 2011 afslørede kongens hang til fester, stripklubber, omgang med dubiøse medlemmer af det svenske samfund og hang til utroskab med andre kvinder. Kongen måtte love bod og bedring, en frisk start og viljen til at arbejde endnu hårdere på at opnå folkets fortrolighed. Langsomt er opbakningen da også steget fra dette nulpunkt. Uden at være prangende. I Sverige, hvor kongehuset altid hat været svagere funderet, viste en måling sidste år, at blot 54 procent af svenskerne støtter et monarki. Carl 16. Gustav har altså heller ikke formået at vinde svenskerne for monarkiet helt på samme måde som sin danske kusine. I Danmark nyder styreformen opbakning fra otte ud af ti danskere. Svenskerne har lært at leve med deres modvillige monark, hans noder og unoder. Efter alle disse år har de vænnet sig til ham. Men nogen reel landsfader er han altså aldrig rigtig blevet i alle kredse af det svenske samfund – til trods for den sympati, den fornemmelse af monarken som en konstant, som et halvt århundrede på tronen ellers godt kan give et kongeligt statsoverhoved. Men sådan er det med monarkier, hvor blodet bestemmer arvefølgen. Man må tage, hvad man kan få og håbe på det bedste. Carl 16. Gustaf med den altid korrekte dronning Silvia, som de fleste betragter som et væsentligt aktiv i det svenske kongehus.Fold sammenLæs mereFoto: Jonas Ekströmer/TT/Ritzau Scanpix. Er man ægte royalist, er det ikke mennesket, men funktionen, der er vigtig. I den ligning indgår så bare den faktor, at mennesket i stigende grad spiller en rolle i et moderne mediesamfund, hvor de kongelige hele tiden skal demonstrere, at de gør sig fortjent til opgaven: Er arvingen til tronen i stand til at mobilisere den lyst, den ophøjede moral, den fotogene karisma, den kommunikative åre, den situationsfornemmelse, den dygtighed og det afkald, rollen kræver? På den baggrund er ikke nogen hemmelighed, at mange i nabolandet hælder deres hoved til, at det er den både varme, åbne og usvigeligt professionelle kronprinsesse Victoria, der en dag skal redde det svenske monarki. Hun slår i hvert fald sin far i alle popularitetsmålinger. Jakob Steen Olsen er Berlingskes kongehuskommentator",
        "metadata": {
            "source": "https://www.berlingske.dk/kongehus/problemerne-stod-i-koe-fra-begyndelsen-inde-i-den-svenske-konge-er-der",
            "image_url": "https://berlingske.bmcdn.dk/media/cache/resolve/image_x_large/image/171/1715393/24525493-den-svenske-konge-carl-16-gustaf-kan-fejre-50.jpg",
            "publication_time": "Fredag d. 15. september 2023, kl. 09.31",
            "author": "Jakob Steen Olsen",
            "related_links": [],
            "attachments": []
        }
    }
}