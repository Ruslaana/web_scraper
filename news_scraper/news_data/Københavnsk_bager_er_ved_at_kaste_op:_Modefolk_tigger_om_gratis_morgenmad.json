{
    "version": "1.0",
    "document": {
        "id": 4926,
        "title": "Københavnsk bager er ved at kaste op: Modefolk tigger om gratis morgenmad",
        "content": "Modebranchen er i årevis blevet beskyldt for at promovere en kost bestående af sort kaffe og cigaretter. Men under årets modeuge i København er der tilsyneladende noget, der har ændret sig, beretterTV 2 Kosmopol. Nu er det BMOer (boller med ost,red.), kardemommesnurrer og croissanter, der skal til for at holde modefolket kørende. Umiddelbart lyder det ganske fornuftigt med en lidt mere varieret kost. Problemet er imidlertid, at mange af modeugens aktører forventer at få det københavnske bagværk kvit og frit. Det er i hvert fald oplevelsen hos Rasmus Sjødahl, der driver og ejer de tre hippe bagerier Benji på Nørrebro, Alice på Amager og Københavns Bageri på Vesterbro. Han fortæller tilTV 2 Kosmopol, at han hvert år under modeugen får et utal af henvendelser fra diverse PR-bureauer og modebrands, der gerne vil servere hans bagværk til arrangementer rundt omkring i København. Betalingen: Et billede på Instagram eller en video på TikTok. »De spørger, om vi lige kan sponsorere nogle boller og croissanter, for de har en morgenmad, hvor der kommer nogle meget vigtige mennesker, som kan generere en massecontent(indhold,red.). Og de siger, at de selvfølgelig vil sørge for, at vi bliver highlightet, og at der er en masse formidling i det og alle de andre dejlige buzzwords, hvor man, når man er over 35 år, får lidt lyst til bare at gå ud og kaste op,« siger Rasmus Sjødahl til TV 2 Kosmopol. Benji på Fælledvej er et af de bagerier, Rasmus Sjødahl driver og ejer.Fold sammenLæs mereFoto: Søren Bidstrup. Han fortæller, at stort set alle de henvendelser, han får under den københavnske modeuge, handler om sponsoreret morgenmad. Berlingskehar tidligere beskrevet, hvordan Københavns bagværk har nydt stor international anerkendelse, og det er måske derfor heller ikke overraskende, at de modebevidste derfor også har kastet deres kærlighed på Rasmus Sjødahls bagværk. Blandt andet er hans bageri Alice blevet fremhævet af det store amerikanske rejsemagasin Condé Nast Traveller som værende et af de ni bedste i København. Men kvalitet har også en pris. Og det er altså ikke tilstrækkeligt med et billede på Instagram. Derfor har Rasmus Sjødahl har besluttet sig for at ignorere modefolkets tiggerier. ",
        "metadata": {
            "source": "https://www.berlingske.dk/kultur/koebenhavnsk-bager-er-ved-at-kaste-op-modefolk-tigger-om-gratis-morgenmad",
            "image_url": "https://berlingske.bmcdn.dk/media/cache/resolve/image_x_large/image/182/1824341/24768366-modefolket-har-kastet-deres-krlighed-over-kbenha.jpg",
            "publication_time": "Fredag d. 09. august 2024, kl. 13.21",
            "author": "Mads Hørkilde",
            "related_links": [],
            "attachments": []
        }
    }
}