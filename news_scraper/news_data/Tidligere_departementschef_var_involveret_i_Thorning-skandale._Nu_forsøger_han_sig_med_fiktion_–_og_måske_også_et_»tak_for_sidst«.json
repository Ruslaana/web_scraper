{
    "version": "1.0",
    "document": {
        "id": 4618,
        "title": "Tidligere departementschef var involveret i Thorning-skandale. Nu forsøger han sig med fiktion – og måske også et »tak for sidst«",
        "content": "Peter Lofts roman, »Et spørgsmål om magt«, skildrer en fiktiv politisk skandale. Men selvom det er fiktion, har den fået sin egen aktualitet. Romanen udkommer nemlig, samtidig med at tidligere statsministerHelle Thorning-Schmidt (S) forlanger en undskyldningfra Venstres kommende formand, Troels Lund Poulsen, for hans rolle i den såkaldte skattesag. Dengang var Troels Lund Poulsen skatteminister og Peter Loft hans departementschef. Forløbet i skattesagen endte med, at Peter Loft blev fritaget for tjeneste som departementschef. Han vinkede desuden farvel til en fortsat karriere i centraladministrationen på Slotsholmen. Det skete, selvom en nedsat undersøgelseskommission ikke kunne placere ansvaret for en læk af Thornings ægtefælle, Stephen Kinnocks, personlige skatteoplysninger midt i en valgkamp. Peter Loft får nu sagt tak for sidst. Politikerne i hans roman går mest op i positiv omtale og mindre i deres hverv, embedsmændene taler dem efter munden. Og politiske reportere gør sig til nyttige idioter for udspekulerede spindoktorer, som giver dem historier på et sølvfad. I Lofts roman er omdrejningspunktet, at milliarder af kroner fosser ud af statskassen i et omfang, der kan skade en statsministerkandidat. Det er ikke en læk som i Thorning-sagen. Alligevel skal der nok være dem, som med lup leder mellem linjerne for at finde nye spor, der genopliver skattesagen. Men Lofts bog er hverken en nøgleroman eller et forsvarsskrift. Sådan da. Skandaler forløber oftest som trukket over den samme læst, og der er jo nok at lade sig inspirere af. Peter Lofts roman »Et spørgsmål om magt« skildrer en fiktiv politisk skandale. Men selv om det er fiktion, har den fået sin egen aktualitet. Den udkommer samtidig med, at tidligere statsminister Helle Thorning-Schmidt (S) forlanger en undskyldning fra Venstres kommende formand Troels Lund Poulsen for hans rolle i den såkaldte skattesag.Fold sammenLæs mereFoto: Skriveforlaget. Det begynder med en læk. Peter Loft lader i sin roman en ny ministers spindoktor være den udfarende kraft, som går til en nyhedshungrende journalist med en »god« historie. Målet er at slagte forgængeren som minister, der nu er kronprins i det største oppositionsparti. Den skandaleramte politiker går i hi, mens medierne har kronede dage. Men sagen vender som en boomerang, og pludselig må spindoktor og minister kæmpe for deres egne karrierer, mens de ledende embedsmænd konspirerer, så de selv går fri. En fortælling med stereotype skurke blandt politikere, embedsmænd og journalister samt et enkelt offer, når den såkaldte abe – ansvaret – bliver placeret i det kyniske spil om magten. Plottet er derfor sådan set i orden, når Loft angivelig gerne vil få læsere i tale, som ikke er specielt interesserede i politik og politiske forhold. Men spørgsmålet er alligevel, om det lykkes. Fortælleteknisk er Peter Lofts roman nemlig noget af en langgaber. Den fremstår mere som et fagligt studie i en skandales anatomi med mange – og det skal med – indsigtsfulde skildringer af, hvordan med- og modspillerne på Christiansborg ser på hinanden, og hvordan magtspillet foregår. Han er bare ikke altid lige heldig med at sætte scenen. Som da den karrierefikserede departementschef Otto Munch reflekterer over sin egen og andres rolle på Slotsholmen. Mange sider i bogen går med det, som tydeligvis også er forfatterens egne erfaringer som ministeriets øverste administrative chef. Men da det skal være skønlitterært, bliver Munch sat i et tog på vej til ministeriet, hvor tankerækken med mellemrum bliver afbrudt, som da han rejser sig for en ældre dame, der skal af toget. Eller da det standser med et ryk, så han må holde fast i sædet foran. Mere dramatisk bliver det ikke. Hvis man er interesseret i det brutale magtspil bag Christiansborgs og Slotsholmens tykke mure og hovedpersonernes – ministre, politikere, embedsmænd og journalister – generelle foragt for hinanden, er Peter Loft en vidende mand at gæste. Men underholdning og spænding er til at overse. »Et spørgsmål om magt« Forfatter: Peter Loft.Sider: 323.Pris: 250 kroner.Forlag: Skriveforlaget.",
        "metadata": {
            "source": "https://www.berlingske.dk/litteratur/tidligere-departementschef-var-involveret-i-thorning-skandale-nu",
            "image_url": "https://berlingske.bmcdn.dk/media/cache/resolve/image_x_large/image/173/1731175/24561238-portrt-af-tidligere-departementschef-i-skat-pete.jpg",
            "publication_time": "Søndag d. 05. november 2023, kl. 16.26",
            "author": null,
            "related_links": [],
            "attachments": []
        }
    }
}