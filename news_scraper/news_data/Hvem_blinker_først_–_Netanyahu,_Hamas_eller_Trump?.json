{
    "version": "1.0",
    "document": {
        "id": 3758,
        "title": "Hvem blinker først – Netanyahu, Hamas eller Trump?",
        "content": "Israels hær indledte søndag eftermiddag en omfattende landoffensiv mod Gazastriben. Ifølge palæstinensiskekilderhar luftangreb siden fredag allerede kostet flere hundrede mennesker livet. Formålet med det stort anlagte stormløb er ifølge den israelske regering at tvinge Hamas til kapitulation og bane vej for en israelsk genbesættelse af Gazastriben. Men allerede inden offensiven for alvor er kommet i gang, er den blevet et kapløb mod uret. Om hvem der kan modstå presset længst. Om hvem der blinker først i det dødelige drama. Benjamin Netanyahu, Hamas eller Donald Trump. Alle tre er under pres fra flere sider. Ifølgemeningsmålingerer et flertal af den israelske befolkning imod offensiven. De frygter, at massive bombardementer fra artilleri og bombefly vil være en dødsdom for de 58 tilbageværende gidsler. Enten fordi de vil blive dræbt af israelske bomber, eller fordi deres fangevogtere vil myrde dem. I to en halv måned har Israel ikke ladet nødhjælp komme ind i Gaza. Selv israelske embedsmænd advarer om, at den belejrede landstribe står på randen af en hungersnød.Fold sammenLæs mereFoto: Mahmoud Issa/Reuters/Ritzau Scanpix. Israels europæiske allierede har medDanmarki spidsen opfordret Israel til at afstå fra angrebet. De frygter, at endnu tusindvis af civile palæstinensere vil blive dræbt. Enten af de fremrykkende styrker, eller fordi de bliver ofre for den hungersnød, internationale organisationer advarer om er på vej. Men det største pres på Netanyahu kommer fra yderfløjen af hans egen regering. To højreekstreme partier har nemlig truet med at lade koalitionsregeringen falde, hvis militæret ikke besætter Gazastriben. Uanset hvor mange israelske og palæstinensiske liv det måtte koste. De mener, at Gud har givet Gaza til jøderne, og vil derfor fordrive enklavens indbyggere for at bygge jødiske bosættelser. Israelere i Tel Aviv demonstrerer mod krigen og for en gidselaftale.Fold sammenLæs mereFoto: Jack Guez/AFP/Ritzau Scanpix. Netanyahu har faktisk det samme problem som dødsfjenden fra Hamas. Stopper han krigen, risikerer han at miste magten. Magten er også Hamas' vigtigste motiv. Islamisterne frygter, at de spiller deres eneste forhandlingskort, hvis de lader gidslerne gå fri. Derfor insisterer de på at holde på dem, indtil de får internationale garantier for, at Israel vil afslutte krigen og trække sine styrker helt ud af Gazastriben. Men krigen stopper først, når Hamas frigiver gidslerne, nedlægger våbnene og drager i eksil, meddelte Benjamin Netanyahus kontor søndag. Så længe Hamas bliver i Gaza, gør de israelske kampvogne det også. Den israelske Hamas-ekspertMichael Milshteinhar over for Berlingske dog betvivlet, at de radikale islamister vil være parate til at kapitulere. Hamas er ikke kun presset af den israelske fremrykning. Med over 50.000 døde og endnu flere sårede har flertallet af den palæstinensiske befolkning fået nok af Hamas' løfter om hellig krig til dommedag. De seneste måneder har der sågar været demonstrationer mod islamisternes styre i Gazas gader. Israelske jeeps på manøvre i Gazas ruiner.Fold sammenLæs mereFoto: Amir Cohen/Reuters/Ritzau Scanpix. Foreløbig er det Hamas, som har vist de første svaghedstegn. Gruppens repræsentanter i Qatar har meddelt, at den er parat til at genoptage forhandlingerne. Der tales om en to måneders våbenhvile til gengæld for frigivelsen af halvdelen af gidslerne. Trods konstante proklamationer om, at krigen fortsætter indtil »den totale sejr« over Hamas, leder Benjamin Netanyahu alligevel efter en frakørselsrampe i Gaza. Og det er ikke, fordi han frygter krigsmodstandere hjemme i Israel eller kritik fra Europa. Han er allermest bange for Donald Trump. Hidtil har den amerikanske præsident stået last og brast med Israel og undladt at kritisere Netanyahu offentligt. Men Trumps rundrejse i Mellemøsten har givet anledning tilpanderynkeri Jerusalem. Ikke alene valgte Trump at springe Israel over på sin tur. Den amerikanske præsident har de seneste uger taget en række skridt uden at konsultere Israel. Han har indgået en våbenhvile med houthi-militsen i Yemen, der ikke omfatter angreb på Israel. De er fortsat med fuld styrke. Under sit besøg i Saudi-Arabien mødtes Trump med den nye syriske præsident, Ahmad al-Sharaa, som den israelske udenrigsminister, Gideon Saar, har kaldt en»hellig kriger i habit« på grund af hans baggrund som anfører i den syriske afdeling af al-Qaeda. Israel har bombet Syrien gentagne gange siden Assads fald og opfordret både Europa og USA til ikke at anerkende det nye styre. Det gjorde Trump alligevel. I Qatar erklærede Trump, at USA er tæt på en atomaftale med Iran. Også det er stik imod Israels ønsker. Netanyahu har derimod forgæves forsøgt at få USA til at bombe de iranske atomanlæg. Nu frygter den israelske regering, at Trump også er ved at rykke sig i spørgsmålet om Gaza. Ikke mindst fordi Trumps venner blandt de olierige golflande ønsker, at krigen skal stoppe. »Vi ser på Gaza, og vi er nødt til at gøre noget ved det. En masse mennesker sulter,« sagde Trumpfredagunder sit besøg i Abu Dhabi.",
        "metadata": {
            "source": "https://www.berlingske.dk/internationalt/hvem-blinker-foerst-netanyahu-hamas-eller-trump",
            "image_url": "https://berlingske.bmcdn.dk/media/cache/resolve/image_x_large_vertical/image/192/1922805/24953595-palstinensere-p-flugt-fra-gaza-by-det-israelske.jpg",
            "publication_time": "Søndag d. 18. maj 2025, kl. 18.23",
            "author": "Gunnar Willum",
            "related_links": [],
            "attachments": []
        }
    }
}