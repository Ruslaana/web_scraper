{
    "version": "1.0",
    "document": {
        "id": 14206,
        "title": "Blurs støjende rocksange var en forløsning på Orange",
        "content": "Hvis man var en af dem, der savnede rockenergi og vrængende guitarer på Orange Scene i et musikprogram domineret af pop, afrobeat og hiphop, føltes Blur som en forløsning. Det er 20 år siden, britpopikonerne sidst spillede på Roskilde Festival, selvom Damon Albarn har været en hyppig gæst i utallige konstellationer – fra Gorillaz til Africa Express og Atomic Bombs hyldest til den afdøde nigerianske musiker William Onyeabor i 2014. Som han sagde: »This is the best festival In the world. And I say that with authority.« Folk var kommet for at genoplive deres ungdom, og der var fyldt op med midaldrende, gråhårede mænd i praktiske bukser, sneakers og ølkander i hænderne, der var kommet for at hoppe i takt til Song 2. Damon Albarn havde tydeligvis fået et par pints eller fem, inden bandet gik på scenen, og charmede, dansede og snøvlede sig igennem flere af sangene. Når han ikke lige kyssede med en fan i første række eller iførte sig en studenterhue fra en af de første rækker. Eller fik publikum til at synge fødselsdagssang for Alex James' datter. En tydelig påvirket Damon Albarn dansede, charmede og snøvlede sig igennem Blurs koncert. Men han slap afsted med det på charmen.Fold sammenLæs mereFoto: Rune Øe. Det startede virkelig godt, men blev også pinligt enkelte steder. Som for eksempel da Albarn lød som en gammel krage i omkvædet til »Girls & Boys«. Lige der prøvede jeg at forestille mig, hvordan det havde lydt, hvis Albarn ikke havde røget den joint inden koncerten. Men ok, det er jo rock, og man kan slippe af sted med meget, når man stadig har sin drengede charme og cockney-accent, trods grå hår og læsebriller. Publikum var med hele vejen takket være Albarns uimodståelige charme. Hits som »The End of a Century«, »Chemical World«og »Parklife« blev leveret i skramlede og støjende versioner med distortede guitarer, der virkelig klædte det britiske band. Lidt mindre britisk 90’er-ironi og lidt mere skødesløs punkvibe. Det føltes forløsende at blive blæst igennem af en mur af guitarstøj. For godt nok er Albarn og de originale bandmedlemmer Graham Coxon på guitar, bassist Alex James, Dave Rowntree på trommer samt den faste keyboardspiller Mike Smith godt oppe i 50’erne, men de virkede stadig som et par drengerøve på scenen. Blur på Orange scene Roskilde Festival 2023Fold sammenLæs mereFoto: Rune Øe. Jeg kom igennem hele følelsesregistret, men måtte overgive mig, da Graham Coxon sang »Coffee & tv«. Og da bandet endelig spillede »Song 2«, og 50.000 mennesker brølede med. Woo-hoo! Eller da det hele gik op i en højere enhed på afslutningsnummeret »The Universal«, hvor Albarn sang: No one here is alone/ satellites in every home/ yes the universals here/ here for everyone Heldigvis leverede Blur ikke kun et langt nostalgitrip, de spillede også flere numre fra deres kommende album »The Ballad of Darren«, der kommer midt i juli. Og det tyder på, at bandet igen er ved at transformere deres udtryk til en ny minimalistisk rock-reinkarnation. Fredag aften lød det som starten på et nyt kapitel for Blur. Det bliver spændende at følge. Blur, Orange Scene, fredag kl. 22.30",
        "metadata": {
            "source": "https://www.berlingske.dk/musik/blurs-stoejende-rocksange-var-en-forloesning-paa-orange",
            "image_url": "https://berlingske.bmcdn.dk/media/cache/resolve/image_x_large/image/169/1692419/24468843-.jpg",
            "publication_time": "Lørdag d. 01. juli 2023, kl. 10.40",
            "author": "Nanna Balslev",
            "related_links": [],
            "attachments": []
        }
    }
}