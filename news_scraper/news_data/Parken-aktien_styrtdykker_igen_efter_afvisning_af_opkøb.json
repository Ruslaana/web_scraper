{
    "version": "1.0",
    "document": {
        "id": 15521,
        "title": "Parken-aktien styrtdykker igen efter afvisning af opkøb",
        "content": "Der er massiv og kontant afregning til aktionærerne i underholdningskoncernen Parken Sport & Entertainment efter afvisningen af, at et salg er på vej. Rygterne om et salg sendte ellers Parken-aktien i vejret med 17 procent mandag, men tirsdagafviste storaktionær Erik Skjærbæk over for Berlingskeal tale om salg. »Der er ingen hold i historien om, at Parken står foran et salg. Jeg kan sige, at der ikke har været nogen som helst forhandlinger eller noget af den slags,« sagde han. Tirsdag faldt Parken-aktien så med 4,1 procent. Kort før klokken ti onsdag morgen – altså en time efter at børsen i København åbnede – var Parken-aktien faldet med yderligere 7,06 procent. Underholdningskoncernen består af fire dele: ejendomme, badelandet Lalandia på Lolland, fodboldforretningen F.C. København samt selve nationalstadionet på Østerbro i København. Det er hjemsted for både fodboldlandsholdet og F.C. København og har plads til omkring 38.000 tilskuere. Det var mediet Inside Business, der fik aktiekursen til at skyde i vejret med beskeden om, atamerikanske investorer stod på spring til at købe det børsnoterede selskabefter måneders forhandlinger for siden at splitte koncernen op i de fire dele. De tre største aktionærer i Parken er Lars Seier Christensen, Erik Skjærbæk og Karl Peter Korsgaard Sørensen. ",
        "metadata": {
            "source": "https://www.berlingske.dk/aktier/parken-aktien-styrtdykker-igen-efter-afvisning-af-opkoeb",
            "image_url": "https://berlingske.bmcdn.dk/media/cache/resolve/image_x_large/image/184/1844537/24808997-kursen-p-aktier-i-parken-hvor-danmark-og-serbien.jpg",
            "publication_time": "Onsdag d. 09. oktober 2024, kl. 10.04",
            "author": "Thomas Breinstrup",
            "related_links": [],
            "attachments": []
        }
    }
}