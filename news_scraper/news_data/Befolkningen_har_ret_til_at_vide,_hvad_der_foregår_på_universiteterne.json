{
    "version": "1.0",
    "document": {
        "id": 15056,
        "title": "Befolkningen har ret til at vide, hvad der foregår på universiteterne",
        "content": "Direktør for Statens Museum for Kunst, Mikkel Bogh, mener i et debatindlæg her i avisen, at min kronik om forholdene på Institut for Kunst- og Kulturvidenskab på Københavns Universitet har et»skær af vanvid over sig«. Det er jo altid bekvemt at kalde dem, man er uenig med, for vanvittige. Men det ville immervæk være mere klædeligt, hvis Bogh forholdt sig til det,jeg skriver i kronikken. Formålet med den var at dokumentere, at den identitetspolitiske aktivisme, blandt andet politikere som Henrik Dahl (LA) og Morten Messerschmidt (DF) – ovenikøbet med et stort flertal i Folketinget bag sig – har været ude og pege på som et eskalerende problem for de statslige uddannelses- og kulturinstitutioner, ikke er et fantom, men rent faktisk findes ude i virkeligheden. For at underbygge den påstand gennemgår jeg en række forskningsprojekter, fem i alt, fra Institut for Kunst- og Kulturvidenskab, der alle beskriver sig selv som styret af en interesse i kunstens og kulturens sociale og kollektivistiske funktion, og som har opnået en betydelig fondsstøtte gennem de senere år. Flere af disse projekter inkluderer ordene »politik«, »aktivisme«, »engagement« og »modstand« i deres selvbeskrivelse. Vel at mærke forstået som venstreorienteret politik, aktivisme, engagement og modstand. En enkelt af forskerlederne, nemlig Mikkel Bolt, har endog været ude flere gange og opfordre til, at danskerne lægger afstand til det repræsentative demokrati ved atlade være med at stemmeog ved at lave »opstand i gaderne«.  Hvis det ikke er »ensretning« og »forskning forklædt som aktivisme«, som den – efter min mening berettigede – bekymret-kritiske formulering lyder idet aftalepapir, et flertal i Folketinget nu har vedtaget, så ved jeg ikke, hvad det er. Så ubehageligt det end måtte være for nogle, bliver disse ting nu engang nødt til at komme frem i lyset. Politikerne har ret til at vide, hvad der foregår både på Københavns Universitet og på andre danske universiteter. Erhvervslivet har ret til at vide, hvad der foregår – især når det selv yder støtte til det. Og ikke mindst har de almindelige skatteydere, der er med til at betale for gildet, ret til at vide, hvad der foregår. Om man så stadig efterfølgende vil støtte det – og derved også støtte, at denne type venstreradikal, aktivistisk forskning, der er blevet mere og mere magtfuld og enerådende, blandt andet ved at sætte sig på en så stor portion af forskningsmidlerne til de humanistiske og samfundsvidenskabelige områder, siver ud i samfundet og er med til at sætte dagsordenen for daginstitutioner, for folkeskole, for sundhedsvæsen, for arbejdspladser, for kunst- og kulturinstitutioner etc. – er det ikke op til mig at afgøre. Hvis det private erhvervsliv for eksempel vil vedblive med at støtte en forsker, der i ramme alvor mener, atden private ejendomsret skal afskaffes, for ikke at tale om, at der bør indføres nye og spændende demokratiformer, ja, så da dem om det. Men indtil Bogh eller andre faktisk har påvist, at det, jeg skriver, er faktuelt forkert, vil jeg nok foreslå, at man holder lidt igen med at strø om sig med ukvemsord om dem, der påtager sig at fortælle om, og dokumentere, hvordan forholdene egentlig er »ude i jernindustrien«. Marianne Stidsen er lektor og forfatter",
        "metadata": {
            "source": "https://www.berlingske.dk/kommentarer/befolkningen-har-ret-til-at-vide-hvad-der-foregaar-paa-universiteterne",
            "image_url": "https://berlingske.bmcdn.dk/media/cache/resolve/image_x_large/image/143/1430234/23767401-.jpg",
            "publication_time": "Tirsdag d. 08. juni 2021, kl. 08.00",
            "author": null,
            "related_links": [],
            "attachments": []
        }
    }
}