{
    "version": "1.0",
    "document": {
        "id": 17271,
        "title": "Offentligt ansatte skal til stemmeboksen",
        "content": "Det er nu op til de offentlige ansatte i kommuner og regioner, om de nye magre overenskomster for 2011 og 2012, der kun giver lidt ekstra på lønkontoen, skal træde i kraft den 1. april. Repræsentantskabet i forhandlingsfælleskabet KTO godkendte fredag forligene med både KL og Danske Regioner. Nu er det op til medlemmerne at stemme forliget i hus, siger formanden for KTO, Anders Bondo. - Jeg er helt sikker på, at der vil være en stor medlemsdebat i mange forbund nu. Jeg håber, at man vil betragte det som et acceptabelt forlig under de meget vanskelige vilkår, vi har forhandlet under, siger Anders Bondo. Lærere, pædagoger, plejepersonale, socialrådgivere, politifolk og andre offentligt ansatte har nu indtil omkring 1. april til at aflevere deres stemme til de enkelte forbund. Resultaterne vil blive offentliggjort den 13. april. Ifølge Anders Bondo bliver udfordringen nu at sikre en høj valgdeltagelse blandt medlemmerne. - Mange vil tænke, at det ikke bliver bedre, og vi ved godt, at det ikke er noget at juble over. Men derfor er det meget vigtigt for fagbevægelsen, at man stemmer alligevel, siger Anders Bondo. - Det er en legitimering af fagbevægelsens resultater, at vi får en høj valgdeltagelse, siger Anders Bondo. Han mener, at det vigtigste argument for et \"ja\" til forliget er, at reallønnen er sikret i 2012. - Det var slet ikke givet på forhånd, siger han. /ritzau/",
        "metadata": {
            "source": "https://www.berlingske.dk/karriere/offentligt-ansatte-skal-til-stemmeboksen",
            "image_url": "https://berlingske.bmcdn.dk/media/cache/resolve/image_x_large/image/46/463862/3863472-pix-forlig-biz.jpg",
            "publication_time": "Fredag d. 04. marts 2011, kl. 11.26",
            "author": null,
            "related_links": [],
            "attachments": []
        }
    }
}