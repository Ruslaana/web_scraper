{
    "version": "1.0",
    "document": {
        "id": 9618,
        "title": "Stjerne-iværksættere vil give nye håb gode råd – og penge",
        "content": "En elitegruppe på ti succesrige serie­iværksættere fra Danmark og Sverige går nu sammen i et kraftfuldt netværk under navnet Nordic Makers. Gruppen vil investere i nordiske startup-selskaber. De ti superiværksætter har tilsammen skabt virksomheder, som i alt er værdisat til mere end ti milliarder dollar – 66 milliarder kr. – og flere har på få år skabt selskaber med flere end 1.000 ansatte, bare ikke i Danmark. Statsminister Lars Løkke Rasmussen (V) har tidligere sagt, at der ikke er skabt en ny virksomhed med mere end 1.000 ansatte siden 1996 – men det skal ses ud fra en ren national tankegang. Gruppen bag Nordic Makers har altså gjort det, men det ledelsesmæssige og finansielle økosystem for iværksættere har været for svagt, og derfor er flere søgt mod udlandet, når der skulle ansættes og tiltrækkes kapital, der kunne understøtte en galopperende vækstrate.  »Vi vil gerne være med til at sikre, at flere startups bliver i Danmark, i hvert fald i længere tid, så vi kan styrke miljøet omkring ­startup-selskaber,« siger Klaus Nyengaard, der sammen med David Helgason fra Unity Technology er blandt initiativtagerne til det nye investeringskraftværk Nordic Makers. Elitenetværket kommer fra selskaber som Just Eat, Unity Technology, Momondo, Zendesk, Libratone, Podio, Sitecore og de svenske selskaber Onlinepizza og The Astonishing Tribe (TAT). »Vi har alle prøvet turen fra lille startup i et kælderlokale eller loftsrum. Vi har fejret succeserne og grædt over fejl og forkerte beslutninger,« siger Klaus Nyengaard, som Berlingske Business har sat i stævne sammen med en af de andre initiativtagere til Nordic Makers, islændingen David Helgason, som er en af de tre stiftere af Unity Technology, der er en gaming-platform for spiludviklere. Unity Technology begyndte i en kælder på Nørrebro i 2001. Siden har selskabet etableret sig i USA og over flere omgange hentet enorme beløb ind fra investorer, senest fik Unity 1,2 milliarder kroner i forsommeren.  I dag er Unity en såkaldt unicorn-virksomhed med en markedsværdi på over ti milliarder kroner. »Unicorn«-definitionen anvendes om startup-virksomheder, der opnår en milliardstor markedsværdi. David Helgason flyttede selv til USA, men for et par år siden ansatte stifterne af Unity en amerikansk administrerende direktør. Helgason tog en pause som aktiv i Unity, men er nu tilbage, fordi som han siger »gerne vil, og nok så vigtigt, har selskabets daglige ledelse har også ønsket, at jeg kom tilbage«. David Helgason bor i dag på Vesterbro i København efter flere år i USA og England. Både Klaus Nyengaard, David Helgason og de otte øvrige partnere i Nordic Makers kunne læne sig tilbage og leve et stille liv af den formue, de har skabt. Men de vil ikke sidde i en kælder i nyindkøbt millionvilla og spille på trommer dagen lang. De har et ønske om at bidrage til at skabe et finansielt økosystem for iværksættere i Danmark. »Undersøgelser viser, at Norden målt pr. indbygger er bedre til at skabe unicorn-virksomheder, men når selskaberne for alvor skal tiltrække kapital for at vokse hurtigt og globalt, søger de ud af landet,« siger David Helgason.  Nyengaard peger på en anden udfordring i Norden, når startup-selskaber har brug for kapital. Ofte får de investorer ind, som ikke forstår startup-miljøet. De sætter sig på magten, når kriser opstår – og det gør de med sikkerhed. Det fører ifølge Klaus Nyengaard til unødige krav på de forkerte tidspunkter. Samtidig undlader de at skubbe på, når det bliver for mageligt. »Du skal simpelten have forståelse for rollen,« fastslår Klaus Nyengaard – og David Helgason tilføjer: »Vi har mødt selskaber med en rigtigt god idé, men som vi ikke tør investere i, fordi de fået forkerte investorer med. Det er typisk investorer, som minder om højkonjunkturens ejendomsmatadorer, som alene jagter den hurtige gevinst.« Klaus Nyengaard fortæller, at gruppen mødtes for et år siden, hvor de over en middag talte om at skabe et dynamisk netværk, der i fællesskab gik ind og vurderede investeringer i startup-miljøet. »Vi bringer mange forskellige kompetencer ind i netværket. Det betyder, at vi sammen kan rejse kapital og sammensætte et investorteam, der matcher startup-selskabet på den bedst tænkelige måde,« siger Klaus Nyengaard. Klaus Nyengaard fik sit gennembrud med Just Eat, som han kom til, da selskabet var et lille dansk firma med udbringning af take away-mad. Han skabte en global organisation, flyttede selskabet til London og gjorde det modent til en børsintroduktion. Nordic Makers fungerer på den måde, at en idé præsenteres for fællesskabet i Nordic Makers. Alle behøver ikke at gå med i investeringer, men for hver investering oprettes et investorselskab med det antal partnere, som ønsker at investere i den pågældende startup.  Kredsen af medlemmer af Nordic Makers, som deltager i investeringen udpeger en »lead« og en »secondary« – en slags anfører og viceanfører på investorholdet. De to står for kontakten til startup-selskabet og kan vælge at trække på erfaringer fra andre i Nordic Makers. Nordic Makers-fællesskabet har allerede investeret i fire selskaber: App-action, Peergrade, Corti og Minut. App-action er marketingoptimering. Peergrade er en system, hvor studerende giver hinanden feedback. Corti beskæftiger sig inden for tale til tekst, mens Minut er en boks i hjemmet, der registrerer uregelmæssigheder i hjemmet. »Når vi præsenteres for en investering, vender vi den i gruppen, og selv om vi ikke alle går med i den samme investering, bilder vi os ind, at gruppen i fællesskab kan give mere tilbage til startup-virksomheden, end selve investeringen bidrager med,« siger Klaus Nyengaard. ",
        "metadata": {
            "source": "https://www.berlingske.dk/oekonomi/stjerne-ivaerksaettere-vil-give-nye-haab-gode-raad-og-penge",
            "image_url": "https://berlingske.bmcdn.dk/media/cache/resolve/image_x_large/image/9/98606/14793943-david-helgason.jpg",
            "publication_time": "Søndag d. 18. september 2016, kl. 21.00",
            "author": "Claus Skovhus",
            "related_links": [],
            "attachments": []
        }
    }
}