{
    "version": "1.0",
    "document": {
        "id": 9315,
        "title": "Tidligere slave skal pryde amerikansk 20-dollar-seddel",
        "content": "Den tidligere slave og borgerretsforkæmper Harriet Tubman bliver den første sorte kvinde, der får sit portræt på en amerikansk dollarseddel. Det bekræfter en talsmand i det amerikanske finansministerium ifølge Reuters. Harriet Tubman, der levede fra 1822 til 1913, bliver samtidig den første kvinde på de amerikanske pengesedler i mere end et århundrede.  Tubman blev født som slave i delstaten Maryland, men stak af som ung og opnåede derefter sin frihed. Siden sluttede hun sig til en organisation, der hjalp tusindvis af slaver med at genvinde deres frihed i 1800-tallet. Hun erstatter tidligere præsident Andrew Jackson, som kan ses på den nuværende 20-dollar-seddel. Andrew Jackson, som levede fra 1767 til 1845, ejede selv hundredvis af slaver, der arbejdede på en plantage, han købte i 1804.  Siden sidste år har en bevægelse, der kalder sig \"Women om 20s\", ført kampagne på de sociale medier for at få Jackson erstattet med en kvinde. Finansminister Jack Lew vil offentliggøre beslutningen senere onsdag og supplere med yderligere oplysninger, siger hans talsmand, Rob Runyan. Der ventes også at ske ændringer med nogle af de andre dollarsedler, skriver Politico. Ifølge nyhedssitet vil der også komme en borgerrettighedsforkæmper på femdollarsedlen.  /ritzau/Reuters",
        "metadata": {
            "source": "https://www.berlingske.dk/internationalt/tidligere-slave-skal-pryde-amerikansk-20-dollar-seddel",
            "image_url": "https://berlingske.bmcdn.dk/media/cache/resolve/image_x_large/image/29/299197/13052198-files-us-money-banking-slavery-people.jpg",
            "publication_time": "Onsdag d. 20. april 2016, kl. 21.06",
            "author": null,
            "related_links": [],
            "attachments": []
        }
    }
}