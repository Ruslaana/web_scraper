{
    "version": "1.0",
    "document": {
        "id": 22201,
        "title": "Trumps advokater har begravet ham i arbejde. Men han insisterer på at udfordre magten – også i USA",
        "content": "Ali Abassihar fået et brev fra Donald Trump – og det er ikke godt. I den danske instruktørs iPhone ligger et »cease and desist«-brev, en ordre om at indstille premieren på hans kommende film, hvis han vil undgå at ende i retten. Rul rundt eller dø. Men Ali Abbasi har ingen intentioner om at stoppe »The Apprentice«, der har premiere torsdag. Mens verden fokuserer på Donald Trumps skandaløse udsagn og bizarre handlinger, har vi nemlig glemt det vigtigste: magten selv. Derfor har Abbasi, der bor og arbejder i Danmark, lavet en dundrende knytnæve af en film, rettet mod vores kollektive apati. I stedet for at stille de nødvendige spørgsmål om, hvordan magt bliver udøvet og misbrugt, er vi blevet fanget i et mediecirkus, hvor personen er vigtigere end systemet. 78-årige Trump forsøger at blive præsident for anden gang. Nu har en dansk-iraner lavet en film om hans opstigen.Fold sammenLæs mereFoto: David Swanson/Reuters/Ritzau Scanpix. Abbasi vil få os til at se magten i øjnene – mest fordi vi har glemt, hvad det betyder at kritisere den. »Når vi vil lave en kritisk film herhjemme, laver vi en film om Anden Verdenskrig og siger, at det er en metafor for, hvordan verden ser ud i dag. Menfuckmetaforen. Hvis ikke vi udfordrer magten, så ender Trump med at få plads,« siger Ali Abbasi. Det er ikke gået ubemærket hen, at Ali Abbasi har været i gang med »The Apprentice«. Trumps modstand har været en væsentlig del af filmens pr, og både amerikanske og internationale medier har bemærket fortællingen om den unge Trump, der indgår en faustisk pagt med advokaten Roy Cohn. Det er ham, der lærer Trump aldrig at indrømme fejl. Altid at angribe. Og sagsøge. Altid sagsøge. Det har fået amerikanske distributører til at gå i panik. Ali Abassi er en 42-årig iransk-dansk filminstruktør, der er kendt for sine kritiske og gribende værker. »Grænse« (2018) vandt en pris i Cannes, mens »Holy Spider« var nomineret til en Oscar. Senest har Abassi lavet en film om Donald Trump, som skarpt kritiserer magtens udøvelse.Fold sammenLæs mere Tidligere på sommeren måtte Ali Abbasi starte en crowdfundingkampagne for overhovedet at få sin film ud og, ikke mindst, betale for alle de advokatomkostninger, filmholdet har samlet sig. »Folk har spekuleret i, om det hele er et pr-stunt. Gid, det var så vel. For mig var det ligegyldigt, hvor meget presse og omtale vi får. Det vigtigste er at vise min film. Og det har slet ikke været sikkert, at det ville kunne lade sig gøre. Alt postyret har givet os store problemer. Det er ikke alle, der tager lige så afslappet på at få en sag på halsen fra USA.« Hvorfor overhovedet lave en film om Trump? Er det ikke bare besværligt? Da jeg spørger Ali Abbasi, svarer han med manuskriptet. Han ville ikke bare lave en film om Trump. Han ville lavedennefilm om Trump. »Jeg var vild med manuskriptet, fordi det ikke prøver at dæmonisere Trump. Det er skrevet af Gabriel Sherman, der er politisk journalist, og han har ønsket at forstå, hvad der driver Trump. Helt fra dengang, han begynder i ejendomshandel, til han kaster sig over kasinoer i Atlantic City.« Ifølge Ali Abbasi er kapitlet om Atlantic City vigtigt, fordi det er her, Trump første gang tager munden for fuld. Ali Abassi på optagelserne til »The Apprentice«, der blandt andet er indspillet i Toronto. Ifølge Abassi var det nemt at finde en by, der lignede New York. Mest fordi byen har haft så stor betydning.Fold sammenLæs mereFoto: Pief Weyman. »Han får storhedsvanvid og investerer i alle mulige ting, han ikke havde forstand på. Han var udmærket til ejendomshandel, men pludselig skulle han også lave kasinoer i en tid, hvor det politiske og økonomiske landskab skiftede. USA havde et stort inflationsproblem i slut-80erne, så renterne var på 15-19 procent. Og han lånte penge i projekterne for at finansiere de næste. Det var næsten et pyramidespil.« Ali Abbasi lægger ikke skjul på, at han også er interesseret i selve tidsperioden. Selv voksede han op i Iran. Et land, der – også dengang – var i krig. »Jeg er vokset op med krig og konflikt og mangel. Jeg husker tydeligt en dag, der kom en fyr og bankede på. Under armen havde han et vattæppe, og gemt inden i det var der en VHS-maskine. Og en gang om ugen kom en anden mand forbi med en sportstaske, der var proppet med VHS-bånd. Den ene halvdel var Arnold Schwarzenegger-film. Den anden halvdel var Sylvester Stallone-film. Ærkeamerikansk macho-muskelfyr-actionfilm. Det var sådan, verden var dengang, da den neoliberale verdensorden herskede, og man dyrkede enwinner takes it all-kapitalisme.« Ali Abassi på optagelserne til »The Apprentice«. Her står han sammen med Maria Bakalova, der spiller Ivana Trump, politikernes ekskone. En af filmens mere kontroversielle scener handler om det overfald, hun siger, at han begik mod hende.Fold sammenLæs mereFoto: Pief Weyman. Trump mener, at din film er typisk for den Hollywood-elite, der hader ham. Har han ikke ret i det? »Hele ideen om, at jeg er del af en magtelite, er latterlig. Da jeg lavede 'Grænse', boede jeg i en andelslejlighed på Vesterbro, hvor toilettet var så småt, at jeg ikke kunne lukke døren. Jeg har ikke engang råd til at købe en bil. Og hvem har egentlig skabt Trump?« Mener du medierne? »Ja. Han er groet ud af medier og Hollywood. Han har haft små gæsteroller i 'Home Alone'-filmene, hængt ud med stjernerne, medierne har brugt ham tilclickbait.Jeg tror faktisk, at det var grunden til, at de sendte mig det manus. Jeg kom udefra, jeg har ikke ejendom i USA, jeg tilhører ikke noget politisk parti, og jeg har ikke noget i klemme.« Ali Abbasi mener også, at det er hans force, at han er delvist dansk, delvist iransk. Og kun har set USA udefra. »Al vestlig politik er nærmest bare blevet enpower sharing deal. Flere steder, i blandt andet Danmark og England, er der to partier, der skiftes til at have magten. Eliten har gået i de samme skoler, de er venner med hinanden, de går til de samme fester. Og hvis du står udenfor, er det utrolig frustrerende,« siger Ali Abbasi, der ser en forskel på ideen om demokratiet og den måde, vi forvalter det på. »På overfladen er det et frit og demokratisk valg, men du kan reelt ikke skabe den forandring, du vil. Du kan se det i Frankrig, hvor Rassemblement National fik 40 procent af stemmerne. De får aldrig magten. Jeg bryder mig ikke om det parti, men hvis du tror på demokratiet, må du også støtte spillereglerne. Så kan du ikke snyde vælgerne.« Ali Abassi, iransk-dansk filminstruktør, der har lavet filmen »Holy Spider«.Fold sammenLæs mereFoto: Søren Bidstrup. Er din konklusion, at demokratiet er i stykker? »Jeg synes, at Trumps lejr har ret i, at det errigged. Men det er jo ikke fem mennesker, der sidder i en kælder og ryger cigarer. Det erriggedpå den måde, at vi har glemt at udfordre magten.« Vi plejer at tro, at vi kan overvinde det onde med humanisme. »Se, hvor godt det er gået,« siger Ali Abbasi. »Folk er holdt op med at tro på systemerne. De er så frustrerede, fordi de har stemt så mange gange, uden at noget har ændret sig. Nu er de parate til at sætte ild til det hele. Det er ret slemt, synes jeg.« Har du et bud på, hvorfor det er så svært for os at udfordre magten kulturelt herhjemme? »Noget af det handler om intellektuel dovenskab. Da jeg kom til Danmark i 2007, havde Anders Fogh Rasmussen ændret fundamentale dele af velfærdssamfundet, uden at det for alvor var noget, folk talte om. Det danske landbrug gik fra at være dannet af hårdtarbejdende jyder til to polakker, der kan styre det hele med en iPad. Det var enorme forandringer, som ingen gad at beskæftige sig med.« Måske handler det også om, at den kunstneriske side af filmbranchen har mistet forbindelsen til samfundet, siger han. »Folk sidder i forstæderne og ser amerikanske serier, fordi de ikke kan genkende sig selv i danske programmer. Litteraturen og musikken afspejler samfundet, men filmbranchen har brug for et spark i røven. Ikke for at være politiske med stort P, men for at undersøge vores eget samfund.« Hvad er det mest spændende at undersøge lige nu? »Vi har en masse folk fra Ukraine, der er kommet hertil, og ingen laver noget om det. Vi har talt så meget om immigration, men ingen undersøger den enorme kompleksitet, der ligger i det. Eller hvad med de enorme forandringer, der foregår i danske landsbyer? Mette Frederiksen kører jo også Denmark First, ligesom Trump.« Ali Abbasi stopper sig selv. »Jeg er jo ikke som sådan ekspert på politik,« siger han så. »Min film er etride, man kan stige på, gennem 70erne og 80ernes apokalyptiske USA, som er præget af mærkelige, modsætningsfyldte mennesker, der både er modbydelige og karismatiske. New York var også en mental tilstand, og ud af det kaos kom et stort drive og kreativitet. Det, synes jeg, er spændende.« Men hvorfor skal en dansker lave den film? »Jeg har hørt flere, der spørger, hvorfor jeg som iraner eller dansk-iraner kan tillade mig at lave film om USA, men hvor mange gange har Ben Affleck været i Iran, før han lavede »Argo«? Om noget kan vi vel tillade os at mene ting om USA, fordi landet har haft så stor indflydelse på verden. Det tilhører os alle.« »The Apprentice« har dansk premiere 17. oktober.",
        "metadata": {
            "source": "https://www.berlingske.dk/skaerm/trumps-advokater-har-begravet-ham-i-arbejde-men-han-insisterer-paa-at",
            "image_url": null,
            "publication_time": "Fredag d. 11. oktober 2024, kl. 19.21",
            "author": "Sarah Iben Almbjerg",
            "related_links": [],
            "attachments": []
        }
    }
}