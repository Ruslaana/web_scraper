{
    "version": "1.0",
    "document": {
        "id": 14033,
        "title": "Lukning af vej i Fælledparken kan blive en realitet",
        "content": "Lukningen af en del af Edel Sauntes Allé, der går igennem Fælledparken på Østerbro, er et skridt tættere på at blive en realitet. Politikerne i Teknik- og Miljøudvalget i Københavns Kommune har netop besluttet at få lavet en analyse af lukningen. Det skriver Magasinet KBH. Edel Sauntes Allé er en populær gade at parkere på for gæster til Fælledparken eller for dem, der skal i Parken. Men nu skal du måske se dig om efter et andet sted at parkere, når du skal ind at se fodbold. I februar besluttede Borgerrepræsentationen at lukke gaden, men embedsværket har senere vurderet, at det er nødvendigt at foretage en analyse først. Det er nemlig uklart, hvilke konsekvenser lukningen vil have for parkeringsefterspørgslen og gadens funktion som brandvej, når der er store arrangementer i Parken,skriver Magasinet KBH. Konservative og Venstre stemte imod at gå videre med forslaget, men fordi Socialdemokratiet, SF, Enhedslisten og Alternativet stemte for, arbejder man videre. Det betyder, at man skal forhandle videre i forbindelse med forhandlingerne om byens budget for 2024. Hvis de samme partier siger god for at bruge 1,75 millioner kroner på analysen, går man i gang. Det er altså først efter sommerferien, vi ved, om projektet fortsætter. Bliver det en realitet, lukker man den del af Edel Sauntes Allé, der ligger tættest på Vibenshus Runddel. Her er der mulighed for, at området i stedet bliver til et aktivitetsområde. Men hvad strækningen præcis skal omdannes til, skal analysen også undersøge.",
        "metadata": {
            "source": "https://www.berlingske.dk/metropol/lukning-af-vej-i-faelledparken-kan-blive-en-realitet",
            "image_url": "https://berlingske.bmcdn.dk/media/cache/resolve/image_x_large/image/169/1692773/24469912-covid-19-testcenter.jpg",
            "publication_time": "Mandag d. 03. juli 2023, kl. 18.27",
            "author": "Anna Sofie Harboe Andersen",
            "related_links": [],
            "attachments": []
        }
    }
}