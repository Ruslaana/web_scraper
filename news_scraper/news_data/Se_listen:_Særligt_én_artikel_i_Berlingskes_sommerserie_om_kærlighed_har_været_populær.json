{
    "version": "1.0",
    "document": {
        "id": 14198,
        "title": "Se listen: Særligt én artikel i Berlingskes sommerserie om kærlighed har været populær",
        "content": "Sørine Gotfredsen, sognepræst og journalist Når hele vores opvækst er gennemsyret af det, man kan kalde kærligheden til kærligheden, så præger det os. Alt fra film, tv-serier, popsange og romaner til reklamer, fortæller os, at livet og ens personlige lykke står og falder med realiseringen af romantisk kærlighed og det at finde en partner. Den længselsfulde, knusende kærlighed kommer i virkeligheden til at føles dræbende. Sørine Gotfredsen, som indtil hun blev gift i foråret havde været alene i 30 år,  mener, at et liv uden en romantisk partner ikke er lig med en fejlslået tilværelse, og at vi i vores fokus på vigtigheden af en partner, underkender noget helt andet, som mennesket også rummer, og som i virkeligheden er meget vigtigere. Christian Groes, lektor, ph.d. kønsforsker og antropolog Hurtige klik, valg, fravalg, korte eskapader, muligheder, uafhængighed, swipes og hurtige matches, møder og knald. Sådan beskriver Christian Groes den moderne datingscene. Når teknologi giver os mulighed for at stifte nærmest uendeligt mange bekendtskaber, forsvinder evnen til at satse stort og træffe afgørende valg. Han mener, at vores overbevisning om, at vi har nok i os selv, får os til at glemme, hvad det magiske ved kærligheden er. Den skal tøjles, doseres og kæres om. Fordi det at elske er at være sårbar. Katja Kullmann, journalist, forfatter og sociolog Da den tyske forfatter Katja Kullmann skulle finde inspiration til sin bog om kvinder uden partnere, lykkedes det hende ikke at opstøve andet end det, hun kalder »prosecco- og vibratorlitteratur« – letbenede og overfladiske hyldester til singlekvinderne, der boltrede sig på datingmarkedet. Men hun ser det ikke som den eneste løsning. I stedet oplever hun, at mangle vælger at melde sig helt ud af datingmarkedet. Fordi mens de bliver set som frigide gammeljomfruer, barnløse tanter og stakler, der ikke kan tiltrække en partner, ser hun det hverken som et svaghedstegn eller en særlighed at være singlekvinde eller det, hun kalder »den singulære kvinde«. Men hun anerkender også, at der dermed kommer nogle erfaringsrum, som hun aldrig kommer til at betræde. Louise Perry, forfatter Kvinders seksuelle frigørelse er blevet solgt som en sejr i ligestillingskampen. Men det er den britiske forfatter Louise Perry uenig i. I virkeligheden er den sande vinder den rå og mindre selektive mandlige seksualitet. For selvom attraktive kvinder kan vælte sig i seksuelle partnere og tror, de er fri, foregår relationerne på mænds præmisser. I virkeligheden underkaster kvinder sig mandens begær i feminismens katastrofale forsøg på at udviske kønsforskellene, og Louise Perry giver en række eksempler på, hvordan det er decideret skadeligt for kvinden. Hun opfordrer kvinder til at have sex som en kvinde, men hun oplever, at de største fornægtere af kønsforskellene overraskende nok dem, det har størst konsekvenser for. Geeti Amari, debattør, forfatter og foredragsholder Alt for mange danske mænd kan slet ikke finde ud af at kurtisere – tage initiativet til at købe blomster, booke bord på en restaurant, planlægge en oplevelse eller bare invitere på et glas vin. Det mener forfatteren Geeti Amari, der kalder sig selv lige dele Kabul og København. Hun drømmer om at finde en pæredansk mand, men en tredje date bliver sjældent en realitet for hende, for ikke nok med, at mændene har svært ved romantik, de har også svært ved at tage affære. Men hun mener, at hvis danske mænd kunne blive lidt bedre til ikke at skrive en besked, der lyder som en henvendelse fra myndighederne, så ville ørkenprinsesserne glemme de fem søjler og bønner. Anne Sofie Allarp, jurist, journalist og forfatter Når Anne Sofie Allarp skal gøre status over sit liv, så har de perioder, hvor hun har været single, været de mest produktive og kreative.  Hendes overvejelser over mænds nødvendighed i hendes liv har fået hendes artikel til at indtage en absolut førsteplads som den mest læste i Berlingskes kærlighedsserie. Og selvom hendes mor så inderligt ønsker sig en svigersøn til at hjælpe hende med at få opdateret computeren, så er der lange udsigter til det. Fordi mænd er skønne, men mest til at lege med, ikke til at bo med. Og det at binde sig til én partner medfører også fravalget af andre, hvilket ikke tiltaler Anne Sofie Allarp. Hun skal heller ikke være for fin til at indrømme, at hun aldrig har været særligt god til parforhold, og hun foretrækker egentlig at skrive en bog eller have en fest med sig selv inde i hovedet.",
        "metadata": {
            "source": "https://www.berlingske.dk/opinion/se-listen-saerligt-en-artikel-i-berlingskes-sommerserie-om-kaerlighed-har",
            "image_url": "https://berlingske.bmcdn.dk/media/cache/resolve/image_x_large_vertical/image/158/1580369/24172410-split.png",
            "publication_time": "Mandag d. 15. august 2022, kl. 21.35",
            "author": "Nina Schaumann",
            "related_links": [],
            "attachments": []
        }
    }
}