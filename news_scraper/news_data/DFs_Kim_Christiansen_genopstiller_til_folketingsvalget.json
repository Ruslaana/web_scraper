{
    "version": "1.0",
    "document": {
        "id": 4875,
        "title": "DFs Kim Christiansen genopstiller til folketingsvalget",
        "content": "DF-politikeren Kim Christiansen genopstiller til Folketinget. Det skriver TV 2 Østjylland fredag. Kim Christiansen er blevet valgt til folketingskandidat for Dansk Folkepartis kreds på Djursland. Det fremgår på DFs hjemmeside. Kim Christiansen røg sammen med en række andre DF-folketingsmedlemmer ud af Folketinget i 2019 efter et dårligt valg for partiet. Nu drømmer han om at vende tilbage. »Efter en rum tid og al den turbulens, der har været, så synes jeg, at jeg med den nye ledelse har fået troen tilbage på, at der er et Dansk Folkeparti, og vi kan godt genvinde vælgernes tillid,« siger Kim Christiansen til TV 2 Østjylland. Kim Christiansen var i sin seneste periode som folketingsmedlem transportordfører. Den rolle kan han godt se sig selv i igen, udtrykker han over TV 2 Østjylland. »Jeg havde nogle projekter, jeg ikke rigtig blev færdig med, og det kunne jeg godt tænkte mig – at lige nappe en sidste periode,« siger han. En af de ting, som Kim Christiansen særligt huskes for i sin tid som transportordfører, var et stort forlig om en omfartsvej i hjembyen. Projektet endte med at blive droppet, men Kim Christiansen fastholder, at det var en god idé. »Det var åbenbart for visionært for visse journalister, der syntes, at det var et dårligt projekt. Vi kunne have fået de 500 lastbiler, der kører nede ved fjorden om dagen, ud af byen,« siger han til TV 2 Østjylland. DF består i øjeblikket af ti folketingsmedlemmer – heriblandt partiets formand, Morten Messerschmidt. Messerschmidt står til at skulle for retten til december for en anklage om svig med EU-midler og dokumentfalsk. Til kommunalvalget i 2021 stillede Kim Christiansen op for DF i Mariagerfjord Kommune, hvor han fik 125 personlige stemmer, men ikke blev valgt ind. /ritzau/",
        "metadata": {
            "source": "https://www.berlingske.dk/politik/dfs-kim-christiansen-genopstiller-til-folketingsvalget",
            "image_url": "https://berlingske.bmcdn.dk/media/cache/resolve/image_x_large/image/154/1541320/24073610-straffesag-mod-morten-messersc.jpeg",
            "publication_time": "Fredag d. 22. april 2022, kl. 20.20",
            "author": null,
            "related_links": [],
            "attachments": []
        }
    }
}