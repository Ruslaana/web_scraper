{
    "version": "1.0",
    "document": {
        "id": 8545,
        "title": "Genmab køber amerikansk biotekselskab for 12 milliarder: »Det er godt«",
        "content": "Det danske C25-selskab Genmab har pengepungen fremme og køber et amerikansk biotekselskab for milliarder. Købesummen lyder på 1,8 milliarder dollar svarende til cirka 12 milliarder kroner, og Genmab køber ProfoundBio, som det amerikanske selskab hedder, kontant. Selvom kursreaktionen er relativt beskeden i børsåbningen onsdag morgen, er opkøbet »rigtig positivt«, mener Claus Johansen, der er mangeårig aktieanalytiker inden for sundhed og på vej i luften med sin egen fond, Global Health Invest. »Det er godt, at Genmab bruger penge, som de har på balancen. For det er, synes jeg, vigtigt, at Genmab bruger penge på at forske og udvikle nye midler,« siger Claus Johansen. Han påpeger, at Genmab med opkøbet kan bane sig vej ind i et særligt marked inden for kræftbehandling, der kan blive kæmpestort. ProfoundBio holder til i den amerikanske storby Seattle, og selskabet har fire lægemidler under udvikling. Det middel, som er længst fremme, hedder Rina-S og skal behandle kræft i æggestokkene. Midlet er et såkaldt ADC-middel, og det er netop det marked, som Claus Johansen ser potentiale i. ADC står foranti drug conjugateog dækker over en ny teknologi, hvor man kobler et giftstof mod kræft på et antistof. På den måde kan ADC-midler, hvis alt går vel, få adgang til den enkelte kræftcelle og dræbe den med sit giftstof. »Man skal tænke på, at ADC på en måde er kemoterapi, bare med et antistof. Kemoterapi har man ikke lyst til at give til hele kroppen, så hvis du kan få leveret kemo helt hen til cellen, og det kan internaliseres, komme ind i cellen og dræbe kræften uden at sprede sig til andre celler, så er man kommet meget langt,« forklarer Claus Johansen. Markedet for ADC-midler er ganske nyt, og ProfoundBios Rina-S er stadigvæk i fase to, hvilket vil sige, at midlet fortsat har et stykke vej, inden det potentielt kan blive godkendt til at ligge på apotekernes hylder. Men til trods for usikkerheden vurderer Claus Johansen, at det globale ADC-marked kan blive »kæmpestort« og potentielt ramme et sted mellem 40 og 50 milliarder dollar på sigt. Genmab har længe haft et kort på hånden inden for ADC-midler, fordi selskabet for år tilbage begyndte at samarbejde med Seagen, men nu træder Genmab ind på markedet i højere grad. Og det er Genmab ikke ene om. Konkurrenten Johnson & Johnson købte i januar Ambrx Biopharma, der også specialiserer sig i ADC, for to milliarder dollar. Dermed er de 1,8 milliarder dollar, som Genmab betaler for ProfoundBio, inden for skiven, mener Claus Johansen. Genmab forventer, at opkøbet af ProfoundBio vil være på plads i årets første halvdel. Opkøbet af ProfoundBio »stemmer godt overens« med Genmabs langsigtede strategi, vurderer Genmabs administrerende direktør, Jan van de Winkel: »Vi tror på, at ProfoundBios ADC-kandidater, proprietære teknologiplatforme og talentfulde team vil være en fantastisk tilføjelse til Genmab, og at vi sammen vil være i stand til at accelerere udviklingen af ​​innovative, differentierede antistofterapier til cancerpatienter,« siger han i en meddelelse til fondsbørsen. Aktien i Genmab har ellers ligget underdrejet det seneste års tid. Den seneste kurstop ligger i maj sidste år, hvor aktien rundede 2.912 kroner. Siden er aktien faldet 28 procent. Investorerne er blevet usikre på aktien, fordi tidsplanerne for nogle af produkterne i Genmabs pipeline er skredet en anelse, og samtidig står Genmab over for et skæbnesvangert moment om nogle år, forklarer Claus Johansen. Patentet på supersællerten Darzalex, der virker mod kræft i knoglemarven, udløber nemlig omkring år 2030. Og indtil videre har Genmab ikke nogen arvtager helt på plads, men håbet er, at HexaBody CD-38, som er under udvikling, kan erstatte supersællerten. Claus Johansen understreger desuden, at Genmab i løbet af første halvår kommer med data for et middel mod lungekræft, og de data bliver »rigtig spændende«. Han ser det dog som positivt, at Genmab allerede nu har fortalt, at man vil sende lungekræftmidlet i fase tre-forsøg. Et lægemiddel skal igennem tre kliniske forsøg, der kaldes tre faser, inden man kan søge om at få midlet godkendt. Processen, fra man udvikler et middel, til det er på lægernes receptblokke, tager derfor flere år.",
        "metadata": {
            "source": "https://www.berlingske.dk/dine-penge/genmab-koeber-amerikansk-biotekselskab-for-12-milliarder-det-er-godt",
            "image_url": "https://berlingske.bmcdn.dk/media/cache/resolve/image_x_large/image/178/1780913/24673050-genmabs-administerende-direktr-jan-van-de-winkel.jpg",
            "publication_time": "Onsdag d. 03. april 2024, kl. 12.27",
            "author": "Signe Terp",
            "related_links": [],
            "attachments": []
        }
    }
}