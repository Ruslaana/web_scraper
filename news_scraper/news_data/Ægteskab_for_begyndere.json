{
    "version": "1.0",
    "document": {
        "id": 15526,
        "title": "Ægteskab for begyndere",
        "content": "Det er kærlighed ved første blik, da forfatterspiren Josh møder den sofistikerede PR-pige Nat. Til trods for deres åbenlyse forskellighed holder de drømmebryllup efter bare syv måneder, mens deres venner stille tænker »vi giver dem et år«. Ret hurtigt ser vennerne ud til at få ret, for det er krævende at være gift – ikke mindst når det måske ikke er med den rigtige. »I Give It A Year« er et frisk bud på en romantisk komedie med vid, bid og kant – hvilket ikke er så overraskende, eftersom den debuterende instruktør Dan Mazer blandt andet har været medforfatter på de to Sacha Baron Cohen-komedier »Borat« og »Bruno«. Der er masser af varme, charme og genkendelighed i ægteskabsforviklingerne leveret af Rafe Spall og Rose Byrne, der suppleres af en række sjove og gakkede biroller. Ikke mindst Olivia Colman som parterapeut og Minnie Driver som Nats bitre gifte storesøster trækker højlydte grin. Hvad: »I Give It A Year«.Hvem: Instruktør: Dan Mazer. Medvirkende: Rafe Spall, Rose Byrne, Anna Faris. Hvor: Premiere over hele landet.",
        "metadata": {
            "source": "https://www.berlingske.dk/filmanmeldelser/aegteskab-for-begyndere",
            "image_url": "https://berlingske.bmcdn.dk/media/cache/resolve/image_x_large/image/30/304318/6317714-gteskab-for-begyndere.jpg",
            "publication_time": "Onsdag d. 10. april 2013, kl. 22.30",
            "author": "",
            "related_links": [],
            "attachments": []
        }
    }
}