{
    "version": "1.0",
    "document": {
        "id": 13832,
        "title": "Saruman er død",
        "content": "Skuespiller Sir Christopher Lee sov søndag morgen ind på Chelsea and Westminster Hotel i London efter at have været indlagt i tre uger med åndedræts- og hjerteproblemer. Han fejrede sin 93-års fødselsdag 22. maj i sygesengen. Beslutningen om først at offentliggøre dødsfaldet torsdag blev truffet af hensyn til hans enke, Gitte Lee, der ønskede at kontakte venner og familiemedlemmer først. Christopher Lee startede sin filmkarriere i 1947 med en rolle i den gotisk-romantiske »Corridor or Mirrors«, men fik først sit egent-lige gennembrud i slutningen af 1950erne, hvor han indledte et succesfuldt samarbejde med horror-filmstudiet Hammer, der startede med »The Curse of Frankenstein« i 1957 og varede 20 år. Især rollen som Dracula gjorde for alvor Christopher Lee til et kendt ansigt. »Dracula« fra 1958 blev ikke kun en milepæl i Lees karriere, men relancerede også den tidligere så blodfattige karakter som både høj, flot, karismatisk og sexet. Hammer og Christopher Lee lavede i alt syv opfølgere til »Dracula«, der dog langt fra levede op til den første film. I 1973 sagde Christopher Lee stop og udtalte i senere interviews, at han især var træt af aldrig at få ordentlige replikker. Op gennem 1970erne fortsatte Christopher Lee i horrorgenren, ikke mindst i »The Wicker Man« fra 1973, som han selv betragtede som en af sine bedste roller. Fra midten af 1970erne forsøgte han dog at lægge distance til gyserrollerne. I 1974 spillede han Bond-skurk i »The Man With the Golden Gun« fra 1974 , og i 1977 flyttede han til USA, hvor han blandt andet fik roller i katastrofefilmen »Airport« og Steven Spielbergs »1941«. I 1990erne fik Christopher Lee et comeback som Count Dooku i »Star Wars Episode II: Attack of the Clones« og »Star Wars Episode III: Revenge of the Sith« og ikke mindst som den onde troldmand Saruman i Peter Jacksons »Ringenes Herre«-trilogi, hvor Christopher Lees imponerende højde, dybe stemme og tvetydige udstråling – på samme tid iskold og charmerende – for alvor kom til sin ret. Derudover udviklede han et tæt samarbejde med Tim Burton, som han lavede fire film sammen med; »Sleepy Hollow«, »Corpse Bride«, »Charlie and the Chocolate Factory« og »Dark Shadows«. Christophe Lee blev i 2009 udnævnt til Ridder af Dronning Elizabeth og blev i 2011 tildelt the BAFTA fellowship for lang og tro tjeneste for Storbrittanien. Christopher Lee var gift med den danske skuespiller, maler og model Gitte Krøncke, senere kendt som Gitte Lee, som han mødte gennem danske venner i 1960 og kunne fejre guldbryllup med i marts 2011. Parret fik i 1963 deres eneste barn, datteren Christina Erika Lee. Om nøglen til det langvarige ægteskab har Christopher Lee udtalt: »Gift dig med en fantastisk person«. Sideløbende med sin filmkarriere har Christopher Lee udgivet flere heavy metal-albums, blandt andre »Charlemagne: The Omen of Death«, som han lavede sammen med Judas Priest-guitaristen Richie Faulkner og udgav på sin 91-års fødselsdag i 1993. Christopher Lee nåede at færdiggøre en sidste film inden sin død, fantasy-filmen »Angels in Notting Hill«, der dog efter al sandsynlighed ikke får dansk biografpremiere.  ",
        "metadata": {
            "source": "https://www.berlingske.dk/navne/saruman-er-doed",
            "image_url": "https://berlingske.bmcdn.dk/media/cache/resolve/image_x_large/image/21/218323/9251141-12navleejpg.jpeg",
            "publication_time": "Torsdag d. 11. juni 2015, kl. 16.40",
            "author": "Louise Kidde Sauntved",
            "related_links": [],
            "attachments": []
        }
    }
}