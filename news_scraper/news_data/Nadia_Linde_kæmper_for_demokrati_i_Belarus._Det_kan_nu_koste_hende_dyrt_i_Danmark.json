{
    "version": "1.0",
    "document": {
        "id": 12736,
        "title": "Nadia Linde kæmper for demokrati i Belarus. Det kan nu koste hende dyrt i Danmark",
        "content": "En tidlig morgen i november sidste år hamrede det på døren hos Nadia Lindes mor i Belarus. Udenfor stod 15 bevæbnede betjente i elefanthuer og truede med at slå døren ind. De ledte efter Nadia Linde. 43-årige Nadia Linde har boet i Danmark i 10 år. Hun har en søn på snart ni år med sin danske mand. Og så har hun to døtre på nu 17 og 24 år med sig fra Belarus. Nadia Linde er psykolog og arbejder med ukrainske flygtninge i Danmark. Hun har ikke været i Belarus i årevis. Men fra sit hjem på Frederiksberg har hun gjort, hvad hun kunne for at hjælpe demokratibevægelsen i sit fødeland. For det er hun nu en eftersøgt »kriminel« i Belarus. Men hun havde aldrig regnet med, at hendes kamp for demokrati også skulle give hende og hendes døtre problemer i Danmark. »Vi er kun kommet i problemer, fordi vi forstår, hvad demokrati og frihed betyder, og fordi vi gerne vil have, at Belarus oplever det samme,« siger Nadia Linde vantro. Belarusere i Danmark har løbende støttet kampen for demokrati i deres hjemland. Her har de arrangeret en demonstration i København sammen med oppositionslederen, Svjatlana Tsikhanowskaja.Fold sammenLæs mereFoto: Emil Helms/Ritzau Scanpix. I september sidste år gjorde Belarus' præsident, Aleksandr Lukasjenko, det umuligt for belarusere at få fornyet deres pas på konsulater i udlandet. I stedet skal de nu rejse til Belarus. Dekretetbliver af FNs menneskerettighedseksperter tolket som et direkte angrebpå de titusinder af belarusiske aktivister, journalister og menneskerettighedsforkæmpere i udlandet, der siden præsidentvalget i 2020 har støttet landets demokratiske oprør. »De kan ikke rejse sikkert til Belarus,« lyder det fra FN-eksperterne. Alligevel er det netop,hvad de danske myndigheder opfordrer dem til, hvis de ikke har fået politisk asyl i Danmark Nu står Nadia Lindes ældste datter uden gyldigt pas i Danmark, med alle de komplikationer, det giver. Og indtil den danske regering præsenterer en længe lovet løsning på problemet, risikerer de begge at skulle forlade landet, når deres opholdstilladelser udløber i januar 2026. Nadia Lindes mor nåede akkurat at få tøj på, før de maskeklædte betjente brasede ind i lejligheden i Belarus. De skubbede hende op i et hjørne og rettede deres ladte våben mod den 67-årige pensionist, mens de gennemsøgte hendes hjem for inkriminerende materialer eller spor efter Nadia Linde. Betjentene fandt et billede af Nadia Lindes søn sammen med oppositionslederen, Svjatlana Tsikhanowskaja, taget under et besøg i København. »De sagde, hun ville blive straffet for det,« fortæller Nadia Linde. Hun var selv på vej på arbejde i Danmark, da hun blev ringet op fra Belarus og hørte om ransagningen. »Min mor var i chok. Hun kunne dårligt fortælle, hvad der var sket,« siger Nadia Linde. »Det tog flere måneder, før hun blev mere eller mindre okay. I lang tid var hun bange for, at de skulle komme igen, at de skulle komme om aftenen eller om natten. At de skulle begynde at presse hende.« Man har set mange eksempler på, at regimet i Belarus også går efter belarusiske aktivisters familiemedlemmer. Til sidst gav politiet Nadia Lindes mor en hel liste over de straffesager, der nu er rejst mod Nadia Linde i Belarus: Én for at have ydet online psykologbistand til ofre for den voldelige undertrykkelse af demonstrationerne i 2020. Én for at dokumentere overgreb på menneskerettighederne i Belarus. Én for at repræsentere danske belarusere i oppositionens koordinationsråd. Én for at hjælpe ukrainere som psykolog og som frivillig. I lejligheden på Frederiksberg minder hylderne om Nadia Lindes aktivistiske liv. Et ukrainsk flag, et takkekort og to uåbnede øl fra hendes fødeby, Lida i Belarus, hvor hun har hjulpet en lang række mennesker. Den ældste datter, Dasja på 24, skulle egentlig også have været her i dag. Men hun er for påvirket af situationen. »Hun beder os altid om at vente, til hun er gået, hvis vi begynder at tale om det,« siger Nadia Linde. Ved et tilfælde var det Dasjas pas, der først løb ud, kort efter at det nye dekret trådte i kraft. Det lykkedes i foråret at få forlænget hendes opholdstilladelse, så den i det mindste gælder lige så lang tid som hendes mors. Efter ti år i Danmark er Nadia Linde tæt på at have opfyldt alle krav for at kunne søge permanent ophold. Men hun kan ikke nå det, inden hendes nuværende opholdstilladelse udløber. Hvis hun søger asyl, skal hun starte helt forfra.Fold sammenLæs mereFoto: Niels Ahlmann Olesen/Berlingske. Af hensyn til »Danmarks nationale interesser« gav Udlændingestyrelsen dispensation fra kravet om, at man skal have et gyldigt nationalitetspas for at få tidsbegrænset opholdstilladelse. Men de fik afslag på fremmedpas. På trods af Nadia Lindes straffesager, ransagningen hos Dasjas mormor og det, at Dasja selv har deltaget i politiske møder om Belarus i Danmark, mente Udlændingestyrelsen ikke, at der var særlige grunde til at dispensere fra reglerne. »På den baggrund skal vi henvise dig til at søge om et nationalitetspas hos myndighederne i Belarus,« lyder det i det afslag fra Udlændingestyrelsen, som Berlingske har set. Nu kan Dasja ikke tage med familien på ferie til udlandet eller bare til Bornholm. Hun kan ikke flytte fra sit kollegium og købe en lejlighed. Hun kan ikke skifte bank. Og hun er i tvivl om, om hun får problemer, når hun til december vil søge ind på en videregående uddannelse. »Hun ved ikke, hvad hun kan lægge af planer. Om hun bliver nødt til at flytte til Polen eller Litauen eller lignende,« siger Nadia Linde. I Danmark bor der omkring 1200 belarusere, viser tal fra Danmarks Statistik. Det er langtfra alle, der har været politisk aktive, og som ville få problemer ved at rejse tilbage til Belarus. »Det er lige præcis de mennesker, der kæmper for demokrati i Belarus, der nu får problemer i demokratiske lande,« siger Nadia Linde. FNs menneskerettighedseksperteropfordrede allerede i september sidste årtil, at alle medlemslande finder løsninger på problemet, så belarusere uden gyldigt nationalitetspas fortsat kan opholde sig i landene og bevæge sig frit. Det har man da også gjort i lande som Sverige, Norge, Tyskland og Polen. Men i Danmark afviste Udlændingestyrelsen, at reglerne kunne laves om, siger Helga Volha Somava, der er forkvinde for Talaka – Venner af Belarus i Danmark: »De forklarede os, at de ikke kunne hjælpe os. At regler er regler.« Nadia Linde har stadig kontakt med sin mor og sin søster i Belarus. Men de taler aldrig om politik, af frygt for, hvad det kan få af konsekvenser for dem.Fold sammenLæs mereFoto: Niels Ahlmann Olesen/Berlingske. I stedetudsendte Udlændingestyrelsen i november sidste år en vejledningom, at man måtte søge asyl, hvis man ikke mente, at man kunne rejse tilbage til Belarus. Samme besked har Nadia Linde fået. Men for det første ville det betyde, at hun skulle starte forfra på den langvarige proces med at søge permanent ophold i Danmark. For det andet er det langtfra sikkert, at hun og hendes døtre faktisk ville få tilkendt asyl. Siden 2020 har182 belarusere søgt asyl i Danmark, menalle på nær én har fået afslag. Mange asylansøgere fra Belarus har været nødt til at forlade landet, siger Helga Volha Somava. »I nogle tilfælde, fordi afgørelsen tog flere år, og i andre, fordi de fik afslag og stod til at blive deporteret tilbage til Belarus,« siger hun. Den danske regering har siden maj lovet, at den vil finde en løsning på problemet. Løftet faldt under et møde mellem udlændinge- og integrationsminister Kaare Dybvad Bek (S) og oppositionslederen, Svjatlana Tsikhanowskaja, i København. Men ingen kender detaljerne, og selve forslaget bliver ved med at blive udskudt. Udlændinge- og Integrationsministeriet vil eksempelvis ikke svare på, om det både omfatter ophold og fremmedpas for belarusere i Danmark. I stedet oplyser ministeriet, at det forventer, at et løsningsforslag kan færdigbehandles i oktober eller november. »Jeg er meget opmærksom på de udfordringer, som visse herboende belarusiske statsborgere oplever som følge af dekretet fra Belarus. Jeg havde et rigtig godt møde med Svjatlana Tsikhanowskaja, og mit ministerium har i forlængelse heraf arbejdet på at hjælpe netop gruppen af belarusere, vi taler om her. Det er dog klart, at vi ikke skal åbne en ladeport helt generelt, så der vil være tale om et meget fokuseret løsningsforslag,« skriver Kaare Dybvad Bek i et svar til Berlingske. Svjatlana Tsikhanowskaja tror stadig på, at Danmark vil holde sit løfte, også selvom det går langsommere end i vores nabolande. »Alle lande har deres egne prioriteter, politiske processer og nogle gange forskellige opfattelser af risici,« siger Svjatlana Tsikhanowskaja til Berlingske. »Vi bliver nødt til at blive ved med at presse på og minde vores partnere om, at denne støtte er afgørende for vores folk, som er flygtet fra undertrykkelse, og som har brug for et trygt sted at fortsætte deres arbejde for et frit Belarus,« siger hun. På Frederiksberg har Nadia Lindes danske mand nu adopteret hendes to belarusiske døtre. Det er noget, de har talt om længe, men hidtil har det ikke været nødvendigt. Det løser dog ikke deres problemer her og nu. Det vil stadig tage op til tre år at få dansk pas på den baggrund, siger Nadia Linde. Og hendes egen situation er lige så usikker som før. »Det drejer sig jo om hele familien. Hvis jeg ikke kan være i Danmark, skal hele familien flytte. Skal min mand så stoppe med at arbejde og flytte til Polen? De er meget velkomne over for belarusere. Men jeg har boet her i 10 år,« siger Nadia Linde og slår ud med armene i sin lejlighed. Derfor krydser de stadig fingre for, at regeringens løsningsforslag også er en løsning for dem. Emil Rottbøll er Berlingskes Rusland-korrespondent",
        "metadata": {
            "source": "https://www.berlingske.dk/internationalt/nadia-linde-kaemper-for-demokrati-i-belarus-det-kan-nu-koste-hende",
            "image_url": "https://berlingske.bmcdn.dk/media/cache/resolve/image_x_large/image/184/1845178/24810088-nadia-linde-og-hendes-datter-risikerer-at-at-miste.jpg",
            "publication_time": "Søndag d. 13. oktober 2024, kl. 11.50",
            "author": "Emil Rottbøll",
            "related_links": [],
            "attachments": []
        }
    }
}