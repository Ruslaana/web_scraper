{
    "version": "1.0",
    "document": {
        "id": 5059,
        "title": "Når sønnen græd, tog Ana noter. Nu har hun gjort et gennembrud. Her er, hvad spædbørns gråd betyder",
        "content": "»Uuuuuaaaaaiiiii......ggh!« Ansigtet trækker sig sammen i en forbitret grimasse, mens Ana Laguna efterligner en af de mest foruroligende former for babygråd. Som mor til tre kender hun lyden alt for godt. Og det var af hendes egen ængstelse, at ideen voksede frem. »Da den ældste blev født, var jeg som mange andre førstegangsmødre bekymret for, om jeg nu også kunne forstå min baby,« siger den 36-årige dataekspert til Berlingske: »Samtidig udfordrede det mit forskerinstinkt. Hvis vi kan afkode dyrelyde, måtte det jo også være muligt med vores børn. Og så gik jeg i gang med at indsamle data.« På det tidspunkt, i 2017, foregik der en voldsom udvikling inden for såkaldtdeep learning, hvor man med computernetværk efterligner den menneskelige hjernes neurale struktur. Ana Laguna var ansat i den spanske storbank BBVAs analyseafdeling, indtil hun som førstegangsmor fik en god idé og stiftede startupvirksomheden Zoundream.Fold sammenLæs mereFoto: Privatfoto.. »Der skete en masse i forhold til billedgenkendelse. Jeg tænkte, at man kunne gøre det samme med lyd og skabe et værdifuldt redskab for småbørnsforældre,« forklarer Ana Laguna. Seks år – og to børn – senere kunne hun for nylig barsle med det første kommercielle resultat af ideen. De mest avancerede babyalarmer på markedet har siden slutningen af 2023 været udstyret med en såkaldt CryAssist fra startupvirksomheden Zoundream. Et stykke software, der bygger den algoritme, Ana Laguna har udviklet under »feltstudierne« af grådmønstre hos såvel sine egne børn som en række veninders. »Funktionen giver dig ikke kun besked, når din baby græder, men oplyser også, at det eksempelvis er, fordi den er sulten eller træt,« fortæller Ana Laguna. Babygråd lyder nemlig vidt forskelligt, alt efter hvad der er galt – både hvad angår frekvens, lydstyrke og »melodi«. Og CryAssist kan i første omgang »oversætte« årsagerne til fem forskellige grundformer for babygråd. »Det er kategorier, som allerede er kendt fra forskning i spædbørn. Det »eneste«, vi har gjort, er at bakke dem op med kunstig intelligens,« forklarer Ana Laguna. Den idé er dataeksperten ikke alene om at have fået. Når hendes algoritme imidlertid er særlig solid og præcis, er det blandt andet takket være et samarbejde med det anerkendte Hospital Clínic i Barcelona. Forskere fra hospitalet har hos en stor gruppe af spædbørn målt hjerneaktivitet, iltoptag og hjerterytme, samtidig med at deres gråd blev optaget.  Zoundream brings Cry Analysis AI to baby monitorshttps://t.co/VsAAPD9eDXpic.twitter.com/T5s1lpYZgZ En undersøgelse, der i december blev offentliggjort i tidsskriftetComputers in Biology and Medicine, og som har givet Zoundreams software ekstra videnskabelig tyngde. Det betyder imidlertid ikke, at man som forælder bare kan læne sig tilbage i barselssengen og overlade alt til CryAssist. »Algoritmen er ment som en støtte. Det er fortsat forældrenes ansvar at sætte informationen ind i en sammenhæng, når deres barn græder,« understreger Ana Laguna og fortsætter: »Måske handler »sultgråd« i virkeligheden om tørst, fordi vejret er varmt. Og »distressgråd« kan skyldes, at bleen er fuld, men også at babyen har feber.« Når det er sagt, kan CryAssists statistiske funktion faktisk godt være med til at advare om sygdom eller andre alvorlige problemer. Den registrerer, hvordan babyen plejer at græde: hvor mange gange i løbet af dagen, hvor længe ad gangen og hvorfor. Og hvis et parameter stikker af, kan det være tegn på, at noget er galt. Gråd vidner ikke kun om, hvordan en baby har det her og nu. Den kan også give vigtige informationer om den generelle helbredstilstand.Fold sammenLæs mereFoto: Joerg Sarbach/AP/Ritzau Scanpix. »Jeg oplevede det for nylig med min datter. Pludselig gik hendes statistik amok, og det hjalp mig med at handle hurtigt. Det viste sig, at hun havde ørebetændelse,« fortæller Ana Laguna. Det er i den retning, den videre udvikling af algoritmen skal foregå. Som hjælp til at sikre, at babyen er sund og udvikler sig normalt. Hvis en baby altid græder på samme måde, kan det for eksempel være et varsel om sprogproblemer senere i barndommen. Grådmønstre kan også indikere tegn på eksempelvis autisme eller allergi. »Det er samtidig målet med tiden at tilføje flere kategorier af gråd og gøre algoritmen endnu mere præcis,« forklarer Ana Laguna. I første omgang nyder dataeksperten som mor til otte måneder gamle Irene, at hendes algoritme efter års hårdt arbejde nu er klar til brug. »Det er lidt sjovt, at projektet har udviklet sig parallelt med forøgelsen af min egen familie,« siger Ana Laguna og fortsætter: »Den første satte mig i gang, fordi jeg virkelig savnede hjælp. Med nummer to måtte jeg konstatere, at der stadig var lang vej hjem. Og med den tredje kan jeg nyde frugterne af arbejdet.« Så mangler du bare nummer fire for at fuldende projektet ... Ana Lagunas ansigt fortrækker igen i en grimasse. Den er ikke helt så anstrengt som ved »distressgråd«, men det er ikke meget galt. »Nu har jeg vist leveret mit bidrag til at opretholde Spaniens befolkning. I hvert fald hvis jeg vil overleve det her,« siger hun med et grin. På ét punkt er der nemlig ingen algoritmisk hjælp at hente for spædbørnsforældre: Man skal stadig op og ud af sengen, hver gang babyen begynder at græde om natten. Martin Tønner er Berlingskes korrespondent i Sydeuropa",
        "metadata": {
            "source": "https://www.berlingske.dk/internationalt/naar-soennen-graed-tog-ana-noter-nu-har-hun-gjort-et-gennembrud-her",
            "image_url": null,
            "publication_time": "Onsdag d. 14. februar 2024, kl. 20.44",
            "author": "Martin Tønner",
            "related_links": [],
            "attachments": []
        }
    }
}