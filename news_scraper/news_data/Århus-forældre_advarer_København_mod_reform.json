{
    "version": "1.0",
    "document": {
        "id": 20068,
        "title": "Århus-forældre advarer København mod reform",
        "content": "I smilets by er forældrenes grimasser slunkne, når det gælder den ledelsesstruktur, der dirigerer pasningen af deres poder. Fra næste år vil Københavns Kommune skære mange millioner af budgettet ved at indføre en lignende model. Men kritikere foreslår, at København venter med at beslutte sig, til en ekstern evaluering af reformen i Århus ligger klar i løbet af efteråret. Ifølge dem vil den vise, at der ikke er sparet penge, men til gengæld taget tid fra børn. »Jeg forstår ikke, hvorfor Københavns Kommune ikke besinder sig og venter og ser, hvad vores kommunes evaluering viser. Alt andet er jo hul i hovedet,« siger Morten Bowman, der er næstformand i organisationen »Forældrenævnet« i Århus. Også formanden for Børne- og Ungeudvalget i Århus Kommune, Thomas Medom (SF), har foreslået, at København venter på deres evaluering. Ligesom man i København skal spare mange penge på børne- og ungebudgettet, skulle man spare 40 millioner kroner i Århus i 2007. Derfor placerede man en række daginstitutioner under en »dagtilbudsleder«. Det skulle fjerne de administrative opgaver fra de enkelte ledere i institutionerne og i stedet give mere tid til børnene. Færre timer til børn Men ifølge en redegørelse fra 2007 fra pædagogernes fagforening BUPL i Århus sparede man med den ny struktur 150 medarbejdere væk. Heraf var det dog ikke kun ledelsestimer, men også børnetid i form af 75 stillinger, der forsvandt. »Det er blevet solgt fra Århus Kommune, som at man skulle spare penge, men vi har meget svært ved at se, hvor de er blevet sparet. Til gengæld kan vi se besparelsen på personalet. Så hellere kalde en spade for en spade og sige, at man skærer en pædagog i hver institution. Det kan vi forholde os til i stedet for de her luftkasteller,« siger Morten Bowman. I København argumenterer man for, at den nye struktur udelukkende vil skære ned på administration og ledelse, og at man vil kunne spare op til 80 millioner kroner om året. Men det løfte bliver umuligt at holde, mener formanden for BUPL i hovedstaden. »Det kan godt være, man forsøger at pakke det ind som ledelsestimer alene i København. Men den reelle konsekvens bliver, at man kommer til at passe flere børn per pædagog, ligesom man har set det i Århus,« siger Henriette Brockdorff. Og ifølge professor og ekspert i offentlig forvaltning Kurt Klaudi Klausen kan der være en ganske klar årsag til, at man i København ikke har lyst til at vente på Århus Kommunes redegørelse. »Hvis formålet med at gennemføre en sådan reform er at opføre sig økonomisk ansvarligt, så er det klart, man ikke har lyst til at vente på at få en rapport, der bærer yderlige ved til det bål, der handler om, at nogen mener, det er en dårlig ide. Det er rent taktisk,« siger professor Kurt Klaudi Klausen. Bred politisk opbakning Imidlertid er det sandsynligt, at protesterne ikke nytter. Alle partier undtagen DF har nemlig været positive over for klyngemodellen. Og det er ærgerligt, mener partiet. »Hvis jeg fortsat havde små børn i institutioner, ville jeg være meget bekymret over, at de skulle placeres i sådan en klynge. Jeg forstår ikke, hvorfor man ikke lytter til forældre og pædagoger, som er dem, der kommer til at have det inde på livet,« siger medlem af børne- og ungeudvalget Karin Storgaard (DF). De Konservative er dog med på ideen, hvis pengene passer. »Vi er efterhånden skeptiske over for, om omstruktureringen vil få de besparelser, som man har fremlagt i forvaltningen. Derfor lægger jeg meget vægt på, at vi får konkretiseret, hvordan man har regnet sig frem til de besparelser,« siger Rasmus Jarlov (K). Det har ikke været muligt at træffe børnerådmand i Århus, Jacob Johansen (S).",
        "metadata": {
            "source": "https://www.berlingske.dk/samfund/aarhus-foraeldre-advarer-koebenhavn-mod-reform",
            "image_url": "https://berlingske.bmcdn.dk/media/cache/resolve/image_x_large/image/84/848139/2846499-der-er-ikke-blevet-mere-tid-til-brnene--.jpg",
            "publication_time": "Tirsdag d. 20. juli 2010, kl. 11.06",
            "author": "Eva Jung",
            "related_links": [],
            "attachments": []
        }
    }
}