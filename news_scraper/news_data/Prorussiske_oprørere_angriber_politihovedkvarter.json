{
    "version": "1.0",
    "document": {
        "id": 16944,
        "title": "Prorussiske oprørere angriber politihovedkvarter",
        "content": "UKRAINE: Mindst 100 prorussiske separatister har mandag angrebet et politihovedkvarter i byen Horlivka i det østlige Ukraine. Det oplyser et øjenvidne ifølge Reuters. Ukrainsk TV viser billeder af flere personer, der tilsyneladende er blevet såret under angrebet. Prorussiske oprørere har den seneste tid skabt uro i det østlige Ukraine, hvor oprørerne ønsker en folkeafstemning om tilhørsforholdet til Rusland ligesom på Krim-halvøen, der i marts blev annekteret af Rusland. Flere offentlige bygninger i Østukraine er blevet indtaget af oprørere. Den ukrainske regering havde givet oprørerne frist indtil klokken otte mandag morgen til at lægge deres våben og forlade de besatte bygninger. Søndag varslede landets fungerende præsident, Oleksander Turtjinov, en »anti-terroraktion i fuld skala«, hvis tidsfristen ikke blev overholdt. BNB",
        "metadata": {
            "source": "https://www.berlingske.dk/internationalt/prorussiske-oproerere-angriber-politihovedkvarter",
            "image_url": "https://berlingske.bmcdn.dk/media/cache/resolve/image_x_large/image/41/413422/7304289-ukraine-crisis.jpg",
            "publication_time": "Mandag d. 14. april 2014, kl. 11.57",
            "author": null,
            "related_links": [],
            "attachments": []
        }
    }
}