{
    "version": "1.0",
    "document": {
        "id": 9349,
        "title": "Filmen »The Son« er en nænsom opsang til forældre, der får dig til at fælde en tåre eller to",
        "content": "Forhold mellem forældre og børn er fyldt af følelsesmæssige miner og blindgyder. Det er de i hvert fald i Florian Zellers univers. Først skrev den tyske dramatiker teaterstykker om temaet, som han siden har overført til film. Den første var den Oscar-nominerede»The Father«(2020), hvor Anthony Hopkins spiller den demente far, som datteren, spillet af Olivia Coleman, må tage sig af. Den bliver nu fulgt op af »The Son«, der i princippet er en forløber til historien i »The Father«, men sagtens kan ses selvstændigt.Anthony Hopkins er igen faren, som vi dog kun ser et enkelt glimt af i en noget yngre og ikkedement version. Hovedpersonen i »The Son« er advokaten Peter, der gør god karriere i det firma, han er ansat i, og drømmer om at beskæftige sig med politik. Han er, med andre ord, en mand, der har ambitioner og arbejder meget. Selv ikke sin noget yngre kæreste (Vanessa Kirby) og nyfødte barn levner han meget tid til. »The Son« er en selvstændig forløber for den Oscar-nominerede film »The Father« med Anthony Hopkins. Hopkins er også med i »The Son«, men kun kortvarigt i en lille scene.Fold sammenLæs mereFoto: Sony Pictures Classics. Det kommer derfor ubelejligt, da hans ekskone (Laura Dern) pludseligt opsøger ham for at bede om hjælp. Deres 17-årige søn, Nicholas, ønsker ikke længere at bo hos hende, men vil gerne flytte ind hos sin far. Nicholas har problemer, som hun ikke kan tackle, og har ikke været i skole i flere måneder. I stedet har han vandret rundt i New York på må og få. Peter indvilger i at lade teenageren flytte ind, for han vil gerne opretholde illusionen om at være »den gode far«. Ikke mindst overfor sig selv. Og det er netop selvopfattelsen som forældre, Florian Zeller forsøger at ramme. Hvornår er vi gode forældre? Hvornår fejler vi? Og ser vi det selv, når vi gør? For Peters vedkommende opdager han langsomt, at det ikke er nok medpeptalkog belæringer om at passe skolen og få nogle nye venner. At være en succesfuld forælder handler ikke altid om, at ens barn får gode karakterer og blender ind i flokken. Australske Zen McGrath spiller den 17-årige Nicholas, der har ondt i livet og vandrer rundt på må og få i New Yorks gader i stedet for at passe sin skole.Fold sammenLæs mereFoto: Sony Pictures Classics. Det må han sande på den hårde måde. For Nicholas har det svært. Ondt i livet. Uden at en egentlig diagnose kan klæbes på ham. Ikke at give sønnen en fast diagnose er et af filmens stærkeste kort. En diagnose ville have været lig med en slags løsning, et facit på en handlingsplan, hvilket ville have virket for nemt. Udover at mange unge sikkert kan identificere sig med at have det svært, uden nødvendigvis at kunne sætte præcis ord på, hvad det svære går ud på, illustrerer det i filmen den frustration og rådvildhed, man som forældre kan have, når man ikke ved, hvad der er til barnets bedste, og hvad man skal gøre, for at være gode forældre. Den del af historien er ganske rørende. Jeg så filmen med to unge mænd, der begge græd som pisket undervejs, og hver især genkendte forskellige ting i far-søn-relationen og i sønnens psykiske tilstand. På den måde er det tydeligt, at Zeller har øje for tematikker, der på én gang føles aktuelle og evigtgyldige. Hovedrollen i »The Son« spilles af Hugh Jackman. Han er den karrieremindede far, Peter, der bliver udfordret på selvbilledet af at være en god far, da hans psykisk sårbare teenagesøn flytter ind.Fold sammenLæs mereFoto: Sony Pictures Classics. Desværre kan Florian Zeller ikke dy sig for at kamme over i melodrama, selv om han ellers langt hen ad vejen holder sig på dydens smalle sti indenfor intens drama. Hangen til det overdramatiserede skæmmer, også skuespilpræstationerne, hvor personinstruktionen har vaklende resultater. Unge australske Zen McGrath kæmper med autencititeten, og også Hugh Jackman har indimellem svært ved at finde balancen mellem følelsesmæssige eksplosioner og tilbageholdthed. Rollen er dog ubetinget en af hans mest udfordrende i mange år. Kun Vanessa Kirby glider stilsikkert ind og ud af sine scener. Den cinematiske, visuelle oplevelse er ikke Zellers styrke. Han er som dramatiker tydeligvis en ordets mand, der ikke er vant til at fortælle i billeder. I »The Father«, der på opfindsom vis illustrerede en dements forvirring ved at lade scenerne udspille sig i forskellige lejligheder og med forskellige skuespillere (som de samme karakterer og den samme lejlighed), gav den klaustrofobiske setting med næsten udelukkende interiør-skud mening. »The Son« består også mestendels af scener i lejligheder, uden en egentlig grund, og virker derfor billedmæssigt indelukket og fattig. Instruktør Florian Zellers personinstruktion vakler i »The Son«. Kun Vanessa Kirby leverer en sikker skuespilpræstation.Fold sammenLæs mereFoto: Sony Pictures Classics. De ting tilsammen gør, at »The Son« ikke står med samme styrke som »The Father«, men er man til film, der næsten udelukkende består af dysfunktionelle samtaler, får man en historie, der vil fremkalde en tåre eller to og som indimellem stikker dybt i vores måde at tænke forældreskab på. Som en slags nænsom opsang. Og hvem har ikke brug for sådan en? »The Son«, film. Instruktion: Florian Zeller. Medvirkende: Hugh Jackman, Vanessa Kirby, Laura Dern, Anthony Hopkins, Zen McGrath m.fl. Biografpremiere 5. januar. ",
        "metadata": {
            "source": "https://www.berlingske.dk/skaerm/filmen-the-son-er-en-naensom-opsang-til-foraeldre-der-faar-dig-til-at",
            "image_url": null,
            "publication_time": "Fredag d. 06. januar 2023, kl. 10.45",
            "author": null,
            "related_links": [],
            "attachments": []
        }
    }
}