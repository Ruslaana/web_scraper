{
    "version": "1.0",
    "document": {
        "id": 15121,
        "title": "Iværksættere, bliv hjemme!",
        "content": "Iværksættere klarer sig bedst i deres egen hjemstavn. Det er konklusionen i en undersøgelse, som to forskere fra Yale School of Management og Aalborg Universitet har lavet. Ifølge deres undersøgelse kan iværksættere, der starter op i deres egen baghave se frem til et større overskud og bedre chance for at overleve. - Det kan være nok så fancy et sted, virksomheden starter op. Men der er altså nogle helt praktiske ting, der kommer i første række, og der kan man virkelig drage fordel af sit lokalkendskab, siger Michael S. Dahl fra Aalborg Universitet og medforfatter til undersøgelsen. Det kan lyde sært, at de mange kreative miljøer i for eksempel Berlin og London skulle kunne udkonkurreres af en lille dansk forstad. Men det er der en særlig grund til. Ifølge Michael S. Dahl spiller netværket og især det lokale kendskab ind, når en iværksætter starter sin virksomhed. Iværksætteren kender banken, området og de lokale. Det kan give mange fordele. - Nogen kan lægge et godt ord ind for en. Andre kan hjælpe med at finde ansatte. Det gør en stor forskel i begyndelsen, siger Michael S. Dahl. Det er alle typer af virksomheder, hvor forskellen kan ses. Det kommer bag på forskerne, der havde regnet med, at særligt virksomheder, der har med software eller medier at gøre, ville klare sig bedst i innovative miljøer, men undersøgelsen viser ingen forskel i de forskellige brancher. Forskellen i overskud fra de hjemligt nystartede til de uden lokalkendskab er 45.000 kroners større årligt overskud og en 10 procent lavere risiko for at lukke.",
        "metadata": {
            "source": "https://www.berlingske.dk/virksomheder/ivaerksaettere-bliv-hjemme",
            "image_url": "https://berlingske.bmcdn.dk/media/cache/resolve/image_x_large/image/69/691591/5462945-ivrkstter-overvejer-fremtid.jpg",
            "publication_time": "Torsdag d. 09. august 2012, kl. 12.55",
            "author": "Jakob Chor",
            "related_links": [],
            "attachments": []
        }
    }
}