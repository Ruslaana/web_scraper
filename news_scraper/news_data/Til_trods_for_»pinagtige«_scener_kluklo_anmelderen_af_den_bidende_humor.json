{
    "version": "1.0",
    "document": {
        "id": 11129,
        "title": "Til trods for »pinagtige« scener kluklo anmelderen af den bidende humor",
        "content": "Filmbranchen har til alle tider elsket film om filmbranchen og om skuespillere. Uagtet at genren ikke nødvendigvis er en af de mest populære blandt det brede publikum. Men hvor de fleste handler om at blive en stjerne, skrive et godt manuskript eller finde vej i filmstudiernes hierarki, har »Official Competition« valgt at fokusere på noget så sjældent som skuespilprøverne. Altså hvordan skuespillere og instruktører forbereder sig på scenerne i en film, inden selve optagelserne begynder. I filmen, der er instrueret af de to argentinere Gaston Duprat og Mariano Cohn, begynder historien med rigmanden Humberto Suárez, der op til sin 80-års fødselsdag bliver bekymret for sit eftermæle. Han vil gerne huskes, men for hvad? Skal han oprette en fond? Bygge en bro? Eller lave en film? Gode spørgsmål – hvis man altså havde valgmulighederne. Antonio Banderas leverer sin karrieres bedste skuespilpræstation i »Official Competition«, hvor han spiller en feteret filmstjerne.Fold sammenLæs mereFoto:  Manolo Pavon/Scanbox. Han vælger filmen og køber rettighederne til en bog af en nobelprisvinder (som han ikke har læst) og hyrer den prisbelønnede og excentriske avantgardeinstruktør Lola Cuevas. Hun på sin side caster den feterede hollywoodstjerne Felix Rivero, der ankommer i sin flammefarvede Ferrari, og den seriøse teaterskuespiller Iván Tomas, der ydmygt tager en taxi. Åbenlyst hinandens modsætninger, også i deres skuespilmetoder, der selvfølgeligclasherunder de ni dages prøver, vi følger dem i. Her underkaster Lola dem en række øvelser. For at tvinge dem tæt på hinanden, bogstaveligt talt, Vita-wrapper hun dem sammen. I en anden øvelse sætter hun dem til at øve dialog med en kæmpesten hængende over deres hoveder for at fremtvinge følelsen af umiddelbar fare i deres replikskifte. Toppen af ydmygende øvelser skal ikke røbes her, men den og de nævnte scener er morsomme på den snigende giftige måde. Filmens trailer indikerer en mere farceagtig humor i filmen, men det er falsk varedeklaration. Dels minder scenerne mest om et intimt kammerspil, hjulpet af et stramt produktiondesign med kolde, nøgne rum i moderne betonarkitektur, og dels er humoren meget mere raffineret end falden-på-halen-komik. Der er scener, jeg fandt pinagtige, mens jeg så dem, og senere fandt mig selv klukle over. Og hvad der først kan synes som fjollede meta-skildringer af branchens selvhøjtidelighed, selviscenesættelse og egocentrisme er i virkeligheden ret onde, men dog præcise, beskrivelser af fordomme og klicheer i skuespilbranchen. For eksempel at det i nogle kredse anses for finere at være teaterskuespiller end filmstjerne. Og at det er vulgært at indrømme, at man godt kan lide at modtage priser. Ramt ibulls eyemed scenen, hvor Iván Torres øver sig på en takketale foran spejlet, hvor han afviser at modtage en pris. To meget forskellige skuespillere med hver deres metode bliver hyret til at spille et par rivaliserende brødre i »Official Competition«. Brødrene bliver spillet af Antonio Banderas og Oscar Martinez.Fold sammenLæs mereFoto:  Manolo Pavon/Scanbox. At det er så underholdende at se på, skyldes i høj grad skuespilpræstationerne bag.Antonio Banderassom den kvindeglade, imagebevidste og lilledrengs-charmerende stjerne er kostelig i sin forfængelighed og ublu jagt på at være populær. Selvom Banderas for første gang blev Oscar-nomineret for sin rolle i Pedro Almodóvars »Smerte og ære« for bare et par år siden, vil jeg vove at påstå, at dette er hans karrieres hidtil bedste præstation. Bag Felix-rollen udstråler Banderas en skuespiller, der er på toppen og selvironisk giver sig selv lov til at lege, og på den måde får vist alle farver i sine påfugleøjne. Og han er ikke den eneste, der er i topform.Penélope Cruzgiver ham kamp til stregen som den iskolde instruktør, der vil gøre alt for sin kunst. Overdrevent, beregnende og manipulerende. Cruz har udtalt, at hun har bygget sin karakter på flere virkelige personer, hun er stødt på i branchen, men vil ikke afsløre hvem. På trods af underholdningsværdien er det en film, der måske egner sig bedst til folk, der i forvejen interesserer sig for filmverdenens genvordigheder. Det er også en film, der ikke engagerer følelsesmæssigt, men mere er en, man kigger på. Som når man betragter slanger i et terrarium. Men humoren, den bider. ‘Official Competition’, film, Instruktion: Mariano Cohn og Gastón Duprat. Medvirkende: Penélope Cruz, Antonio Banderas, Oscar Martinez m.fl. Premiere 1. september.",
        "metadata": {
            "source": "https://www.berlingske.dk/skaerm/til-trods-for-pinagtige-scener-kluklo-anmelderen-af-den-bidende-humor",
            "image_url": null,
            "publication_time": "Torsdag d. 01. september 2022, kl. 19.39",
            "author": null,
            "related_links": [],
            "attachments": []
        }
    }
}