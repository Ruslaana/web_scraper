{
    "version": "1.0",
    "document": {
        "id": 11501,
        "title": "Trækfuglene flyver igen",
        "content": "Trækfuglene flyver igen, og fra digtene i en ny antologi slår fuglestemmerne læseren i møde. »Ku kuu ku«, »kraa« og »dideligoi«. »Ny Trækfuglene« er et både specielt og spændende udspil fra Asger Schnacks Forlag. Specielt, fordi bogen uden yderligere forklaringer angives at markere fotografen Lars Gundersens 60 års fødselsdag, men især spændende, fordi 32 meget forskellige danske forfattere bidrager til festskriftet med digte, der nøje følger indholdsfortegnelsen i Steen Steensen Blichers lyriske mesterværk fra 1838, »Trækfuglene«. Fra Knud Sørensens »Præludium«, der slår følge med den arketypiske Blicherfigur med jagtbøsse og hund på en hedevandring på tværs af tiderne, til Jørgen Leths »Svanen«, der tolker fænomenet svanesang, er der tale om et fugle- og digtertræf, hvor udvalget af dagens forfattere går i dialog og diskussion med de klassiske temaer, stemninger og motiver. De 32 forfattere i »Ny Trækfuglene« illustrerer inspirationskraften og vingefanget i Blichers trækfugleportrætter med deres evne til poetisk sammenfatning af naturbillede og tolkning af de menneskelige vilkår og sindstilstande.  Mange af bidragyderne leverer overbevisende, overraskende og underfundige variationer over eller modspil og paralleller til melankolien og livsfølelsen i linjer som »Sig nærmer tiden, da jeg må væk« eller til længslen i »Inderlig jeg længes/Efter Vaar, men Vintren strænges« og ikke mindst til natur- og årstidsbillederne i »Det er hvidt herude: Kyndelmisse slaaer sin knude.« Fra hjejlen til svanen lander fuglene på bogens sider i den rækkefølge, de ankommer til landet om foråret, og fuglenavnene trækker en stribe af naturindtryk og litterære associationer med sig, Lærken, viben, solsorten, svalen. Alle har de bygget rede i en slags kollektiv erindring, og landskabsbilleder og stemninger toner frem.  Fuglevrimlen rummer både fantasiens byggemateriale og et enestående poetisk potentiale: Rørdrummen, hornuglen, brushanen, horsegommen og lyngspurven. Den første puster Peter Laugesen herligt sprogligt liv i: »Du skal drumme i rørene/det er/din dumme drøm, du pudsige, pjuskede/lille drummende/drønnert.« Den sidste bliver hos Klaus Høeck selve indbegrebet af fuglenes poetiske appel og ligeværdighed: »jeg er ligeglad/enhver fugl kan bygge re/de i mit hjerte«. Titel: Ny Trækfuglene.Karakter:★★★★★✩Forfattere: Diverse.Sider: 62.Pris: 150 kr.Forlag: Asger Schnacks Forlag. »Trækfuglene« var vandringsmanden og naturmennesket Steen Steensen Blichers poetiske hovedværk, men i anledning af 200-året for Blichers poetiske debut i 1814 har Blicherselskabet udgivet bogen »De danske Træer«, en samling af digte, der var tænkt som et sidestykke til »Trækfuglene«, og selv om digtene måske ikke når fuglehøjder, og selv om Blicher gav op, før alle de planlagte 34 træer havde fået deres digte, så rummer den lille bog både pudsigheder, eksempler på slagkraftigt formuleret livsvisdom og sammenfatninger af folkelige forestillinger. En særstilling blandt træerne indtager bøgen: »De Danske Lundes ypperste Pryd!/Unges og Gamles Forårsfryd!/Lysgrønt som Haabet, dit Løv udspringer ...«  En særlig attraktion ved Blicher-Selskabets samling af »De danske Træer« er det fine illustrationsmateriale og noterne, der placerer træerne i en bredere kulturhistorisk sammenhæng og tilbyder en bred vifte af oplysninger om voksesteder, anvendelsesmuligheder og plads i både den daglige husholdning og folketroen. »De danske Træer« og »Ny Trækfuglene« er Blicher-fejring på to meget forskellige måder. Paradoksalt nok bliver digteren Blicher allermest livskraftigt nærværende blandt de 32 nulevende forfattere. Titel: De danske Træer.Karakter:★★★★✩✩Forfatter: Steen Steensen Blicher.Sider: 64.Pris: 150 kr.Forlag: Blicher-Selskabet og Gyldendal.",
        "metadata": {
            "source": "https://www.berlingske.dk/boganmeldelser/traekfuglene-flyver-igen",
            "image_url": "https://berlingske.bmcdn.dk/media/cache/resolve/image_x_large/image/20/205641/8034755-dedansketraeer.jpg",
            "publication_time": "Fredag d. 12. december 2014, kl. 22.30",
            "author": null,
            "related_links": [],
            "attachments": []
        }
    }
}