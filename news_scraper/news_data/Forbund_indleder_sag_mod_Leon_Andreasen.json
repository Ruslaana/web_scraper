{
    "version": "1.0",
    "document": {
        "id": 18514,
        "title": "Forbund indleder sag mod Leon Andreasen",
        "content": "Leon Andreasen blev matchvinder, da han scorede Hannovers enlige mål i søndagens kamp mod FC Köln. Problemet er bare, at han gjorde det med armen. Nu har det tyske fodboldforbund indledt en sag mod danskeren, som formentlig kan se frem til en karantæne. Andreasen erkendte efter kampen, at målet var scoret med en forkert legemsdel. »Der var klart hånd på bolden. Jeg når kun at mærke, at der er et-eller-andet, der rammer mig på armen, men det hele går meget hurtigt,« sagde Leon Andreasen til Bild. Kontroludvalget under DFB, det tyske fodboldforbund, har fået fat på videooptagelserne af episoden, og man indledte tirsdag undersøgelser, som meget vel kan ende med en karantænedom til Leon Andreasen. Ifølge kicker.de har DFB nu både opfordret dommeren og Leon Andreasen til at komme med deres version af begivenhederne for at finde frem til, om danskerens mål kan karakteriseres som »groft usportsligt forhold«. Det var tilfældet i en lignende sag i 2004, hvor Mönchengladbachs Oliver Neuville blev dømt for på tilsvarende vis at have skubbet bolden i mål i en kamp mod Kaiserslautern. Den daværende tyske landsholdsspiller blev idømt to dages karantæne.",
        "metadata": {
            "source": "https://www.berlingske.dk/sport/forbund-indleder-sag-mod-leon-andreasen",
            "image_url": "https://berlingske.bmcdn.dk/media/cache/resolve/image_x_large/image/67/671490/11090333-germany-soccer-bundesliga.jpeg",
            "publication_time": "Tirsdag d. 20. oktober 2015, kl. 14.00",
            "author": null,
            "related_links": [],
            "attachments": []
        }
    }
}