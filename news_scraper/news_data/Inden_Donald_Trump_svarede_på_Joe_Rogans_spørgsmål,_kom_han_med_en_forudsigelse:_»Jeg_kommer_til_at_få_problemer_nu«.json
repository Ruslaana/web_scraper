{
    "version": "1.0",
    "document": {
        "id": 22087,
        "title": "Inden Donald Trump svarede på Joe Rogans spørgsmål, kom han med en forudsigelse: »Jeg kommer til at få problemer nu«",
        "content": "Donald Trump regnede allerede på forhånd med, at hans svar ville sende ham i modvind. Det holdt ham dog ingenlunde tilbage. Da den republikanske præsidentkandidat i weekenden gæstede USAs formentlig mest aflyttede podcast,»The Joe Rogan Experience«, faldt snakken undervejs på meningsmålinger. Joe Rogan, den tidligere realityshowvært og kampsportskommentator, var nysgerrig: Hvad var Trumps syn på de politiske temperaturmålinger, som ved de seneste præsidentvalg har ramt skævt – og som ikke mindst ved valget i 2016 havde Hillary Clinton som ganske klar favorit over netop Trump? »Jeg kommer til at få problemer nu,« bedyrede Donald Trump, inden han svarede. I studiet fortalte ekspræsidenten derefter en historie om en særlig måling, som avisen The Washington Post og tv-stationen ABC News foretog i delstaten Wisconsin op til 2016-valget. »De målte mig til at være bagud med 17 procentpoint dagen før valget,« sagde han og tilføjede: »Jeg vidste, at det var forkert, fordi jeg havde et vælgermøde med 29.000 mennesker på en travbane, og det var i minusgrader i Wisconsin. Ifølge målingerne havde jeg ikke en chance. Og jeg vandt.« Tallene dengang undrede Trump, forklarede han i podcasten. Han ringede derfor til sin egen talknuser og spurgte, hvordan det kunne være, at han var så langt bagud hos de to store medier. Målingmageren forklarede – gengav Donald Trump hos Joe Rogan – at særligt dårlige målinger ville holde folk fra at stemme: »Når du er bagud med 17 procentpoint, bliver folk hjemme. De stemmer ikke. De siger, ‘Jeg elsker Trump, men jeg gider ikke spilde min tid. Det er koldt udenfor.’« Donald Trump fortsatte: »Jeg sagde til ham, ‘Hvorfor sætter de den ikke på fire eller fem procentpoint?’ Han sagde, at ved fire eller fem vil folk gå hen og stemme. Ved 17 vil de ikke.« Den tidligere præsident var tilsyneladende ikke i tvivl om, at målingerne var dårlige med vilje: »Det er korrupt det her,« sagde han til Joe Rogan. Den opsigtsvækkende måling fra The Washington Post og ABC News vender vi tilbage til. Trumps udlægning af historien har nemlig vist sig ikke at være helt korrekt. Herunder kan du se hele Donald Trumps besøg i podcasten »Joe Rogan Experience«.  Med det amerikanske præsidentvalg blot en uge væk har interessen for meningsmålingerne kun vokset sig større. Det har samtidig medført nogle ganske ubekvemme spørgsmål, som blandt andre aviserneThe Wall Street JournalogThe New York Timeshar præsenteret for sine læsere på det seneste. Hvad nu hvis eksperterne tager fejl igen? Hvad nu, hvis talknuserne ikke har lært af deres fejl fra valgene i 2016 og 2020? Kan valget allerede være mere eller mindre afgjort? Som professor i statskundskab Stanford University Jon Krosnick advarede om i The Wall Street Journal den forgange uge: »Vi er på vej mod endnu en katastrofe.« Det kræver blot et kig på valget i 2020 for at forstå hans bekymring. Donald Trump omfavner Melania Trump ved weekendens vælgermøde i Madison Square Garden i New York.Fold sammenLæs mereFoto: Brendan McDermid/Reuters/Ritzau Scanpix. Da slutspurten mellem den daværende præsident Donald Trump og den demokratiske udfordrer Joe Biden satte ind, så det ud til at blive en komfortabel sejr til sidstnævnte. Hos meningsmålingsmediet Fivethirtyeightsgennemsnit af nationale målingerlige før valget førte Demokraternes kandidat med 8,4 procentpoint, mens føringen hosRealClearPoliticsblev målt til 7,2 procentpoint. Biden endte med at vinde med »blot« 4,5 procentpoint, og det var kun lige præcis nok til at sikre ham de valgmandsstemmer, som var nødvendige for at kunne kalde sig præsident. Det vil ikke være uden konsekvenser, hvis de øjeblikkelige målinger viser sig lige så skæve. SomThe Wall Street Journalskriver: »Hvis meningsmålingerne i år rammer ved siden af i samme omfang, vil vicepræsident Kamala Harris’ snævre føringer i mange nationale gennemsnit i dag faktisk være føringer til Trump.« Tusindvis af Trump-støtter fulgte ekspræsidentens enorme vælgermøde i Madison Square Garden.Fold sammenLæs mereFoto: Hannah McKay/Reuters/Ritzau Scanpix. Når Jon Krosnick, professoren i statskundskab fra Stanford, advarer mod en potentiel gentagelse af fortidens fejl, skyldes det slet og ret, at meningsmålinger ikke er nogen let størrelse at foretage i et land med så mange millioner mennesker. Slet ikke, når den ene af kandidaterne på stemmesedlen er Donald Trump. Fra valg til valg forsøger eksperterne at forbedre nøjagtigheden af deres målinger, men for eksempel et stigende antal af onlineundersøgelse er med til at øge risikoen for fejl. Hos Pew Research Center har Courtney Kennedy nøje fulgt med i, hvordan meningsmålingsinstitutterne de seneste år har forsøgt at blive bedre til at forudsige de amerikanske vælgeres krydser på valgdagen, men som hun siger tilThe Wall Street Journal: »Jeg ville ønske, jeg kunne sige, at meningsmålingsbranchen har foretaget de her tre ting, som nu giver os tro på, at meningsmålinger ikke systematisk vil undervurdere støtten til Trump igen. »Men sådan er det ikke. Polsters (de politiske talknusere bag meningsmålinger,red.) har forsøgt meget hårdt at rette op på fejlen (fra 2022,red.), men der findes ingen lette løsninger.« Kamala Harris taler med sin stab ombord på Air Force Two.Fold sammenLæs mereFoto: Erin Schaff/Reuters/Ritzau Scanpix. Hvis meningsmålingerne ender med at ramme rigtigt denne gang, er der lagt op til et enormt tæt valg i den kommende uge. I de nationale målinger har Donald Trump gennem den seneste tidhentet ind på Kamala Harris’ forspring, og samlet set fører den demokratiske præsidentkandidat nu med mindre end ét procentpoint ifølge The New York Times’ seneste gennemsnit af meningsmålinger. Avisens politiske analytiker, Nate Cohn, fremhæver dog isit seneste nyhedsbrevet aspekt, som måske kan berolige Harris-kampagnen blot en smule: Selvom de nationale målinger snævrer gevaldigt ind, forbliver stillingen fortsat usædvanlig tæt i de syv svingstater, som med stor sandsynlighed kommer til at afgøre valget. Ved sine to foregående præsidentvalg har Trump ellers klaret sig væsentligt bedre i svingstaterne end nationalt. Anderledes skeptisk på Demokraternes vegne er den kendte statistiker og meningsmålingsjournalist Nate Silver. Isidste uge skrev han, hvordan hans »mavefornemmelse« siger ham, at Donald Trump vinder. Han tilføjede dog: »Men jeg synes ikke, at I skal tillægge nogens mavefornemmelse værdi – inklusive min.« Tusindvis af Trump-støtter mødte op til ekspræsidentens vælgermøde i Madison Square Garden i New York.Fold sammenLæs mereFoto: Sarah Yenesel/EPA/Ritzau Scanpix. Som lovet slutter vi med den historie om 2016-valget, som Donald Trump delte hos Joe Rogan. CNN har nemlig gået fortællingenefter i sømmene, og detaljerne er ikke helt, som Trump husker dem. Målingen, hvor han varbagud med 17 procentpoint, varikkefra dysten mod Hillary Clinton i 2016. Den blev gennemført i 2020, hvor modstanderen var Joe Biden. Og Trump sejrede ikke i Wisconsin det år. Han tabte. Men nederlaget var medunder ét procentpoint. Så selvom Trump måske gengav historien en smule skævt, må man trods alt give ham, at målingerne også ramte ret så meget ved siden af.",
        "metadata": {
            "source": "https://www.berlingske.dk/internationalt/inden-donald-trump-svarede-paa-joe-rogans-spoergsmaal-kom-han-med",
            "image_url": null,
            "publication_time": "Mandag d. 28. oktober 2024, kl. 21.31",
            "author": "Thomas Søgaard Rohde",
            "related_links": [],
            "attachments": []
        }
    }
}