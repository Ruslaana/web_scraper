{
    "version": "1.0",
    "document": {
        "id": 13271,
        "title": "Ny erhvervsalliance skal skubbe på grøn og digital omstilling",
        "content": "En række af Danmarks store virksomheder er gået i alliance om at få sat fart på udbredelsen af digitale teknologier til at fremme den grønne omstilling. Det skal bidrage til blandt andet atnedbringe energiforbruget i bygningerog effektivisere energinettet ved hjælp af målere og dataanalyse. Alliancen for Digital og Grøn Omstilling er navnet på det nye samarbejde, som i første omgang skal munde ud i en række »klare anbefalinger til regeringen« om at prioritere digitale teknologier med det største klimapotentiale, om metoder til faktisk atfå virksomheder, organisationer og myndigheder til at tage it og elektronik bedre og bredere i brug, samt om hvordan man kan forbedre rammerne for at opnå en grøn, digital omstilling, så bremsende forhindringer bliver ryddet af vejen. Der er nemlig bred enighed om, at der er masser af muligheder klar på hylderne. Det kniber bare med at få øjnene op for deres muligheder og så komme i gang med at bruge dem aktivt. Målet er, at alliancens anbefalinger skal være klar til at kunne overdrages til regeringen i slutningen af 2023 på en konference. Den nye alliance har telegiganten TDC, vindmølleproducenten Vestas, energiselskabet Norlys, it-leverandørerne Atea, NNIT og KMD, revisions- og rådgivningsgiganten IBM Danmark samt rådgivningsselskabet Viegand Maagøe med fra start, og det er erhvervs- og arbejdsgiverorganisationen Dansk Erhverv, der er sekretariat for det nye samarbejde. Alle virksomheder og andre, der har interesse i og arbejder med, hvordan digitalisering og grøn omstilling kan gavne hinanden, inviteres til at deltage. Digitaliseringsminister Marie Bjerre(V) ser store perspektiver ved det samarbejde, som nu går i gang. »Der er et stort potentiale for danske virksomheder i den grønne og digitale omstilling. Flere og flere virksomheder bruger digitale løsninger til at sætte skub i den grønne omstilling, ligesom vi ser flere eksempler på, at grønne tiltage skaber nye behov for at digitalisere virksomhederne. Det er godt nyt for både bundlinje og bæredygtighed,« siger hun. Ifølge en opgørelse fra World Economic Forum kan digitale løsninger være med til at sikre et op mod 15-20 procent mindre klimaaftryk. »Det potentiale bør målrettet forfølges af de digitale virksomheder, andre sektorer og politikerne, som kan fremme øget brug af grønne, digitale løsninger,« siger Michel Jumeau, som er topchef for TDC Net – den del af den gamle TDC-koncern, som står for selskabets mobil-, kabel-tv- og fibernet.",
        "metadata": {
            "source": "https://www.berlingske.dk/virksomheder/ny-erhvervsalliance-skal-skubbe-paa-groen-og-digital-omstilling",
            "image_url": "https://berlingske.bmcdn.dk/media/cache/resolve/image_x_large/image/166/1665902/24399735-pix-energi.jpg",
            "publication_time": "Torsdag d. 13. april 2023, kl. 10.00",
            "author": "Thomas Breinstrup",
            "related_links": [],
            "attachments": []
        }
    }
}