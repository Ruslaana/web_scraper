{
    "version": "1.0",
    "document": {
        "id": 13934,
        "title": "TV 2-chef bliver spindoktor for Lykketoft",
        "content": "Det er ikke en helt ukontroversiel figur, der skal fungere som rådgiver for Mogens Lykketoft (S) til New York, når han skal lede FNs generalforsamling. Valget er faldet på redaktionschef Ulla Østergaard fra TV 2 News, der blandt andet har en fortid som rådgiver for Lars Løkke Rasmussen (V), da hun var pressechef i Indenrigs- og Sundhedsministeriet. Ulla Østergaard har været redaktionschef på TV 2 News over to omgange siden 2006, men har flere gange måtte træde til side på grund af sin tilknytning til Helle Thorning-Schmidts (S) skattesag. Hun er nemlig gift med Peter Arnfeldt, tidligere spindoktor for Troels Lund Poulsen (V) og en af de centrale personer i sagen.  Det har betydet, at TV 2 flere gange har ændret Ulla Østergaards arbejdsområder, da hun har været for tæt på sagen til at kunne dække den. I 2011 lød det således fra TV 2 News’ kanalchef, Mikkel Hertz. »Ulla og jeg er enige om, at hun og TV 2 ikke skal sættes i en situation, hvor denne sag kan dukke op. Det vil hverken være fornuftigt eller troværdigt at sætte Ulla til at dække en sag, hvor hendes mand nu spiller en forholdsvis central rolle.« Ulla Østergaard tiltræder som Lykketofts nærmeste allierede 1. juni. Hun får orlov fra TV 2 News, så det er altså ikke et endeligt farvel til rollen som redaktionschef. »Jeg har altid haft en stor interesse for international politik og har beskæftiget mig med det både som journalist og redaktør i mange år, og nu får jeg chancen for at arbejde for det danske formandskab for FNs 70. generalforsamling. Det er en chance, jeg ikke kunne lade gå fra mig, og jeg håber, at jeg kan bidrage til, at Danmark får sat et fingeraftryk på den internationale scene, og at danskerne får et større kendskab til den rolle, som FN og FNs generalforsamling spiller,« siger Ulla Østergaard i en pressemeddelelse. Mikkel Hertz sender i samme pressemeddelelse roser hendes vej. »Ulla Østergaard er en bragende dygtig redaktør og redaktionschef, og på TV 2 News har vi haft stor glæde af hendes politiske indsigt og interesse for international politik. Jeg synes, det er imponerende - og bliver nærmest lidt stolt over - at en karriere på TV 2 News kan være med til at bane vejen til en post centralt i FNs generalforsamling,« siger han. Også Mogens Lykketoft selv lader også til at være ganske tilfreds. »Jeg er meget glad for, at Ulla Østergaard har søgt og fået en af de tre danske stillinger i kabinettet. Med Ullas indgående kendskab til både internationale forhold og til mediekommunikation er jeg sikker på, at hun kan bidrage til at gøre det danske formandskab for generalforsamlingen til en succes,« lyder det fra Folketingets formand. ",
        "metadata": {
            "source": "https://www.berlingske.dk/politik/tv-2-chef-bliver-spindoktor-for-lykketoft",
            "image_url": "https://berlingske.bmcdn.dk/media/cache/resolve/image_x_large/image/22/222287/8163246-sdada.jpg",
            "publication_time": "Tirsdag d. 13. januar 2015, kl. 11.12",
            "author": null,
            "related_links": [],
            "attachments": []
        }
    }
}