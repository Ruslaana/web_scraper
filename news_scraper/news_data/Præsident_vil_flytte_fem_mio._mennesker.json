{
    "version": "1.0",
    "document": {
        "id": 16245,
        "title": "Præsident vil flytte fem mio. mennesker",
        "content": "Irans præsident Mahmoud Ahmadinejad er i Vesten ikke just kendt for hverken klarsyn eller en rationel tankegang. Men måske er hans seneste udmelding i højere grad præget af snusfornuft end galskab. Ahmadinejad har nemligoffentlig proklameret, at \"mindst fem millioner mennesker bør forlade Teheran\" - især på grund af den overhængende jordskælvsfare i og omkring landets myldrende hovedstad. Teheran er en af verdens sande metropoler. Med forstæder rummer byen ved foden af Elburzbjergene næsten 14 mio. mennesker, og enorme områder af storbyen er præget af nærmest ekstrem høj befolkningstæthed, voldsomme trafikpropper og sundhedsskadelig forurening fra tæt trafik i snævre gader. Læg dertil, at Teheran ligger næsten direkte oven på to yderst aktive forkastnings- eller jordskælvszoner, og cocktailen til en naturkatastrofe af nærmest uanede proportioner er mikset. Præsidenten er klog nok til ikke at tale om hverken evakuering eller tvangsforflytning. I stedet ønsker han med diverse lokkemidler som billige boliglån, tilbud om gratis jord og anden støtte at gøre det fordelagtigt for indbyggerne i hovedstaden at rykke teltpælene til seismisk mindre aktive områder af Iran. Som Ahmadinejad tidligere har udtrykt det: - Teheran er udsat for problemer, der kan løses, herunder tung trafik og høj luftforurening. Men hvordan kan jordskælv forhindres? Måske har præsidenten lyttet til sit lands absolut førende jordskælvsekspert, nemlig professor i geofysik ved universitetet i Teheran, Bahram Akasheh. Kort efter det tragiske jordskælv i Haiti gik Akasheh nemlig ud i iranske medier medfølgende advarsel:- Hvis et jordskælv, som det der indtraf i Haiti, bliver udløst i Teheran, vil skaderne og antallet af dræbte blive ti gange højere. Ifølge professoren er Teheran simpelthen placeret det helt forkerte sted af en hovedstad og storby at være. Det seneste store og ødelæggende jordskælv i Teheran indtraf helt tilbage i 1830, da cirka 45.000 mennesker omkom. Flerenyere seismiske undersøgelserhar imidlertid fastslået, at et større jordskælv under megabyen med stor sandsynlighed er nært forestående. Siden 1830 er spændingerne i undergrunden nær hovedstaden nemlig tiltaget i styrke, og visse seismologer mener, at Teheran inden for få år med 60-65 pct. sandsynlighed vil blive ramt af et skælv med en styrke på 7,0 richter - eller højere, Jordskælvet i Haiti havde netop en styrke på 7,0. Dertil kommer, at uafhængige undersøgelser af en japansk ekspertgruppe har fastslået, at mindst 80 pct. af alle bygninger i adskillige af Teherans distrikter vil blive ødelagt i tilfælde af et større jordskælv. Blandt disse vil være stort set alle offentlige bygninger. På den baggrund frygter professor Akasheh, at dødstallet efter et stort Teheran-skælv meget vel kan gå hen og blive det højeste, verden endnu har oplevet. Mulige dødstal på helt op til en million har været nævnt. Problemet for det gamle persiske rige er, at det ligger sammenpresset som en skruetvinge mellem to drivende kontinentalplader - Den Arabiske Plade bevæger sig i nordøstlig retning og Den Eurasiske Plade i den modsatte retning. Det vedvarende pres skubber bjerge helt op i højder på over 5.000 meter og skaber et sandt netværk af aktive jordskælvszoner i det gamle kulturland med over 70 mio. indbyggere. Det seneste katastrofale jordskælv i Iran indtraf 26. december 2003, da ca. 30.000 mennesker omkom i oldtidsbyen Bam.",
        "metadata": {
            "source": "https://www.berlingske.dk/internationalt/praesident-vil-flytte-fem-mio.-mennesker",
            "image_url": "https://berlingske.bmcdn.dk/media/cache/resolve/image_x_large/image/87/877032/2450056-sammenstyrtet-bygning-i-teheran.jpg",
            "publication_time": "Mandag d. 12. april 2010, kl. 21.00",
            "author": "Lars Henrik Aagaard",
            "related_links": [],
            "attachments": []
        }
    }
}