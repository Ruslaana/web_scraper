{
    "version": "1.0",
    "document": {
        "id": 14088,
        "title": "Græsk oppositionsleder går af",
        "content": "GRÆKENLAND: Den græske konservative oppositionsleder Samaras træder tilbage, meddeler han ifølge Reuters søndag aften. Udmeldingen kommer i kølvandet på, at resultatet af søndagens folkeafstemning med knap 85 procent af stemmerne optalt giver en klar sejr til nej-siden. Således har 61,5 procent af grækerne ifølge tal fra det græske indenrigsministerium stemt nej til betingelserne i den økonomiske redningsplan, som de internationale kreditorer har stillet landet i udsigt, mens 38,5 har stemt ja. Antonis Samaras er tidligere premierminister og formand for oppositionspartiet Nyt Demokrati. »Vores parti har brug for en frisk start. Fra og med i dag træder jeg tilbage,« udtaler han ifølge Reuters. BNB",
        "metadata": {
            "source": "https://www.berlingske.dk/internationalt/graesk-oppositionsleder-gaar-af",
            "image_url": "https://berlingske.bmcdn.dk/media/cache/resolve/image_x_large_vertical/image/31/315532/9569927-eurozone-greece.jpg",
            "publication_time": "Søndag d. 05. juli 2015, kl. 22.36",
            "author": null,
            "related_links": [],
            "attachments": []
        }
    }
}