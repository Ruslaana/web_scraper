{
    "version": "1.0",
    "document": {
        "id": 1100,
        "title": "Han er ansigtet på tre årtiers kamp mod techgiganterne. Nu strømmer brugerne til",
        "content": "»Pludselig har man behov for os. Folk har måske tænkt, at det ikke spiller en rolle, hvilken internetbrowser de bruger, men pludselig betyder det noget, og lige nu er der villighed til at prøve noget nyt.« Norske Jón von Tetzchner er på én og samme tid overrasket og begejstret. For brugerne strømmer pludselig til internetbrowseren Vivaldi, som han lancerede tilbage i 2015. »Alene den seneste måned har vi oplevet en 30 procents stigning i downloads i Danmark,« forklarer han, der har en norsk far og en islandsk mor og med danske aner i begge familier. Vivaldi er pludselig blevet populær, fordiflere og flere lægger de amerikanske teknologigiganter på is, lukker deres konti og flytter over på andre programmer og medier, især fra Europa. »Folk søger alternativer, ikke mindst i Europa men også rundt i verden. Problemstillingen er, hvad teknologigiganterne gør med indsamlingen af data. De seneste år har vi talt med regulerende myndigheder i EU, Storbritannien og USA, som alle er vældigt interesserede i at høre, hvordan det er at konkurrere med giganterne. Pludselig er folk optaget af at søge alternativer, og der laves lister over, hvilken software man kan bytte til. Derfor snakker vi måske lidt højere om, at vi er et europæisk selskab, for selv om vi ikke har skjult det, har vi heller ikke gjort det til en del af markedsføringen,« siger Jón von Tetzchner. Men når man åbner sin Vivaldi-browser, står der nu kortvarigt i bunden »Made with love in Europe« (Lavet med kærlighed i Europa). Lige nu har Vivaldi omkring 3,5 millioner aktive brugere, flest på computerudgaven, som kom først. Mobilversionen til Android-telefoner har været på banen i nogle år, til iPhones dog først for nylig, fordi Apple fortsat ikke tillader Vivaldi-folkene, at de må bruge deres egen programkode på Apple-udstyr. »Vi har også her måttet skjule, hvem vi egentlig er. Hvis browseren fortæller, at den er Vivaldi, bliver den enten blokeret, eller brugerne anbefales at skifte til en anden internetbrowser, især Microsofts eller Googles. Alle browsere tvinges til at sige, at de er noget andet, og derfor skjuler vi at være Vivaldi. Vi konkurrerer med selskaber, der gør hvad som helst –Microsoft, Google og Apple kan ikke ret godt lide konkurrenceog gør, hvad de kan, også mod mindre konkurrenter. Fra dag ét har vi mærket, at vi er uønsket af de store,« siger Jón von Tetzchner.  Det hæmmer ham imidlertid ikke. Han er vant til kampen. Han var i 1995 medstifter af den ligeledes norske internetbrowser Opera, som for mange år siden blev solgt til et kinesisk selskab, tre år efter at han var gået ud af selskabet. Dengang tog hande store, verbale slagsmål med blandt andre Microsoftog vandt stor lydhørhed hos EUs konkurrencemyndigheder og i medierne. Internetbrowseren Vivaldi, som findes til computers, tablets og smartphones af alle mærker og styresystemer, kan man i stort omfang sætte op, som man helst ønsker den. Der er masser af indbyggede funktioner, herunder automatisk blokering af sporing og reklamer.Fold sammenLæs mereFoto: Vivaldi. Efter Opera-tiden oplevede han et behov for en internetbrowser, som man kunne fæstne lid til, og startede derfor Vivaldi, som i dag har 55 ansatte i Oslo, Reykjavík og Magnolia ved Boston i USA. Vivaldi er den eneste alternative internetbrowser til Google Chrome, Microsoft Edge, Apple Safari, Mozilla Firefox m.fl., som findes til alt, computere, tablets, smartphones, Windows, MacOS, Linux, iOS, Android, og som i stigende omfang ligger i nye bilers underholdningssystemer. »Vi har flest brugere på pc, dernæst på Android og iOS og en del brugere i biler, som er et voksende marked. Vi er hos Mercedes-Benz, Audi, Porsche, Lincoln, Ford, Polestar, Renault m.fl. Folk er mere villige til at afprøve noget nyt. De vil eksplicit bort fra teknologigiganterne og søger alternativer, som kører på alle platforme, så de kan synkronisere data og udnytte de indbyggede funktioner. Brugere af Chrome m.fl. er vant til at synkronisere data på tværs. Det samme kan Vivaldi, mendataene går gennem vores servere, ikke Googles, og alle data er krypterede og dermed ikke læsbare, heller ikke af os,« understreger Jón von Tetzchner. Alle data lagres på servere på Island, som Vivaldi-topchefen anser som »et naturligt valg«, fordi han har kontakter dér. »Folk er optaget af, hvor deres data lagres, og at de har kontrol med dem. Personligt mener jeg, at det ikke burde tillades selskaber at bygge profiler op på brugere. Den indsamling af data, som sker i dag og anvendes til at tilpasse indhold og reklamer, har nogle svært uheldige konsekvenser. Det burde reguleres. Brugerne burde have kontrol med, hvor langt de ønsker at gå for at fjerne sporing og reklamer. Faktisk tror jeg, at vældigt mange ville acceptere at se reklamer, hvis disse ikke blev koblet til indsamlingen af data,« siger han. Vivaldi har indbygget reklame- og dataspærring – som man dog kan slå fra, hvis man vil det. For Vivaldi vil – ud over at sikre brugernes privatliv bedst muligt – give så stor fleksibilitet som muligt. Derfor kan browseren også tilpasses i meget stor grad og har masser af indbyggede funktioner. Senest erden schweiziske e-mailtjeneste Protons VPN-tjeneste(som krypterer internetforbindelsen, hvorved man kan besøge netsider uden at kunne spores) blevet bygget ind i Vivaldi og kan anvendes af alle. »Proton har et godt ry og er et schweizisk selskab – et godt match for os. Vi samarbejder også med søgemaskiner, frem for alt europæiske, men i alle tilfælde med fokus på privatlivsbeskyttelse. Der findes nemlig alternativer, og dem vil vi anbefale,« siger Jón von Tetzchner. Han er udmærket klar over, at han kæmper mod det allersværeste: folks vaner. »Det vanskelige er, at folk er vant til bestemte ting.De tænker overhovedet ikke over, at der findes alternativer. Men de er der, og vi er der for dem, der kommer vores vej. Vi øger i øjeblikket brugertallet i Danmark, Norge og generelt ganske meget i Europa, hvilket vi er taknemmelige for. Hvis folk giver os nok tid og vænner sig til, at visse ting er forskellige, vil de også opdage, at de er bedre,« siger Vivaldi-topchefen. Jón von Tetzchner glæder sig over, at så mange flere nu er villige til at finde et alternativ til teknologigiganterne og slippe ud af deres greb. Det har han kæmpet for gennem 30 år.Fold sammenLæs mereFoto: Michael Springer/Vivaldi. Interviewet med Berlingske foregår også alternativt. Jón von Tetzchner flyttede nemlig til Boston i USA i 2012, så det sker over en videoforbindelse – men hverken på Googles Meet, Microsofts Teams eller Skype, derimod på Whereby, et norsk selskab, stiftet af tidligere ansatte hos Opera og med alle de funktioner, som de fleste kender fra giganternes programmer. »Det er vigtigt, at der findes alternativer, som sætter brugerne først og ikke arbejder med en forretningsmodel, som går på at samle data om brugerne. Jeg har nok måttet bruge mange penge på Vivaldi gennem årene. Nu ser det vældigt lovende ud med flere brugere, men det har da været en lang vej. Vi prøver at gøre det enklest muligt at skifte, selv om der naturligvis altid er en omkostning ved det, men nu er villigheden til at prøve noget andet større,« siger Jón von Tetzchner tilfreds. Når man åbner Vivaldi første gang, kan man for at komme hurtigt i gang vælge mellem tre forskellige opsætninger, som man siden let kan tilpasse. Vivaldi kommer med indbygget e-mailprogram, feedlæser, kalender, notetagningsprogram, automatisk oversættelse, mulighed for at lave arbejdsområder og stakke faneblade, annonceblokering og senest Proton VPN. »Vi tjener penge på aftaler med søgemaskinerne og på de bogmærker, som er med. Hvis man bruger bogmærkerne, tjener vi lidt penge, og hvis man vælger søgemaskiner som europæiske Startpage eller DuckDuckGo, får vi lidt indtægter. Vælger man derimod Google som søgemaskine i Vivaldi, tjener vi ikke noget, for vi har hverken aftaler medGoogle eller Microsoft. Det føles på mange måder ret godt ikke at have disse økonomiske bindinger,« siger Vivaldi-topchefen. Han er hovedaktionær i Vivaldi, der selv reklamerer med at have »0 eksterne investorer«. »Vivaldi ejes af de ansatte, hvor jeg er største aktionær. Vi ønsker ikke andre aktionærer med. Det er vigtigt med et alternativ, som ikke bliver solgt, men som fokuserer på det, som brugerne trænger til,« siger Jón von Tetzchner. Siden stiftelsen af Opera har han og mange af hans folk, som har været med siden da, kæmpet for et bedre internet og for at vride det ud af teknologigiganternes jerngreb og sikre alle adgang til det på egne betingelser og med fokus på at beskytte brugernes privatliv mod dataindsamling. Han oplever, at også amerikanerne føler stor usikkerhed i forhold til fremtiden, og at flere også i USA føler ubehag ved teknologigiganterne og derfor søger mod alternativer. »Så, ja, det er et godt spørgsmål, hvorfor jeg stadig bor her. Jeg flyttede hertil med familien, mens Barack Obama var præsident. Men hvis det kun var mig, ville jeg nok være flyttet tilbage til Norge eller Island,« erkender Jón von Tetzchner. ",
        "metadata": {
            "source": "https://www.berlingske.dk/virksomheder/han-er-ansigtet-paa-tre-aartiers-kamp-mod-techgiganterne-nu-stroemmer",
            "image_url": "https://berlingske.bmcdn.dk/media/cache/resolve/image_x_large_vertical/image/191/1914551/24937504-jn-von-tetzchner-har-i-mange-r-kmpet-en-ulige-k.jpg",
            "publication_time": "Torsdag d. 24. april 2025, kl. 10.15",
            "author": "Thomas Breinstrup",
            "related_links": [],
            "attachments": []
        }
    }
}