{
    "version": "1.0",
    "document": {
        "id": 16854,
        "title": "Sure chefer skræmmer lærlinge væk",
        "content": "Godt hver tredje forlader erhvervsskolerne uden at gøre deres uddannelse færdig. Men ifølge Ugebrevet A4 vægter det lige så højt, at chefen på uddannelsernes praktiksteder behandler de unge dårligt.Hver femte ung, som enten er stoppet eller overvejer at stoppe på erhvervsuddannelserne, fortæller, at chefen i læretiden ikke behandler dem ordentligt. Dermed er dårlige chefer ifølge de unge et næsten lige så stort problem for frafald som manglende praktikpladser. Det viser undersøgelsen »VestLiv« fra Arbejdsmedicinsk Klinik på Regionshospitalet Herning.»Det er ikke lutter lagkage at være lærling. Man skal vænne sig til at have en bestemt plads i hierarkiet. Undersøgelsen viser, at arbejdsmiljøet på praktikpladsen spiller en rolle for frafald. Mange unge bliver ikke behandlet, som de forventer,« siger Claus D. Hansen, adjunkt på Institut for Sociologi og Socialt Arbejde på Aalborg Universitet, som har været med til at lave undersøgelsen, der bygger på svar fra 359 unge.På Christiansborg er undervisningsministeren fortørnet over, at så mange lærlinge falder fra uddannelsen, fordi de er sure på chefen.      »Frafaldet er et stort problem og bestemt noget, man skal tage alvorligt. Det er rigtigt skidt for samfundet, når en ung forlader håndværkervejen med en dårlig oplevelse. Det er synd for den unge, men også spild af tid for virksomheden, som har taget en lærling ind,« siger undervisningsminister Christine Antorini (S).Venstres uddannelsesordfører beklager også, at mange unge toppes med chefen og forlader uddannelsen.»Hvis virksomheden føler, at de har smidt ressourcer i at uddanne en lærling, er det et kæmpe problem, når eleven stopper. Det er ikke sikkert, at virksomheden tager en ny ung ind, og det kan være, at vi mister praktikpladser,« siger Tina Nedergaard (V).Ungdomsforsker Mette Lykke Nielsen fra Center for Ungdomsforskning, DPU mener, at undersøgelsen får advarselslamperne til at blinke.      »De unge forlader kun lærepladsen, hvis der virkeligt er noget galt. Det er meget vanskeligt at finde en anden læreplads for øjeblikket,« understreger hun.Mens alle er enige om, at det er uheldigt, at unge dropper uddannelsen, fordi de strides med chefen, så er der stor uenighed om, hvem som bærer ansvaret.Hvis skyld er det, at så mange unge føler, at chefen behandler dem dårligt?Mattias Tesfaye, udlært murer og i dag faglig sekretær for byggeri i 3F, mener, at en del af forklaringen på problemerne skal findes i den kulturkløft, der er imellem generationerne på arbejdspladserne. På en kold mark klokken syv om morgenen stod han engang selv med nogle fremmede mænd og oplevede et kulturchok. Han var murerlærling og kom fra skolen til \"den brutale, barske virkelighed\".     Flere år efter mødet med marken oplever han som faglig sekretær stadig, at mange unge får et chok, når de begynder som lærlinge. Nogle bliver tidligt trætte af chefen.»De unge er vokset op med, at de kan blive, hvad de vil. De skal række efter stjernerne. I skolen og børnehaven har de været i centrum, men når de træder ind i et murerskur, handler det ikke mere om dem. Det er barsk og grænseoverskridende for mange at opleve, og de føler sig alene,« siger Mattias Tesfaye.Situationen bliver endnu værre, hvis chefen har en gammeldags pædagogik og vælger at overhøre lærlingen. Det har murerlærlingen Sami Lakhani oplevet. I januar 2011 stod han i lære i Storkøbenhavn. Chefen havde forpligtet sig til, at der skulle være andre muresvende ansat, fordi han ikke selv var murer. Men svendene blev fyret, og Sami Lakhani arbejdede alene i flere måneder.»Det værste af det hele var, at jeg konstant snakkede til en mur, når jeg klagede til chefen. Jeg kom ingen vegne. Det virkede, som om min daværende arbejdsgiver ikke hørte efter,« oplevede han. ",
        "metadata": {
            "source": "https://www.berlingske.dk/karriere/sure-chefer-skraemmer-laerlinge-vaek",
            "image_url": "https://berlingske.bmcdn.dk/media/cache/resolve/image_x_large/image/40/406200/4866766-lrling.jpg",
            "publication_time": "Torsdag d. 02. februar 2012, kl. 06.24",
            "author": null,
            "related_links": [],
            "attachments": []
        }
    }
}