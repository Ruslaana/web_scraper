{
    "version": "1.0",
    "document": {
        "id": 3520,
        "title": "Kontroversiel journalist taget ved næsen: Udgav sig for at stå bag omdiskuteret royalt foto",
        "content": "For snart en uge siden lagde det britiske kongehus et billede op på deres sociale medier, der tændte ild til de i forvejen vilde spekulationer om prinsesse Kates fravær fra offentligheden. Billedet var nemlig tydeligt redigeret, og det fik flere af verdens største billedbureauer til at trække fotoet tilbage. Mens internettet og medier herefter kogte over med spørgsmålet om, hvor i alverden prinsesse Kate befinder sig, så to youtubere en gylden mulighed. De besluttede sig for at snyde den amerikanske journalist Tucker Carlsson til at lave et interview med den ene af dem. Han udgav sig for at være en tidligere ansat ved Kensington Palace, der var blevet fyret for ikke at have redigeret billedet godt nok. Det skriverThe Guardian. Tucker Carlsson er en særdeles omdiskuteret journalist, der blev fyret som vært på det amerikanske medie Fox News. I dag har han sin streamingplatform ved navn Tucker Carlson Network, hvor han for nylig interviewede den russiske præsident, Vladimir Putin. Det lykkedes de to spøgefugle, Josh Pieters og Archie Manners, at overbevise medarbejderne hos Tucker Carlson Network om, at Archie Manners rent faktisk var det royale pars tidligere medarbejder. Det gjorde de blandt andet ved at fabrikere en falsk ansættelseskontrakt med Kensington Palaces monogram – dog med en særpræget tilføjelse: I monogrammet skrev de en latinsk oversættelse af et britisk supermarkeds slogan. Derudover fabrikerede de også en falsk klausul med en række bizarre ansættelsesbetingelser, som det royale par skulle have opstillet. Blandt andet at parret skulle have ret til at amputere et selvvalgt kropslem, hvis ikke Archie Manners bestod sin prøveperiode. Det fortæller de to youtubere i en video, hvor de forklarer forløbet.  We Pranked Tucker Carlson...pic.twitter.com/pGceMRn26t Men holdet hos Tucker Carlson Network bed på. Kort efter blev Archie Manners inviteret til at blive interviewet af Tucker Carlson om fadæsen. Over en videoforbindelse spørger den kontroversielle vært ind til Manners’ identitet og beder ham forklare seerne, hvem han er. Inden da fastslår Tucker Carlson dog, at de har gjort deres research. »Vi har gjort vores bedste for at verificere, at du er den, du udgiver dig for at være. Du er ikke en »falsk Navalnyj« eller ved at narre os?« siger han med et smil. Carlson spørger videre ind til forløbet, og Manners forklarer udførligt, hvordan billedet oprindeligt blev taget af Prinsesse Kates onkel ved juletid – og at han blandt andet havde redigeret et juletræ væk fra det oprindelige billede. »Det er en vild historie, du fortæller,« siger Tucker Carlsson og afslutter: »Jeg håber også, at de lærer noget: Lad være med at fyre dem, der redigerer jeres billeder.« Efterfølgende har de to youtubere dog valgt at afsløre deres identitet til Tucker Carlssons hold, så interviewet ikke vil blive sendt på hans streamingplatform. Det gjorde de for ikke at bidrage med yderligere misinformation til en bred skare af mennesker, skriver The Guardian.",
        "metadata": {
            "source": "https://www.berlingske.dk/internationalt/kontroversiel-journalist-taget-ved-naesen-udgav-sig-for-at-staa-bag",
            "image_url": "https://berlingske.bmcdn.dk/media/cache/resolve/image_x_large/image/177/1775648/24661635-prinsessen-af-wales-fravr-fra-offentligheden-har.jpg",
            "publication_time": "Lørdag d. 16. marts 2024, kl. 21.15",
            "author": "Marie Bebe",
            "related_links": [],
            "attachments": []
        }
    }
}