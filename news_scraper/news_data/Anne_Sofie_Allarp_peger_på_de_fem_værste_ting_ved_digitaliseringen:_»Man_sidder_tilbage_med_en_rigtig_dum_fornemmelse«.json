{
    "version": "1.0",
    "document": {
        "id": 21378,
        "title": "Anne Sofie Allarp peger på de fem værste ting ved digitaliseringen: »Man sidder tilbage med en rigtig dum fornemmelse«",
        "content": "»Jeg kan ikke logge ind på Aula,« sagde jeg for nylig i telefonen til min søns skolekontor. »Hver gang jeg logger ind med MitID, så går den bare tilbage til udgangspunktet, så jeg tænker, at jeg lige kigger forbi en af de nærmeste dage.« »Lad være med det. Det kan vi ikke hjælpe med,« lød det. Skolen var ikke Aula-problemknuser, og det er nok også den bedste brug af skolens tid. Men jeg fik det gode råd med på vejen at slette appen og hente den igen. Hver gang jeg konfronteres med den endeløse strøm af unødvendig information på den app, tænker jeg på, atDet Nationale Stresspanel i 2019anbefalede at lukke Forældreintra og aflyse planerne om Aula af hensyn til forældrene. Det var så ikke et råd, der blev taget til efterretning af landets politikere, der tydeligvis ikke har meget tilovers for forældrestanden. Aula har da også vist sig at være Forældreintras onde tvilling. Etandet råd fra stresspanelet, der ikke blev taget til efterretning, var dette: »Styrk den digitale folkesundhed. Her skal myndigheder og institutioner overveje, hvornår man sender beskeder til borgere, så man ikke 'forurener' menneskers fritid.« Aula er Forældreintras onde tvilling, mener Anne Sofie Allarp.Fold sammenLæs mereFoto: Celina Dahl. Og her er en langt større samfundsdiskussion gemt. Da jeg kom hjem til Danmark for et lille årti siden, kunne jeg slet ikke komme mig over, at staten sendte nøglekort til borgerne, så alle danskere som robotter eller undersåtter i en dum scifi-dystopi kunne bruge deres tid ved køkkenbordet på at finde de rette talkombinationer for at logge på et elektronisk system for at læse den post, der var blevet teaset for i deres e-mail-indbakke. Udviklingen har taget nøglekortet, men givet os en labyrint af digitale brevkasser, som vi skal logge på for at finde ud af, hvor mon vores digitale post er endt henne. Jeg har helt konkret en kop kaffe på højkant til den, der overbevisende kan forklare mig, hvorfor vi både har behov for borger.dk, mit.dk, e-boks.dk, virk.dk og sundhed.dk. Og hvad der er vundet ved at sende borgerne på digital skattejagt efter deres enten relevante, men desværre ofte ret intetsigende, selvpromoverende og i Københavns Kommunes tilfælde ikke sjældent realitetstjek-glippende post fra det offentlige. Eller hvorfor det skal være muligt at forfølge borgerne med endeløse henvendelser? Danmarks Statistik har for eksempel på det seneste jagtet mig gennem nettet med krav om min gratis tid til forskellige undersøgelser. Der var ikke nogen svarknap, der hed: »Jeg er ikke interesseret i/har ikke tid til at medvirke«. De svarede dog pænt, da jeg grådkvalt på en generel e-mail bad dem om at lade være med at skrive til mig igen og igen, at jeg havde glemt at reagere på deres krav på min tid. DR har til gengæld ikke reageret på, at jeg har oprettet brugerprofilen »DR er idioter« for at se sidste afsnit af deres reality-hit »Gift ved første blik«. Åbenbart kan DRs algoritme ikke opfange borgernes kritik. Men når DR også vil »høste dine data«, støvsuge din hjerne, kortlægge din personlighed, trods det generøse skatteyderfinansierede årlige bidrag til koncernen, så er det bare for meget. Øv til det. Der er en indbygget resignation i at konstatere, at stresspanelet i 2019 bad politikerne om at skrue ned for den digitale kommunikation til borgerne, og at det, der skete, var, at de skruede op på maks. Og lægger man den offentlige digitale stalking til de private platformes målrettede reklamer og den krible-krable underskov afgemene forsøg på bondefangeri, som konstant dukker op på sms og mail og telefon, så er internettet virkelig ved at være et ret plat sted. Når man som jeg kan huske tiden før udbredelsen af internettet og den drøm af effektivitet og borgerservice, der var digitaliseringens løfte, så sidder man tilbage med en rigtig dum fornemmelse. Vi kan heldigvis gøre noget ved det, og vi kan passende starte med disse fem nemme tiltag: Stresspanelet havde ret. Slet Aula og genindfør kontaktbogen til kommunikation mellem skole og hjem. Det må være teknisk muligt at samle den digitale post et sted. Hold op med at forfølge borgerne med kommunikation, der reelt er reklame eller selvhæder. Lav en bunden regel om, at kommunikation skal være individuelt relevant for borgeren. Læg til grund, at borgeren ikke har behov for flere henvendelser om det samme emne fra det offentlige. De fleste offentlige myndigheder ville stå sig godt ved simpelthen at have noget god gammeldags sagsbehandling »in vivo«, med et rigtigt menneske, der både tager telefonen og har bemyndigelse til andet end at henvise til et sted på internettet. Politikere, der har mod på at stramme op i det offentliges misbrug af borgerens tid, vil til enhver tid have min sympati. Men findes de? Anne Sofie Allarp er Berlingskes kronikredaktør",
        "metadata": {
            "source": "https://www.berlingske.dk/kommentatorer/anne-sofie-allarp-peger-paa-de-fem-vaerste-ting-ved-digitaliseringen",
            "image_url": "https://berlingske.bmcdn.dk/media/cache/resolve/image_x_large_vertical/image/186/1861611/24839776-udviklingen-har-givet-os-en-laburinth-af-digitale.jpg",
            "publication_time": "Tirsdag d. 26. november 2024, kl. 19.15",
            "author": "Anne Sofie Allarp",
            "related_links": [],
            "attachments": []
        }
    }
}