{
    "version": "1.0",
    "document": {
        "id": 19791,
        "title": "Døde i sengene under vulkanudbrud",
        "content": "Mindst 77 mennesker blev dræbt, da vulkanen Merapi fredag atter gik i et kraftigt udbrud. Flere af ofrene nåede end ikke at stå ud af deres senge, før glohed aske væltede ned over dem. Ifølge de indonesiske myndigheder er 77 personer bekræftet omkommet ved fredagens udbrud, mens op mod 160 er blevet kvæstet - mange af dem med alvorlige forbrændinger. Familie sov, da asken faldtTalsmænd for redningsmandskabet siger, at mange af de dræbte er børn fra landsbyen Argomulyo, som ligger 18 kilometer fra vulkanens krater. Talsmændene siger, at de fandt 31 døde i en klynge huse i landsbyen. De lå stadig i deres senge. - Deres kroppe var meget forbrændte. Vi fandt tre døde, et barn, mor og far, som fortsat lå i deres senge. De må have ligget og sovet, da den glohede aske faldt ned over huset, siger redningsmanden Utha.Kraftigt udbrudUdbruddet fredag morgen er det kraftigste, siden vulkanen kom til live sidst i oktober. Efter fredagens udbrud har de lokale myndigheder udvidet zonen, hvor folk vurderes at være i fare, og har beordret yderligere evakueringer. Omkring 100.000 personer lever allerede under midlertidig beskyttelse. Lokale eksperter vurderer, at fredagens udbrud er det hidtil største. - Eksplosionen kunne høres 20 kilometer væk, siger en lokal vulkanolog. /ritzau/AFP",
        "metadata": {
            "source": "https://www.berlingske.dk/internationalt/doede-i-sengene-under-vulkanudbrud",
            "image_url": "https://berlingske.bmcdn.dk/media/cache/resolve/image_x_large/image/82/820524/3266375-indonesia-volcano.jpg",
            "publication_time": "Fredag d. 05. november 2010, kl. 18.34",
            "author": null,
            "related_links": [],
            "attachments": []
        }
    }
}