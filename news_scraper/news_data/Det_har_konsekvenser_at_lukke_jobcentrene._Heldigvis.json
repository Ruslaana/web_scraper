{
    "version": "1.0",
    "document": {
        "id": 10495,
        "title": "Det har konsekvenser at lukke jobcentrene. Heldigvis",
        "content": "Jobcentrene lukker, hvis det står til regeringen, og det er de kede af i HK. Det er nemlig HK, der er fagforening for mange af dem, der arbejder på jobcentrene. Derfor har HK Kommunal Hovedstaden søsat enkampagnemed formand Ditte Gottlieb Bredahl i spidsen, der forsøger at tale jobcentrenes indsats op, så medarbejderne ikke mister deres arbejde. Det er synd for de ansatte. »Medarbejderne har været jaget vildt,« siger Ditte (der præsenteres uden efternavn) i videoen. Nej. Her er simpelthen noget, Ditte har misforstået. Det er de jobsøgende, der har været jaget vildt. Det er dagpenge- og kontanthjælpsmodtagerne, der er blevet pisket rundt i et hjernedødt system af overflødige kontrolmøder og administrationsvanvid. Jeg ved det, jeg har selv været der. Så når Ditte siger, at vi har et af verdens bedste beskæftigelsessystemer, må det være den imponerende indsats i linoleumsgulv og nummersystemer, hun tænker på.  Politikerne vil spare på administration ved at lukke jobcentrene. Men det er ikke for sjov, når vi og alle eksperter påpeger, at man ikke kan rundbarbere verdens måske bedste beskæftigelsessystem, uden det har alvorlige konsekvenser. Det kan også være kunsten at skrive systemkringlede breve, ingen forstår og måske af samme årsag – ingen mennesker har skrevet under på. Alternativt kan det være den overlegne dygtighed udi småtruende tonefald, hvis man som selvstændigt menneske vover at tænke selv og spørge en jobcentermedarbejder, hvad det konkrete formål med møde nummer 117 egentlig er. Jeg anerkender, at det muligvis også er verdens bedste beskæftigelsessystem til at få tiden til at gå. Jeg gik. Før jeg gik fra forstanden. To en halv måned holdt jeg, inden jeg slap ud med selvværdet og selvrespekten i behold. For der sker ganske enkelt en gradvis nedbrydning af troen på egne evner, når man først er tvunget igennem skydedørene af glas og placeret i samme rum som 20 andre for at lære »hvad er en kompetence«. Som dagpengemodtager mødes man med en sælsom blanding af negativ forventning om, at man sikkert vil snyde systemet – og en patroniserende vammel opmuntrende »det skal nok gå«-attitude. Begge dele er klamt. Ditte mener, at man kan kalde indsatsen for administration, men at man burde opfatte det som »vigtig borgernær velfærd«. Jeg synes, Ditte skulle tage en stor bid af jobcentrenes borgernære velfærd og se, om det gør hende mæt og glad. Mit bud er, at hun ret hurtigt når kvalmegrænsen og leder efter nærmeste udgang. En lille sidebemærkning er i øvrigt, at når man melder sig ud af systemet, skal man udfylde et skema om hvorfor. Man kan for eksempel svare, at man har fået job via jobcentret eller gennem en ansøgning. Men man kan ikke svare, at man forlader systemet for at starte egen virksomhed, som jeg gjorde eller for at leve af sin pension/lånte penge/ægtefællens indkomst, fordi man hellere vil undvære de dagpenge, man har betalt til gennem et langt arbejdsliv, end man vil stå model til ét minut mere i jobcentrenes kukkuk-mølle. På den måde sikrer jobcentrene sig, at typer som mig og udsigtsløse 55+’ere ikke optræder negativt i statistikken. Apropos kompetencer. Ditte afslutter med at se bekymret ud. Man kan ikke spare på jobcentrene uden, at det har alvorlige konsekvenser, siger hun. Det håber jeg sandelig, at hun har ret i. Det er vel for pokker hele pointen med at lukke dem. Jeg håber ærlig talt, at jobcentrene bliver reformeret til ukendelighed. Jeg håber, at det bliver afløst af en indsats, der giver de ansatte indflydelse og ret til at tænke selv – og at det samme gælder for de mennesker, der ufrivilligt havner der. Ditte skal synes dårligt om regeringens plan – hun repræsenterer jo medarbejderne. Men hun kunne også glæde sig over, at hvis medlemmerne mister deres arbejde, så havner de trods alt ikke på den anden side af skranken i vor tids jobcentre. Nanna Bernth er kommunikationsrådgiver ",
        "metadata": {
            "source": "https://www.berlingske.dk/kommentatorer/det-har-konsekvenser-at-lukke-jobcentrene-heldigvis",
            "image_url": "https://berlingske.bmcdn.dk/media/cache/resolve/image_x_large/image/166/1667935/24405214-jobcenter-kbenhavn.jpg",
            "publication_time": "Fredag d. 21. april 2023, kl. 13.59",
            "author": "Nanna Bernth",
            "related_links": [],
            "attachments": []
        }
    }
}