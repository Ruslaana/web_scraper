{
    "version": "1.0",
    "document": {
        "id": 21600,
        "title": "Han druknede for to uger siden – it-gigant fastholder, at de vil have hans milliarder",
        "content": "Hewlett-Packard Enterprise vil fortsætte sin juridiske kamp for at få op mod fire milliarder dollar i erstatning fra den nyligt afdøde, britiske forretningsmand, som solgte sit selskab til den amerikansk it-gigant. Den 59-årige forretningsmand Mike Lynch – ofte omtalt som Storbritanniens svar på Microsoft-medstifter Bill Gates –døde i august sammen med sin 18-årige datter og fem andre, da hans yacht sank ud for Siciliens kyst. HP købte i 2011 hans it-selskab, Autonomy, for 11,1 milliarder dollar (80 milliarder kroner), men i slutningen af 2012 meldte HP ud, at der var foretaget massiv regnskabssvindel i Autonomy, hvis værdi dermed var blevet pumpet op forud for salget. I november 2012 måtte HP tage en nedskrivning på over 51 milliarder kroner efter at have fundet »alvorlige regnskabsuregelmæssigheder« i Autonomy. Det udløste dengang et aktiekursfald på 12 procent til det laveste i ti år. HP lagde sag an mod Mike Lynch, som hele tiden har afvist at have foretaget sig noget forkert eller ulovligt, samt hans daværende finansdirektør, Soshovan Hussain. Den amerikanske it-gigant vandt i 2022 en civil sag mod Mike Lynch.Sagen var en af de længste og dyreste retssager i Storbritannien, men en højesteretsdommer fastslog efterfølgende, at en erstatning ventes at blive på betydeligt mindre end de fem milliarder dollar, som HP havde krævet. HP fastholder dog nu sit krav mod boet efter Mike Lynch og vil gå efter at få en erstatning på op mod fire milliarder dollar, svarende til 35,4 milliarder kroner. Selskabet agter at fortsætte den juridiske kamp »til den bitre ende«, hedder det i en meddelelse. Mike Lynch nåede at blive frikendt i USA, men dømt i Storbritannien for at have solgt sit it-selskab under falske forudsætninger.Fold sammenLæs mereFoto: Henry Nicholls/Reuters/Ritzau Scanpix. En afgørelse om erstatningsspørgsmålet i den britiske sag ventes ifølge det britiske dagblad The Guardian snart. En amerikansk domstol frikendte i juni Mike Lynch i en selvstændig kriminalsag om Autonomy-handelen. Det børsnoterede HP har fået megen kritik for ikke at have undersøgt Autonomy tilstrækkeligt grundigt, før man købte selskabet. »Det var oplagt, at de ville få kritik for at gå videre med kravet mod hans sørgende enke. Jeg tror, at de forsøger at afbøde skaden på omdømmet ved at sige, at de er forpligtet til at beskytte HPs aktionærers interesser,« vurderer Robin Henry, partner i advokatfirmaet Collyer Bristow, som ikke er involveret i sagen, over for nyhedsbureauet Bloomberg. Mike Lynch fejrede sin frikendelsei USA sammen med en lille gruppe af rådgivere, da stormen ramte hans yacht ud for Sicilien. Mike Lynchs enke var om bord på yachten, da den sank. Hun og 14 andre blev reddet. Ifølge Sunday Times er parret tilsammen god for 500 millioner pund (4,4 milliarder kroner). Siden opkøbet af Autonomy i 2011er HP-koncernen blevet splittet i to. 1. november 2015 skete en af de største selskabsopsplitninger i verden. Hewlett-Packard Enterprise (HPE) overtog ansvaret for salg af servere og datacenterteknologi, mens HP Inc. fortsatte med bærbare og stationære pcer, printere, software m.m. ",
        "metadata": {
            "source": "https://www.berlingske.dk/virksomheder/han-druknede-for-to-uger-siden-it-gigant-fastholder-at-de-vil-have",
            "image_url": "https://berlingske.bmcdn.dk/media/cache/resolve/image_x_large/image/183/1832263/24784857-epa11561762-a-handout-video-grab-made-available-by.jpg",
            "publication_time": "Tirsdag d. 03. september 2024, kl. 10.42",
            "author": "Thomas Breinstrup",
            "related_links": [],
            "attachments": []
        }
    }
}