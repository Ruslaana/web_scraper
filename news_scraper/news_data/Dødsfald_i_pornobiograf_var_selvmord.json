{
    "version": "1.0",
    "document": {
        "id": 18204,
        "title": "Dødsfald i pornobiograf var selvmord",
        "content": "Der var tale om et selvmord og ikke et drab, da en 28-årig polak torsdag i sidste uge døde af knivstik i en pornobiograf på Vesterbro i København. Det fastslår politiet nu. - Tekniske undersøgelser af stedet har ikke vist tegn på kamp eller efter et drab i øvrigt, oplyser Københavns Politi i en pressemeddelelse. På den baggrund vælger politiet nu helt at droppe efterforskningen. - Objektive tegn, der tyder på selvmord, er, at der på afdøde er fundet tøvelæsioner omkring knivstikket på halsen sammenholdt med, at der ikke er fundet afværgelæsioner eller tegn efter kamp på hans krop. Derudover er der hos afdøde fundet skriftligt materiale, der peger på, at han var psykisk ustabil og blandt andet havde tanker omkring døden, oplyser politiet. I forbindelse med efterforskningen har to unge, rumænske kvinder været anholdt under mistanke for drab på manden. De nåede at sidde varetægtsfængslet i tre døgn, inden de blev sat fri på grund af manglende beviser. - Det ligger endvidere vidnefast, at det ikke har været muligt for andre personer at få adgang til omhandlende kabine, i tiden fra kvinderne forlod den, indtil afdøde blev fundet i kabinen, fastslår politiet i meddelelsen. De pårørende til den afdøde polak er underrettet om omstændighederne.",
        "metadata": {
            "source": "https://www.berlingske.dk/samfund/doedsfald-i-pornobiograf-var-selvmord",
            "image_url": "https://berlingske.bmcdn.dk/media/cache/resolve/image_x_large/image/65/652082/5425993-pornodrab-kvinde-duo-sges-atter-fngslet.jpg",
            "publication_time": "Fredag d. 03. august 2012, kl. 13.36",
            "author": null,
            "related_links": [],
            "attachments": []
        }
    }
}