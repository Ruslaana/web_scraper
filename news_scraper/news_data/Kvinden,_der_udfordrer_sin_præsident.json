{
    "version": "1.0",
    "document": {
        "id": 3817,
        "title": "Kvinden, der udfordrer sin præsident",
        "content": "På få uger er den filippinske politiker Leila de Lima blevet overdynget med trusler, beskyldt for at tage imod narkopenge og opfordret til at hænge sig selv af landets præsident. Den 57-årige tidligere justitsminister har i den grad lagt sig ud med Rodrigo Duterte, der på kort tid har oparbejdet et ry som en af klodens mest kontroversielle og utilregnelige statsledere. Som senator og oppositionspolitiker har hun vovet at forholde sig kritisk til den blodige indsats mod narkokriminalitet, som Duterte har iværksat. Nu er hun selv blevet udpeget som mål i selv samme kampagne. Det meste af sit liv har Leila de Lima arbejdet som jurist. Ved højesteret, i det private erhvervsliv og som underviser. Den politiske karriere tog først fart, da hun i 2008 blev udpeget til at stå i spidsen for Den Filippinske Kommission for Menneskerettigheder. Det blev et springbræt til justitsministeriet, hvor hun var minister fra 2010 og frem til valget, der førte til regeringsskiftet.  Leila de Lima har længe været blandt de mest højrøstede kritikere af Rodrigo Duterte og forsøgt at få ham retsforfulgt for brugen af dødspatruljer, da han var borgmester i byen Davao. De kontante og juridisk tvivlsomme metoder til bekæmpelse af kriminalitet og korruption har Duterte taget med sig til præsidentpaladset i Manila. Siden juli har flere end 3.000 personer mistet livet, når politiet har slået brutalt ned på alt fra narkobander til småpushere, mens betalte lejemordere er stået frem og har fortalt, hvordan de samarbejder med ordensmagten og henretter mistænkte. Overfyldte fængsler og mord i gaderne er blevet hverdag i Filippinerne. Det har ført til omfattende international kritik og til protester fra oppositionspolitikere som Leila de Lima. Hun har stået i spidsen for en undersøgelseskomite i senatet, der har haft til opgave at kaste lys over de kontroversielle drab og præsidentens rolle. Kronvidnet har været et tidligere medlem af en dødspatrulje i Davao. Han har under ed forklaret, hvordan Rodrigo Duterte som borgmester var dybt involveret og personligt dræbte en udsendt medarbejder fra justitsministeriet, der kom i vejen for dødspatruljens mission. Duterte greb en Uzi-maskinpistol og tømte to hele magasiner i manden. Dødspatruljens opgave var at dræbe kriminelle, men Dutertes modstandere var også blandt ofrene, fortalte vidnet.  Siden den begyndte i august har Leila de Limas undersøgelse ryddet forsider og fyldt godt i bedste sendetid i de filippinske medier til stor irritation for præsidenten og hans støtter. Derfor besluttede de i sidste uge at udnytte deres politiske flertal. De afsatte senatoren som formand for undersøgelsen med den begrundelse, at den havde skadet landets image. I stedet indledte de en ny høring rettet imod deres politiske modstander. Det har ført til beskyldninger om, at Leila de Lima har modtaget narkopenge og anden bestikkelse som betaling for tjenester og politisk beskyttelse. Under høringerne, der blev vist live på TV, fremsagde et af vidnerne Leila de Limas hjemmeadresse og mobilnummer. Siden er hun blevet mål for et utal af trusler og har måttet flytte ud af sit hjem af frygt for sin sikkerhed. Hun har efterfølgende udtalt, at hun tvivler på, om hun får den politibeskyttelse, hun burde have ret til som borger.  De Lima ser den seneste udvikling som orkestreret af præsidenten selv og beskyldte ham forleden for at have kastet alt på nær køkkenvasken efter sig. Rodrigo Duterte er berygtet for at kalde USAs præsident for horeunge og sige »fuck jer« til EU, men på hjemmebane i Filippinerne er tonen endnu hårdere. Hvis han var Leila de Lima, ville han hænge sig selv, har han bl.a. udtalt. Beviserne imod hende er overvældende, mener præsidenten, der påstår at være i besiddelse af aflytninger og udskrifter fra bankautomater, der belaster senatoren. Begge dele har Duterte forklaret, at han har modtaget fra en fremmed stat. Leila de Lima har gang på gang nægtet kendskab til ulovligheder. Hun har tilbudt at lade sig skyde foran præsidenten, hvis der skulle vise sig at være noget om anklagerne. Lasse Karner er Berlingskes korrespondent i Kina. ",
        "metadata": {
            "source": "https://www.berlingske.dk/internationalt/kvinden-der-udfordrer-sin-praesident",
            "image_url": "https://berlingske.bmcdn.dk/media/cache/resolve/image_x_large/image/2/29421/14921314-30udlleila-de-lima-123711jpg.jpeg",
            "publication_time": "Torsdag d. 29. september 2016, kl. 22.30",
            "author": "Lasse Karner",
            "related_links": [],
            "attachments": []
        }
    }
}