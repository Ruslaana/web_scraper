{
    "version": "1.0",
    "document": {
        "id": 6479,
        "title": "Splitte mine bramsejl: Paul McCartney er med i ny Pirates-film",
        "content": "The Beatles-stjernen sir Paul McCartney har skiftet sin \"Yellow Submarine\" ud med et piratskib og afprøver sit talent som skuespiller i den nye \"Pirates of the Caribbean\"-film. Den 74-årige berømthed har delt et billede af sig selv på plakaten for den nye piratfilm i fuld piratuniform på det sociale medie Instagram lørdag. Med det korte hashtag \"piratliv\" bekræfter The Beatles-musikeren hermed de mange rygter om, at han har en rolle i den nye film, der i Danmark får titlen \"Pirates of the Caribbean: Salazar's Revenge\".  Også Disney, der står bag de populære piratfilm, har delt plakaten med sir Paul McCartney klædt ud om sørøver med langt hår, skæg, bandana og pirathat på sociale medier. Ingen af parterne har dog uddybet, hvor stor Beatles-frontfigurens rolle i filmen egentlig er, eller hvilken karakter han skal spille. Skal man tro filmsiden IMDB, har sir Paul McCartney rollen som en fængselsvagt, men de oplysninger er endnu ikke bekræftet officielt.  Den berømte The Beatles-bassist er dog langt fra den første rockmusiker til at prøve livet som pirat på de syv verdenshave. The Rolling Stones' bassist, Keith Richards, har spillet med i to af filmene i rollen som piraten Jack Sparrows far. Den nye film er den femte i rækken af \"Pirates of the Caribbean\"-filmene. Den får premiere i danske biografer 24. maj 2017.  Se sir Paul McCartney klædt ud som pirat her:  #PiratesLife #PaulMcCartney ☠️ Et opslag delt af Paul McCartney (@paulmccartney) den13. Maj 2017 kl. 11:18 PDT /ritzau/FOKUS",
        "metadata": {
            "source": "https://www.berlingske.dk/kultur/splitte-mine-bramsejl-paul-mccartney-er-med-i-ny-pirates-film",
            "image_url": "https://berlingske.bmcdn.dk/media/cache/resolve/image_x_large/image/19/196340/17247161-file-photo---paul-mccartney-sp.jpeg",
            "publication_time": "Søndag d. 14. maj 2017, kl. 12.01",
            "author": null,
            "related_links": [],
            "attachments": []
        }
    }
}