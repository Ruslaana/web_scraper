{
    "version": "1.0",
    "document": {
        "id": 61,
        "title": "Karsten Møller Hansen: Jeg troede, jeg forstod englændernes høflighed, indtil jeg sidst på dagen stod i en butik og begyndte min talestrøm",
        "content": "»How are you?« Det er sådan noget, man bliver spurgt om hele tiden i England, og så svarer man; »not so bad« eller »all right, and you, lovely«. Det er bare høflighed, en måde at hilse på, ikke mere end det. Jeg har lært det. Lige indtil jeg sidst på dagen står i en butik, og hun spørger mig, hvordan det går, og så finder jeg mig selv i gang med at fortælle om nogle ting, jeg kæmper med. Hun kigger på mig med et nervøst blik, vender ryggen til og begynder at lægge tøjet, jeg havde prøvet, på plads, mens jeg taler videre, kan ikke stoppe. England er stadig victoriansk. Det er et system med to sider. En udadtil og en indvendig. Der er det, man siger, når man har forladt huset, og der er det, man siger, når man er hjemme. Gardinerne er altid trukket for i England. På mange måder fungerer det ret godt. Det gør de ofte, de normer. Alle i London tager en uniform på, som svarer til det job og den socialklasse, jobbet tilhører. Håndværkerne har deres støvler og hættetrøjer, it-drengene har deres Patagonia-dunveste, de gamle bankfolk har deresthree piecejakkesæt, de velhavende kvinder kan man kende på håret og tasken. Det er sådan, de vil have det, for det er det, de er vant til; en klar og tydelig inddeling. Så når nogen spørger dig, hvordan det går, skal man vide, at man befinder sig i verden uden for hjemmet, og så skal man svare så nemt og hurtigt, at samtalen let kan bevæge sig videre. Hvorfor skal jeg så fortælle en butiksassistent, jeg aldrig har mødt før, hvordan jeg har det? Fordi jeg er protestant. Fordi jeg har et eller andet lettere selvoptaget krav til mig selv om at være en til en. Den, jeg er derhjemme, skal være den samme som den, der går ud af døren. Jeg har også en uniform. Det er godt, for den minder mig om, at det er præsten, der taler, og ikke mig som privatperson. Alligevel ender jeg altid med at ødelægge den fastlagte liturgi, overlagt, fordi jeg er bange for, at folk tror, at jeg spiller teologisk teater med en anden stemme end min egen. Der må ikke være to sider til os. I Danmark kan man kigge lige ind i stuen. Ved VM i fodbold i Qatar diskuterede vi, om vi overhovedet skulle spille. Det var kun i det protestantiske nord, at man diskuterede det. I resten af verden var det slet ikke et problem. De spillede selvfølgelig, for det var bare fodbold, og det havde ikke noget med menneskerettigheder at gøre. Det var to forskellige ting og derfor to slags moral. Danmark er langt mere protestantisk, end vi går og tror. Protestanter kæmper hver dag med en ting; at være os selv hele dagen. Jeg skulle vie et par. Hun var dansk. Han var engelsk. Hun arbejdede i et dansk firma i London og havde inviteret hele kontoret med i kirken. Han arbejdede på et engelsk kontor og kunne ikke drømme om at invitere kontoret med, for det ville blande to verdener sammen, som skulle holdes adskilt. Englændere inviterer ikke folk hjem. De mødes på en pub, neutral grund. Pubben er indrettet som en fælles tv-stue. En ven har en lille virksomhed i London. Han har bedt sine ansatte om at kalde ham ved fornavn. Det vil de ikke. De er jo ikke hjemme. Heller ikke som barn kunne jeg lide fastelavn. Jeg syntes, det var falskt at klæde mig ud. Det værste er de der temafester, hvor man skal klæde sig som et andet årti. Jeg ville ønske, at jeg kunne; lege at jeg er en anden, klæde mig ud, spille en rolle. Min ven er skuespiller, han siger, der ligger en frihed i ikke at skulle være sig selv hele tiden. Jeg er ikke i tvivl om, at han har ret. Det må være rart ikke at skulle slæbe sig selv med alle steder. Det må give øjeblikke af lykke. Dem har jeg ikke mange af. For jeg giver ikke mig selv lov til det. Jeg finder hele tiden på noget at lave, som jeg ikke har lyst til. Det er kun os i Skandinavien, som skammer os. Vi kan ikke lægge det, vi gjorde, fra os. Om aftenen i sengen gennemlever vi hele dagen, og vi dømmer os selv for de øjeblikke, hvor vi ikke var tro mod os selv. Det var der jo ingen, der så, prøver vi at berolige os selv, men jo, det gjorde vi selv. Mon ikke det er derfor, politikere siger, det er svært at være politiker i Danmark. Hvis ikke man er i stand til at være viktoriansk, tage sin funktion på sig og ikke at holde en konstant dom over sig selv og aldrig lade kameraet komme med hjem, så er det hårdt, fordi det er et hårdt krav at skulle være sig selv hele tiden. Der er ikke rigtig noget frikvarter, når man er protestant. Måske er det meget godt. How are you? Karsten Møller Hansen er præst i den danske kirke i London ",
        "metadata": {
            "source": "https://www.berlingske.dk/kommentatorer/karsten-moeller-hansen-jeg-troede-jeg-forstod-englaendernes",
            "image_url": "https://berlingske.bmcdn.dk/media/cache/resolve/image_x_large_vertical/image/188/1885493/24883113-karsten-mller-hansen-prst-i-trnby-kirke.jpg",
            "publication_time": "Tirsdag d. 04. februar 2025, kl. 20.21",
            "author": "Karsten Møller Hansen",
            "related_links": [],
            "attachments": []
        }
    }
}