{
    "version": "1.0",
    "document": {
        "id": 20523,
        "title": "Agent-stempel lukker nordiske kontorer i Rusland",
        "content": "Nordisk Ministerråd har besluttet at lukke organisationens kontorer i det vestlige Rusland. Beslutningen er ifølge minister for nordisk samarbejde Carsten Hansen (S) taget, efter de russiske myndigheder har betegnet kontoret i Sankt Petersborg og dets ansatte som »udenlandske agenter«. »At fortsætte vores aktiviteter under status som udenlandsk agent er uacceptabelt for de nordiske landes regeringer,« siger han en pressemeddelelse. På nuværende tidspunkt findes der derfor ingen reelle forudsætninger for at have aktiviteter på kontorerne, forklarer Carsten Hansen. »Nordisk Ministerråds nuværende arbejde med at skabe tætte forbindelser og bedre netværk mellem Nordvestrusland og Norden er umuligt at opnå som udenlandsk agent,« siger ministeren.  Det var på et møde onsdag i Grønland, at de nordiske samarbejdsministre blev enige om at »afvikle aktiviteterne«, der har fundet sted i det nordvestlige Rusland de seneste 20 år. Konkret vedrører beslutningen kontorerne i Sankt. Petersborg og Kaliningrad samt aktiviteter i Murmansk, Petrozavodsk og Arkhangelsk. I alt vil 25 medarbejdere på kontorerne blive berørt. Udenrigsministeriet oplyser, at der vil blive opretholdt et minimum af aktiviteter for at overholde Rusland og de nordiske landes samarbejdsaftale.",
        "metadata": {
            "source": "https://www.berlingske.dk/politik/agent-stempel-lukker-nordiske-kontorer-i-rusland",
            "image_url": "https://berlingske.bmcdn.dk/media/cache/resolve/image_x_large/image/97/971047/8407599-carsten.jpg",
            "publication_time": "Torsdag d. 12. marts 2015, kl. 08.23",
            "author": null,
            "related_links": [],
            "attachments": []
        }
    }
}