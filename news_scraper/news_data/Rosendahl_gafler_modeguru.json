{
    "version": "1.0",
    "document": {
        "id": 11065,
        "title": "Rosendahl gafler modeguru",
        "content": "Han har været en fast deltager til modeugen i København,har udstyret udenrigsminister Martin Lidegaard med et bæredygtigt jakkesætog er flere gange kåret til årets designtalent. David Andersen er allerede velbevandret i modeverdenen. Nu skal kreativiteten udfoldes andetsteds. Designkæmpen Rosendahl Design Group har nemlig hyret modeskaberen til at stå i spidsen for videreudviklingen af selve Rosendahl-mærket, der er blandt Danmarks største producenter af udstyr til bord og bolig. De to parter får dermed mulighed for at videreudvikle deres relation, der begyndte, da selskabet gav David Andersen lov til arbejde med grafiske elementer fra kunstneren Bjørn Wiinblads hånd, hvis arv Rosendahl Design Group delvist viderefører, i forbindelse med Copenhagen Fashion Week.  »Vi havde et fremragende samarbejde med David i forbindelse med to modeshows og lærte ham derigennem godt at kende. Det positive samarbejde gav os ideen til at bruge David i rollen som kreativ direktør for selve Rosendahl-brandet, som skal videreudvikles efter 30 år på markedet. Vi vil gerne udfordre os selv til nytænkning og synes, det er interessant at se, hvad en designer af Davids kaliber kan tilføre os,« siger Rosendahl Design Groups administrerende direktør, Henrik Rosendahl, i en pressemeddelelse. David Andersen er uddannet fra Glasgow School of Arts i 2003, hvorfra han i 2004 modtog prisen 'Bedste kostume'. Han har designet for så forskellige navne som Paris Hilton, Ida Corr og - som førnævnt - Martin Lidegaard, men med hans nye job bliver det ikke første gang, at han bevæger sig uden for modeverdenen. Han har således tidligere samarbejdet med både Egetæpper og den hollandske cykelproducent Batavus.  »Jeg har længe ønsket at designe andet end tøj. Jeg ønsker ikke at begrænse mig selv, men vil derimod gerne udfordres og bringe mine designkompetencer i spil over en bred kam. Med Rosendahl-brandet tager jeg livtag med et enkelt og funktionelt designunivers, der ligger tæt på mit eget visuelle udtryk, men som jeg samtidig er fuld af ideer til videreudviklingen af,« siger han ligeledes i en pressemeddelelse. Nyansættelsen får dog samtidig den konsekvens, at David Andersen, der tiltræder 7. oktober, hen over efteråret vil afvikle sin butik i Indre København.",
        "metadata": {
            "source": "https://www.berlingske.dk/bolig-bil-og-baad/rosendahl-gafler-modeguru",
            "image_url": "https://berlingske.bmcdn.dk/media/cache/resolve/image_x_large/image/18/183482/7683562-rosendahl-gafler-modeguru.jpg",
            "publication_time": "Tirsdag d. 23. september 2014, kl. 08.00",
            "author": "Thue Ahrenkilde Holm",
            "related_links": [],
            "attachments": []
        }
    }
}