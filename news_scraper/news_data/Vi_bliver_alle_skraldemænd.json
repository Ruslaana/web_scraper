{
    "version": "1.0",
    "document": {
        "id": 19014,
        "title": "Vi bliver alle skraldemænd",
        "content": "Vi bliver alle skraldemænd. Og vi skal lære af de afrikanske børn, der kan lave Coca-Cola-dåser om til til legetøj. Det handler om genbrug version 2.0 og om knappe ressourcer. Under sloganet \"Think Human\" bød den netop overståede Copenhagen Design Week på fem dages udstilling, foredrag og workshop fra hovedscenen på Kvæsthusmolen ved Skuespilhuset. Designugen afvikles af Dansk Design Center og Økonomi- og Erhvervsministeriet. Det var imidlertid hovedsponsorerne IKEA og Nokia, der satte dagsordenen. Den svenske møbelgigant er gået sammen med WWF om projektet \"Closing the Loops\", der skal kortlægge, hvordan man bedst styrer kredsløbene af forskellige materialer - hvordan man bruger og genbruger i fremtiden. IKEA brugte også designugen på at skabe større gennemsigtighed i deres nuværende og fremtidige produktion. De præsenterede bl.a. et \"sustainability product score card\", hvor hvert eneste produkt vurderes efter 11 kriterier - herunder graden af genbrugt materiale og muligheden for let at skille produktet ad, når det er udtjent, og vi skal sortere det på genbrugspladsen. - Det er ikke længere nok at sige som virksomhed, at man tager hensyn til miljøet. Så vi brugte Copenhagen Design Week på at vise, hvordan vi tænker bæredygtighed ind som et mere substantielt element i vores sortiment og produktion fremover, herunder genbrug, forklarer Jonas Engberg, der er sustainability manager hos IKEA. Genbrug hedder recycling, men der er to yderligere forgreninger af ordet på engelsk. Downcycling, hvor man genanvender materiale, men gør det på en måde, så det rykker ned i \"materialehierarkiet\" - f.eks. træ, der bliver til avispapir. Og upcycling, der går den anden vej - man omdanner skrald til nyt materiale. I IKEAs sortiment ses upcycling f.eks. i urtepotteskjulere, der er lavet af gamle mælkekartoner og bleer og borde lavet af gamle plasticflasker. Skraldespanden Lådis er skabt ud af de små defekte plasticbeslag, der normalt holder varerne på plads, når IKEA-møbler transporteres på paller. Men rager den slags overhovedet den almindelige IKEA-kunde? Handler det ikke - som hidtil - om at få design til billig penge, eventuelt toppet med en gang kjötbullar og potatismos i cafeteriet? - For nogle gør det måske, men generelt er folks miljøbevidsthed meget høj i dag. Og under alle omstændigheder er forudsætningen for, at vi kan blive ved med at levere godt design til billige priser, at vi tænker genbrug ind i produktionen. Priserne på råvarer og råmaterialer stiger i nær fremtid, så det gælder dels om at bruge materialer, der ikke allerede er truet, dels om at få materialer tilbage i produktionsstrømmen - f.eks. når man skiller et møbel ad på genbrugspladsen, siger Jonas Engberg. En af pionererne inden for upcycling er det New Jersey-baserede firma TerraCycle, der blev startet i 2001 af to studerende fra Princeton University, som havde held med at lade orme omdanne universitetskantinens affald til gødning. I dag er ormene afløst af miljøbevidste mennesker, der signer up på terracycle.net og herigennem vejledes i, hvordan de kan sortere deres affald, sende det til TerraCycle mod betaling og efterfølgende både glæde sig over, at deres skrald fra f.eks. Mars Bar, Wrigley's tyggegummi og M&M's chokoladepastiller omdannes til produkter som tasker og etuier til mobiltelefoner og bærbare computere.  Alle klassiske eksempler på upcycling, hvor ting man normalt ville have smidt ud eller have transporteret længere ned i \"råvare-hierarkiet\" nu bevæger sig opad og bliver til produkter, der ikke kræver nye råvarer at fremstille. TerraCycle arbejder desuden sammen med kæmpe firmaer som Kraft Foods om bæredygtig emballage.  Den amerikanske blog Inhabitat har de seneste syv år skrevet om bæredygtigt design - og hvert år udskrevet en konkurrence om det mest innovative genbrug. Bloggen har 15 millioner såkaldt \"unikke besøgende\" hver måned og blev startet af en ung studerende, som kalder sig \"entreprenør ved et tilfælde\" - i går blev inhabitat.com solgt for et ikke nærmere angivet millionbeløb til Internet Brands. Upcycling var også en del af Dansk Design Centers udstilling \"Denmark by Design\" i 2010. Her skrev man i præsentationen: \"Nu er ansvarsfølelsen over for kloden større end nogensinde. Et produkts livscyklus \"fra vugge til grav\" er udvidet til \"fra vugge til vugge\" (cradle to cradle) i et forsøg på at nå et stadie, hvor produktaffald genanvendes til fremtidige råmaterialer eller produkter. Recycling er blevet til upcycling.\"",
        "metadata": {
            "source": "https://www.berlingske.dk/kultur/vi-bliver-alle-skraldemaend",
            "image_url": "https://berlingske.bmcdn.dk/media/cache/resolve/image_x_large_vertical/image/71/715821/4483154-mms-taske.jpg",
            "publication_time": "Fredag d. 09. september 2011, kl. 14.21",
            "author": "Kim Flyvbjerg",
            "related_links": [],
            "attachments": []
        }
    }
}