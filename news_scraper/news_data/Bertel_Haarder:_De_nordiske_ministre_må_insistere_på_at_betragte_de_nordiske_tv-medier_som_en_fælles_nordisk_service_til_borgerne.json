{
    "version": "1.0",
    "document": {
        "id": 3255,
        "title": "Bertel Haarder: De nordiske ministre må insistere på at betragte de nordiske tv-medier som en fælles nordisk service til borgerne",
        "content": "Hurra for kulturminister Jakob Engel-Schmidt (M). Ikke blot vil han indføre sprogrøgt frem for at lade sig nøje med Sprognævnets registreringer. Nu vil han også have en nordisk»streamingtjeneste«til at rette op på det forhold, at 87 procent af europæernes penge til streaming-abonnementer går til amerikanskejede tjenester som Netflix, Disney og Prime Video. Hjemme hos os har vi i årevis betalt dyrt for Netflix, men har aldrig fået set andet end den britiske filmserie »The Crown«. Vi ville meget hellere abonnere på en nordisk streamingtjeneste med undertekster, som tilmed kan være et tiltrængt bidrag til at øge den gensidige sprogforståelse i Norden. Astrid Lindgrens »Pippi Langstrømpe« og Bergmans »Scener fra et ægteskab« har ligesom »Matador« og »Borgen« haft enorm betydning for den gensidige dansk-svenske sprog- og kulturforståelse. For ti år siden ramte den geniale norske ungdomsserie »SKAM« de danske og svenske teenagere. De fik lært norsk på et par uger – en kæmpe nordisk sejr, som desværre endte i tragedie, da musikproducenter ville have flere penge, hvorefterserien blev »geoblokeret«. Og så var festen slut. Jeg var afgået kulturminister, men fik min efterfølger Mette Bock til atrejse sagen i Nordisk Ministerråd, som prisværdigt nedsatte et embedsmandsudvalg. Det førte til fem konkrete forslag til, hvordan vi sikrer bedre adgang til andre nordiske landes kulturprodukter. Men gæt engang, hvad der kom ud af det? Mig bekendt meget lidt! »Det er tid at opgive de 'små sko' og den 'småstatsmentalitet', der alt for længe har fået samarbejdet til at sove ind. Med hele Norden i NATO er der ingen undskyldning for ikke at sætte alle nordiske sejl.«Fold sammenLæs mereFoto: Emilie Lærke. Gid den nuværende kulturminister får bedre held. De nordiske ministre må insistere på at betragte de nordiske tv-medier som en fælles nordisk service til borgerne. Producenterne skal selvfølgelig have betaling, når flere kan benytte produkterne, men der må forhandles i fællesskab. Det er i alles interesse, at flere får glæde af tv-serierne. Og lad det ikke blive ved snakken. Der ligger stribevis af grydeklar forslag til, hvordan vi kan gøre Norden til en fælles hjemmebase for borgerne: Könberg-rapportenom sundhedssamarbejde.Bjarnason-rapportenom cyber-samarbejde,Enestam-rapportenom beredskab,Stoltenberg-rapportenom udenrigs- og forsvarssamarbejde – alle opkaldt efter de tidligere ministre, som har stået i spidsen for arbejdet. Hver af rapporterne indeholder en halv snes forslag, som ministerrådene umiddelbart kan bede deres embedsmænd om at sætte kød på. De fleste koster ikke noget. Nogle af dem vil endog spare penge eller give større effekt for de samme penge. Men hvis der skal sættes tryk på, må det nordiske budget sikres en fast andel af statsbudgetterne, efter at andelen gennem de seneste årtier er faldet med 25 procent. Det er tid at opgive de »små sko« og den »småstatsmentalitet«, der alt for længe har fået samarbejdet til at sove ind. Med hele Norden i NATO er der ingen undskyldning for ikke at sætte alle nordiske sejl. Hvorfor afvente tyske og franske forslag til, hvor EU skal bevæge sig hen? Hvorfor har vi ikke et nordisk bud? Sammen er vi stærke. Med et BNP på størrelse med Ruslands, flystyrker som Storbritannien, verdens største handelsflåde og de mest velfungerende samfund. Hvornår erkender vi vores egen styrke og betydning? Det europæiske samarbejde har 32.000 embedsmænd til at forberede beslutninger og føre dem ud i livet. Det nordiske samarbejde har 120. Det er det, jeg kalder »små sko«. Det betyder, at det hele står og falder med de enkelte ministres engagement, som er delvis lammet af »konsensusprincippet«. For når alle skal være enige, så betyder det, at »den, der vil mindst, bestemmer mest«, for atcitere en af rapportskriverne, Jan-Erik Enestam. Og så skal vi naturligvis have hele Norden med i EU, inklusive Grønland, som derved får den bedste beskyttelse mod Trumps bøllemetoder. Det haster! Bertel Haarder er tidligere MF og fhv. minister for Venstre ",
        "metadata": {
            "source": "https://www.berlingske.dk/kommentatorer/bertel-haarder-de-nordiske-ministre-maa-insistere-paa-at-betragte-de",
            "image_url": "https://berlingske.bmcdn.dk/media/cache/resolve/image_x_large/image/191/1918429/24944887-foto-fra-tv-serien-om-pippi-langstrmpe.jpg",
            "publication_time": "Torsdag d. 08. maj 2025, kl. 11.47",
            "author": "Bertel Haarder",
            "related_links": [],
            "attachments": []
        }
    }
}