{
    "version": "1.0",
    "document": {
        "id": 15264,
        "title": "Brand sender ni personer til tjek for røgforgiftning",
        "content": "Ni personer er natten til mandag blevet kørt til hospitalet for at blive undersøgt for røgforgiftning, efter at der var brand i en etageejendom i Slagelse. Det oplyser Jakob Jensen, vagtchef ved Sydsjællands og Lolland-Falsters Politi. Alle ni skulle ifølge vagtchefen være blevet udskrevet, men flere kan endnu ikke vende hjem til deres lejligheder. »Det er fra en lejlighed på første sal, og alle beboerne kommer selvfølgelig ud af lejligheden,« siger han. Lejlighederne under første sal er stadig beboelige, og beboerne har derfor fået lov til at vende tilbage. Men i den øvre del af opgangen er der stadig røg og sod, og derfor har en del af ejendommens beboere været nødt til at finde et andet sted at sove. Jakob Jensen fortæller, at politiet fik en anmeldelse om røg fra en lejlighed på Sankt Mikkelsgade, som ligger i det indre Slagelse. Branden er slukket, og brandteknikere arbejder nu på at finde ud af, hvordan branden er startet. /ritzau/",
        "metadata": {
            "source": "https://www.berlingske.dk/indland/brand-sender-ni-personer-til-tjek-for-roegforgiftning",
            "image_url": "https://berlingske.bmcdn.dk/media/cache/resolve/image_x_large_vertical/image/164/1640911/24331366-lafur-steinar-gestsson---2023.jpeg",
            "publication_time": "Mandag d. 30. januar 2023, kl. 05.51",
            "author": null,
            "related_links": [],
            "attachments": []
        }
    }
}