{
    "version": "1.0",
    "document": {
        "id": 12076,
        "title": "DSB dømt til at betale en halv million til Waterfront",
        "content": "Tirsdag formiddag er der faldet dom i sagen mellem DSB og kommunikationsbureauet Waterfront, som har stået på siden 2013. Her slår Østre Landsret fast, at DSB skal betale en halv million kroner til pr-firmaet. Dermed bliver DSB kendt skyldige i at have forhindret den DSB-kritiske erhvervsjournalist Lars Abild i at skrive kritisk om statsbanerne ved at betale Waterfront for at holde ham beskæftiget.  Landsretten formilder dog dommen fra Glostrup Byret, hvor transportselskabet blev dømt til at betale halvanden million kroner til kommunikationsbureauet. DSB oplyser til Berlingske Nyhedsbureau, at sagen tages til efterretning. »Vi accepterer, at der er faldet dom i en tvist af kommerciel karakter,« siger en kommunikationsmedarbejder fra DSB. Transportselskabet understreger, at det ikke ønsker at gå yderligere i detaljer om dommen.  DSBs advokat i sagen, Peter Appel, fortæller til Berlingske Nyhedsbureau umiddelbart efter domsafsigelsen, at han heller ikke ønsker at kommentere dommen af hensyn til DSB. Hele sagen begyndte officielt i 2013, da DR i en nyhedsudsendelse fremlagde en mail fra Waterfront, hvoraf det fremgik, at virksomheden på opfordring fra DSB havde forhindret den DSB-kritiske erhvervsjournalist Lars Abild i at skrive kritisk om statsbanerne. Siden har parterne sloges om, hvem der havde ansvaret for at have forhindret journalisten i at skrive kritisk om DSB. ",
        "metadata": {
            "source": "https://www.berlingske.dk/virksomheder/dsb-doemt-til-at-betale-en-halv-million-til-waterfront",
            "image_url": "https://berlingske.bmcdn.dk/media/cache/resolve/image_x_large/image/15/158512/10814546-dsb-varsler-101-dage-med-forsinkelser.jpg",
            "publication_time": "Tirsdag d. 29. september 2015, kl. 13.50",
            "author": null,
            "related_links": [],
            "attachments": []
        }
    }
}