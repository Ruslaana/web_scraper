{
    "version": "1.0",
    "document": {
        "id": 7726,
        "title": "Redaktørerne: Det skal vi læse, spise, se og diskutere i 2020",
        "content": "Berlingske Business giver ordet til redaktørerne. Vi har bedt ni af Berlingskes redaktører give deres bud på, hvad erhvervslivet skal se, læse, opleve, høre, spise og holde øje med i 2020. Pierre CollignonFold sammenLæs mereFoto: Søren Bidstrup. Hvad skal erhvervslivet diskutere i 2020? I skal tale om, hvordan I slipper angsten for at mene noget. Dansk erhvervslivs største udfordring i forhold til samfundsdebatten handler om overhovedet at turde mene noget. Når danske topchefer melder sig ind i debatten, er det alt for ofte med budskaber, som reelt er markedsføring for deres virksomhed. I vil gerne tale om CSR og bæredygtighed, og vi har forstået, at I er med på den grønne omstilling. Men vi gider ikke blive ved med at læse moralske erklæringer om behovet for handling. Vi vil ikke have ufarlige og uforpligtende omskrivninger af de fine CSR-erklæringer, som vi også kan læse i jeres årsrapporter. Vi vil have rigtige meninger, og det vil altså også sige meninger om politik. Hvordan skal vi indrette vores skattesystem? Hvordan skal staten investere? Hvordan skal vi uddanne fremtidens generation? Hvad synes I om klimaloven? Det er bare at komme i gang. I skaber enorme værdier for det danske samfund, men I overlader alt for meget af samfundsdebatten til alle mulige andre end erhvervslivet. PIERRE COLLIGNON, debatredaktør Jakob Steen OlsenFold sammenLæs mereFoto: Søren Bidstrup. Hvad skal erhvervslivet se i teatret? Vi er alle sammen hele mennesker. Indrømmet: Ikke alt er lige godt på den danske teaterscene. Men når teatret er bedst, bidrager det med noget, vi ellers ikke kan sætte ord på, og uden kunstens dimension bliver vi let som lille Kaj i »Snedronningen« af H.C. Andersen. Det er ham, der efterhånden kun kan den store tabel og har glemt sit Fader Vor. Dansk teaters supermarked har noget på alle hylder. Hold øje med Brechts antikrigsstykke »Mutter Courage og hendes børn« med Karen-Lise Mynster på Det Kongelige Teater, Strindbergs erotiske slagsmål »Leg med ild« på Betty Nansen Teatret i Elisa Kragerups iscenesættelse. På Husets Teater mødes de blændende skuespillere Jens Albinus og Olaf Johannessen i »Det store stilehæfte«. Og for dem, der bare trænger til at grine ad det hele: Cirkusrevyen, hvor Ulf Pilgaard takker af. JAKOB STEEN OLSEN, teaterredaktør Tom JensenFold sammenLæs mereFoto: Søren Bidstrup. Hvad skal erhvervslivet tænke over i 2020? Find samfundskrydset, topchefer. Hvor krydser erhvervslivet, samfundet og den aktuelle politiske dagsorden mest markant i 2020? Et godt gæt er i kampen for at løse klimaudfordringerne. Her er der grund til, at erhvervslivet møder verden med en selvtillid, man roligt kan tillade sig. Mens politikerne taler, og mens dommedagsprofeterne buldrer, handler virksomhederne. Det er her, fremtidens klimaløsninger lige nu skabes. Det er her, der investeres i ny teknologi, som menneskeheden om 10-20 får afgørende glæde af. Det bedste, danske erhvervsledere i den forbindelse kan gøre, er at koncentrere sig om det, de er bedst til: At være erhvervsliv. Drop defokuseringer som forslaget om en grøn grundlov, mød den yderste venstrefløjs kobling af klimabekæmpelse og planøkonomi med det, der skal til: Et frit erhvervslivs evne til at finde veje frem for menneskene og for samfundet – og gør det til en god forretning samtidig. TOM JENSEN, ansvarshavende chefredaktør Anne Sophia HermansenFold sammenLæs mereFoto: Søren Bidstrup. Hvad skal erhvervslivet læse i 2020? Drop ledelsesbøgerne og læs skønlitteratur i stedet. Hånden på hjertet – hvornår har du sidst læst en ledelsesbog, der ikke bare bekræftede dig i noget, du vidste i forvejen? Jeg gætter på aldrig. Brug 2020 på at blive en bedre leder, partner, kollega, forælder eller bordherre/borddame. Læs mindst en skønlitterær klassiker om måneden, og hvis du ikke synes, du har tid, så spørg dig selv, hvordan Obama kunne finde den, mens han var USAs præsident. Det er sexet at være dannet og godt selskab. Her er et par anbefalinger: Voltaires »Zadig eller skæbnen«, Emily Brontës »Stormfulde højder«, »Rejse til nattens ende« af Céline, »Trolddomsbjerget« af Thomas Mann og klassikeren over dem alle: Alexandre Dumas’ »Greven af Monte Cristo«. Per aspera ad astra. ANNE SOPHIA HERMANSEN, kultur- og livsstilsredaktør Mette Kirkeby ØstergaardFold sammenLæs mereFoto: Søren Bidstrup. Hvad skal erhvervslivet holde øje med i dansk politik i 2020? Dan erthe manat holde øje med i dansk politik. Regeringen lavede inden jul rammelovgivningen for, hvordan vi når 70 pct. CO2-reduktion i 2030. I 2020 skal disse rammer fyldes ud. Det kan få stor betydning for erhvervslivet i forhold til investeringer i greentech og forskning og til restriktioner for landbrug og CO2-syndere, som man må forvente, at regeringen har en trang til at slå oveni hovedet, ligesom det kan få stor betydning for, hvordan afgiftsstigninger, offentligt forbrug og grøn jobskabelse kan påvirke væksten i årene frem. Så hold øje med klimaminister Dan Jørgensen. Han erthe mani 2020. METTE KIRKEBY ØSTERGAARD, chefredaktør Thomas Bernt HenriksenFold sammenLæs mereFoto: Thomas Bernt Henriksen SH Søren. Hvad skal erhvervslivet gå op i i 2020? Hvor pengene skal komme fra. Hvis erhvervslivet tror, at de kan vinde politikernes gunst ved at tale om klima og alt det gode, de vil gøre, tager de fejl. Erhvervslivet var helt væk i valgkampen i 2019 og var i finanslovsforhandlingerne alene udset til en slags finanspolitisk malkeko for den socialdemokratiske regering og dens rød-lilla parlamentariske støttepartier. A-kæden fra erhvervslivet har ligeledes meldt sig til statsminister Mette Frederiksens (S) klimapartnerskab uden noget konkret tilsagn om, at der er penge til at skabe grønne rammevilkår for virksomhederne. Det er helt fint for erhvervslivet at have visioner for sig selv og for hele samfundet – også nogle store af slagsen, men erhvervslivets grundlæggende magt ligger i at være relevante og nødvendige, fordi man skaber velstand, job og skatteindtægter. Hvis erhvervslivet ikke selv vil tale om, hvor pengene kommer fra, er der ingen, der gør det. THOMAS BERNT HENRIKSEN, erhvervsredaktør Søren SchauserFold sammenLæs mereFoto: Søren Bidstrup. Hvad skal erhvervslivet høre i 2020? Om på maven! Effektiv søvn vil også i 2020 være afgørende for et travlt liv. Min kone har af samme årsag opfundet verdens bedste middel mod snorken: Hun råber »om på maven!« til sin mand og garanterer dermed begge parter en meget bedre søvn, for man kan ikke snorke liggende på maven. Jeg har siden tabt ti kilo, skrevet en bog om året og helt generelt haft flere kræfter end nogensinde. Hvis det også virker for jer derhjemme, vil I have overskud til alt det spændende kulturliv efter mørkets frembrud. Glæd jer for eksempel til Operaens nye opsætning af danske Poul Ruders’ musikdrama over Margaret Atwoods evigt aktuelle »The Handmaid’s Tale« med premiere 1. maj. SØREN SCHAUSER, musikredaktør Ida EbbensgaardFold sammenLæs mereFoto: Søren Bidstrup. Hvad skal erhvervslivets have deres globale radar i 2020? 2020 er året, hvor dine børn beder dig droppe han og hun Trump kommer til at fylde meget i 2020. Punktum. Først bliver han frikendt i rigsretssagen. Så skal demokraterne finde deres modkandidat, alt sammen ledende op til præsidentvalget 3. november. Ingen bør ædrueligt udtale sig skråsikkert om udfaldet. Det underliggende - og afgørende - spørgsmål for både præsidentvalget og international politik bliver: Hvem er vi? Hvilke værdier vil vi kendes på? Det kan være snævert identitetspolitisk: 2020 bliver året, hvor din teenager i ramme alvor kommer til dig og beder om at blive tituleret “dem/deres” i stedet for “hun/hendes”. Skæringslinjen vil kunne ses ned gennem alt fra Kina til Brexit, fra klima til Arktis. Kina vil fortsætte kampen for deres sandhed. Brexit vil buldre afsted med næste nytårsaften som deadline for en frihandelsaftale, og Boris Johnson vil fortælle briterne, hvem de er - mens unionen falder sammen om ørerne på dem. IDA EBBENSGAARD, udlandsredaktør Søren FrankFold sammenLæs mereFoto: Søren Bidstrup. Hvad skal erhvervslivet spise i 2020? Gå efter den gode service – eller tag sagen i egen hånd og lav maden selv! Det er sexet at gå ud at spise, men det kan være lige så frækt selv at lave mad. Lav mere mad derhjemme og vær med til at ændre statistikken, som siger, at danskerne laver mindre og mindre mad selv og i øvrigt også spiser mere og mere kød. Ingen kan være interesseret i strafskat på oksekød, så tag sagen i egen hånd og lær at lave sjov mad på basis af grønt. Det handler ikke om at blive vegetar og slet ikke om plantefars, men om at give grøntsagerne den fremtrædende rolle i køkkenet, de fortjener. Husk, at det skal være en oplevelse at gå ud at spise, ikke bare affodring. Gå hellere én gang ud at spise godt end to gange på kæderestaurant, og gå ikke mindst efter den gode service. Når jeg skal vælge et sted at gå ud at spise, vejer personligheden og værtskabet mindst lige så tungt som køkkenet. Jeg går på Barraba i St. Kongensgade for at spise italiensk på grund af Riccardo Marcons eminente håndtering af vinene. Jeg går på Maison for at spise klassisk fransk i håb om, at medejer Jesper Marcussen er på gulvet. Og når noget stort skal fejres, er Søllerød Kro stedet ikke mindst på grund af krofatter Jan Restorffs eminente værtskab. SØREN FRANK, mad- og vinredaktør ",
        "metadata": {
            "source": "https://www.berlingske.dk/business/redaktoererne-det-skal-vi-laese-spise-se-og-diskutere-i-2020",
            "image_url": "https://berlingske.bmcdn.dk/media/cache/resolve/image_x_large/image/124/1240902/23298913-tegnestuen.jpg",
            "publication_time": "Torsdag d. 26. december 2019, kl. 06.40",
            "author": "Thomas Bernt Henriksen",
            "related_links": [],
            "attachments": []
        }
    }
}