{
    "version": "1.0",
    "document": {
        "id": 4041,
        "title": "Tjener blev fyret for sin opførsel: »Jeg er ikke ubehøvlet, jeg er fransk«",
        "content": "Franskmænd er mere direkte og ekspressive end andre mennesker. Sådan forklarer en fransk tjener sin opførsel, efter han blev fyret fra sit job på en restaurant i Vancouver. Franskmanden, der blev afskediget på grund af sin aggressive og ubehøvlede fremfærd over for andre ansatte, har nu indsendt en klage til delstatens menneskerettighedsdomstol, hvor han beskylder sin tidligere arbejdsplads for diskrimination. Derudover har han sagsøgt sin tidligere arbejdsgiver. Det skriver BBC. Tjeneren mener selv, han blev fyret på grund af sine høje standarder og sin »direkte, ærlige og professionelle personlighed«, som han har tillært sig i den franske restaurationsbranche. Arbejdspladsen har dog ikke meget til overs for franskmandens forklaring. De fastholder, at de opsagde ham, efter han havde fået flere advarsler om sin opførsel over for sine kollegaer.  Tjeneren arbejdede på en restaurant i Vancouver i det vestlige Canada mellem oktober 2016 og august 2017, indtil han altså blev fyret. På restauranten var tjeneren både ifølge ham selv og arbejdsgiveren »meget venlig og professionel over for gæsterne«. Men efter en episode, hvor franskmanden næsten fik en af sine kollegaer til at græde i en arbejdsrelateret diskussion, så arbejdsgiveren sig nødsaget til at fyre ham. Den tidligere arbejdsgiver har dog ikke haft held med at få menneskerettighedsdomstolen til at afvise franskmandens klage, og nu har begge parter indsendt breve fra vidner, der bakker op om hver deres forklaring. Nu er det derfor op til domstolen at afgøre, hvad der er op og ned i sagen.",
        "metadata": {
            "source": "https://www.berlingske.dk/internationalt/tjener-blev-fyret-for-sin-opfoersel-jeg-er-ikke-ubehoevlet-jeg-er-fransk",
            "image_url": "https://berlingske.bmcdn.dk/media/cache/resolve/image_x_large/image/5/50525/20471932-spain-economyunemployment.jpg",
            "publication_time": "Tirsdag d. 27. marts 2018, kl. 08.48",
            "author": "Matias Ludvig Littauer",
            "related_links": [],
            "attachments": []
        }
    }
}