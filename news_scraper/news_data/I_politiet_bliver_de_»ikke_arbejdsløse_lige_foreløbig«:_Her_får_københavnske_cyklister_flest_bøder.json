{
    "version": "1.0",
    "document": {
        "id": 4385,
        "title": "I politiet bliver de »ikke arbejdsløse lige foreløbig«: Her får københavnske cyklister flest bøder",
        "content": "På hovedstadens cykelstier har københavnerne haft lidt rigeligt med fart på i år. Her har politiet måtte hive bødeblokken frem over 3.500 gange. Og især i tre bydele har overtrædelser af færdselsregler kostet cyklisterne dyrt. I perioden fra 1. april til 26. november 2024 har Københavns Politi i København og på Frederiksberg nemlig uddelt 3.622 bøder til cyklister, hvilket svarer til over tre millioner kroner i bødepenge. Det skriverKøbenhavnLIVpå baggrund af tal fra politiet. Cyklisterne får især bøder for at køre over for rødt eller tale i mobiltelefon, fortæller politikommissær og leder af færdselsafdelingen i København Benjamin Touré. »Der er helt klart plads til forbedring i forhold til den måde, man gebærder sig på i trafikken. Vi bliver i hvert fald ikke arbejdsløse lige foreløbig,« siger Benjamin Touré til KøbenhavnLIV. Værst står det til i Indre By, hvor politiet har givet 1.035 bøder. Herefter følger Vesterbro med 540 bøder og Nørrebro med 516 bøder, skriver mediet. De danske cyklister er i de senere år blevet markant dårligere til at holde fokus på deres omgivelser. På syv år er andelen af cyklister, som bruger mobiltelefonen til at tale i, skrive på eller tjekke sociale medier med, mens de cykler, tæt på fordoblet. Det viser en undersøgelse fra Rådet for Sikker Trafik, somBerlingsketidligere har beskrevet. I undersøgelsen, som Epinion og analyseinstitutterne Factive og Norstat har gennemført for rådet, stillede de en række spørgsmål til de 1.337 respondenter om deres adfærd i trafikken, når de cykler. I 2017 svarede seks procent af cyklisterne, at de en gang imellem eller oftere talte i håndholdt mobil, mens de cyklede. Det tal er steget til 11 procent i 2024. Syv procent svarede, at de bruger mobilen til at tjekke sociale medier. I dag er tallet 12 procent. Resultaterne fik Rådet for Sikker Trafik til at konkludere, at der er »nogle bekymrende tendenser i vores cykelkultur«. Det overraskede dog ikke administrerende direktør for Rådet for Sikker Trafik Jakob Bøving Arendt. »Nogle har tendens til at bryde reglerne, fordi de tænker, at det ikke betyder noget med et hurtigt kig på mobilen, at liste over for rødt lys eller cykle rundt efter mørkets frembrud, selvom man har glemt cykellygterne. Men det går ud over trafiksikkerheden og glæden ved at cykle,« sagde han i enpressemeddelelse. Der er god grund til at holde øjne og ører åbne, når man stryger afsted på jernhesten i det københavnske. Tal fra 2023 viser nemlig, at cyklister er særligt involverede i trafikuheld- og ulykker i Københavns politikreds. I politikredsen, der dækker København, Frederiksberg, Tårnby og Dragør, udgjorde cyklisterne hele 55 procent af de i alt 389 dræbte og tilskadekomne. Blandt de cyklende kom 213 til skade, mens to mistede livet, viste en rapport fra Vejdirektoratet, somBerlingsketidligere har beskrevet. Til sammenligning var kun 18 procent af alle dræbte og tilskadekomne i 2023 i Midt- og Vestjyllands Politikreds cyklister. ",
        "metadata": {
            "source": "https://www.berlingske.dk/metropol/i-politiet-bliver-de-ikke-arbejdsloese-lige-foreloebig-her-faar",
            "image_url": "https://berlingske.bmcdn.dk/media/cache/resolve/image_x_large_vertical/image/187/1873038/24859972-kbenhavns-politi-har-langet-over-3500-bder-ud-t.jpg",
            "publication_time": "Fredag d. 27. december 2024, kl. 17.16",
            "author": "Marie Bebe",
            "related_links": [],
            "attachments": []
        }
    }
}