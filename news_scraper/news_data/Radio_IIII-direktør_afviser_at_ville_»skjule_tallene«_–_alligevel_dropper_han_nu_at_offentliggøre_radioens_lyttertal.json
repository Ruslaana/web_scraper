{
    "version": "1.0",
    "document": {
        "id": 20944,
        "title": "Radio IIII-direktør afviser at ville »skjule tallene« – alligevel dropper han nu at offentliggøre radioens lyttertal",
        "content": "De har kæmpet mod lave lyttertal siden fødslen, og trods en relancering savner de stadig det store folkelige lyttergennembrud hos danskerne. De svingende lyttertal får nu direktøren for den licensfinansierede radiokanal Radio IIII, Nikolai Thyssen, til at beslutte, at radioens lyttertal ikke længere skal offentliggøres. Det er altså slut med at følge med i, hvor mange der får glæde af 100 millioner kroner, som radioen får hvert år i statsstøtte. I uge 17 – den sidste uge, hvor Radio IIIIs lyttertal fremgik af Kantar Gallups ugentlige lyttermåling – havde Radio IIII 175.000 lyttere og en lytterandel på én procent. Lidt flere lyttere end DRs P6 Beat og lidt færre end VLR (Vejle Lokal Radio). Nikolai Thyssen,I ønsker ikke længere at offentliggøre jeres ugentlige lyttertal. Hvorfor? »Det er, fordi at det har vist sig, at den måling, som Kantar leverer, er ret ustabil, når det kommer til små radiokanaler som vores. Tallene svinger voldsomt fra uge til uge, og jeg vil nødigt lade den offentlige samtale blive styret af ustabile tal.« Der er rigtig mange kanaler på listen, der har væsentlig færre lyttere end jer, og som stadig fremgår af listen. Så synes du, at jeres argument for at blive taget af listen er i orden? »Det, man bruger Kantar Gallups tal til, er til at sælge annoncer på. Vi skal ikke sælge annoncer, vi skal afrapportere over for danskerne, om det lykkes at lave en radio, der bliver brugt, som er vigtig, væsentlig og pengene værd. Når man tænker på, hvor langsomt man flytter en radiokanal, så er det underligt rastløst at kigge på lyttertallene fra uge til uge.« I modtager 100 millioner skattekroner om året. Har skatteyderne ikke krav på at vide, hvordan det går, når I er en public service-virksomhed? »Jo, bestemt. Jeg synes, skatteyderne har krav på at få præcise og valide tal, som man kan stole på.Det er ikke for at skjule tallene. Det er vores ansvar at rapportere nogle tal til offentligheden, som giver mening,og jeg håber, at de bliver lidt mere stabile, når vi trækker vejret, sænker blodtrykket en lille smule og rapporterer dem i en langsommere rytme.« Kan du forstå, hvis man får den mistanke, at I forsøger at skjule de dårlige lyttertal? »Egentlig ikke. Jeg var godt klar over, at det kunne lande sådan, så jeg er ikke rystet. Sandheden er, at vi har været totalt åbne fra dag ét om alt, hvad vi har lavet. Jeg har fra dag ét sagt, at Radio IIII var et håndværkertilbud, og at vi skal bygge op. Jeg har ikke lagt fingrene imellem på noget tidspunkt, og jeg har ikke holdt nogle tal igen – tallene fra Kantar er stadig tilgængelige for dem, der betaler for adgang. Det er kun et spørgsmål om, hvad vi lægger til grund for den offentlige samtale.« Er det for at undgå, at vi skal skrive om de dårlige tal? »Jeg bliver nødt til at stoppe dig her. Tallene ligger nogenlunde, som de gjorde, da vi relancerede. De er ikke steget endnu, det havde også været helt skørt. Det er et langt, sejt træk at flytte FM-tallene. Først skulle vi repositionere kanalen, så skulle vi have vores kendskabsgrad op.« Du siger, at det er vigtigt, at I får kendskabsgraden op for at få flere lyttere. Ifølge de tal, jeg har fundet, er jeres lyttertal faldet, mens jeres kendskabsgrad er steget. Er det ikke et udtryk for, at man skal begynde at kigge indad? »Lyttertallene er ikke faldet siden relanceringen, de svinger lidt op og ned, men grundlæggende ligger de omkring 200.000. Vi har lavet en fuldstændig omstrukturering af Radio IIII. Sammen med vores kendskabsmåling fik vi også en kvalitetsmåling, der var steget en lille smule. Normalt når man bygger så meget om, så generer man også lytterne. For at være helt ærlig, så tænkte jeg, at vi ikke havde gjort det godt nok, men nogle er hoppet fra, og andre er kommet til, og det er præcis, som det skal være.« Radio4 ændrede i august sidste år navn til Radio IIII. Ifølge Nikolai Thyssen er det daværende Radio4 og det nuværende Radio IIII to vidt forskellige projekter. »Det er ikke, fordi jeg løber fra, at vi med en målrettet indsats har skræmt 200.000 lyttere væk, som vi overtog. Det er vi begyndt på at vende i august, og det er det, jeg mener med et håndværkertilbud,« siger Nikolai Thyssen. Nikolai Thyssen fortæller, at Radio IIII ifølge public service-aftalen kun er forpligtet til at offentliggøre lyttertal én gang om året. Han lover dog, at radioen kommer til at sende en statusrapport ud kvartalsvis, som han håber på vil give et mere præcist billede af, hvor mange lyttere Radio IIII har. Ifølge Radio IIIIsegne tal, som Berlingske har fået indsigt i, er udviklingen i antal lyttere på FM-båndet stagneret og ligger i underkanten af 200.000, mens deres podcast er gået frem med 50 procent siden sidste år. Radio IIII har et samlet kontakttal med 438.000, der enten lytter til podcasts eller radio på FM-båndet. »Vi er smertelig bevidste om, at det kun svarer til halvdelen af »Genstart« (DR-podcast,red.). Vi er ret stolte af det, vi har lavet, men der er lang vej igen,« konstaterer Nikolai Thyssen.",
        "metadata": {
            "source": "https://www.berlingske.dk/kultur/radio-iiii-direktoer-afviser-at-ville-skjule-tallene-alligevel-dropper-han",
            "image_url": "https://berlingske.bmcdn.dk/media/cache/resolve/image_x_large_vertical/image/192/1922479/24952926-reklame-p-nrreport-p-radio-iiii-der-er-en-lands.jpg",
            "publication_time": "Fredag d. 16. maj 2025, kl. 18.28",
            "author": "Christoffer Løntoft Baun",
            "related_links": [],
            "attachments": []
        }
    }
}