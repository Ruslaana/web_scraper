{
    "version": "1.0",
    "document": {
        "id": 21197,
        "title": "Romanen var en kæmpesucces – teaterversionen er en rodebutik, der er tæt på druknedøden",
        "content": "700 sider. Carsten Jensens imponerende romansucces, »Vi, de druknede« er en stor, højdramatisk og vildt bølgende episk beretning om skipperbyen Marstal, som forfatteren selv er rundet af. Om de drenge og mænd, der i flere generationer stod til søs, drevet af en vild og uforklarlig udlængsel trods det traumatiserende i sømandsskæbnen. Som havde svært ved at gå i land, hvor kvinderne og børnene hele tiden havde levet et liv i afsavn og længsel. Ja, Carsten Jensens skumsprøjtene sømandskrønike udvikler sig efterhånden til en kønskamp mellem hav og land: Mens mændene er drømmere, der er ofre for afsporede maskuline idealer og æresbegreber, tager kvinderne pligterne på sig og klarer i stigende grad sig selv. Det er jo ikke, fordi forlægget ikke før er blevet omsat til vellykket teater – hvad enten der herhjemme har været tale om en stor opsætning i en hal i den by, det hele foregår i, den engang så fremstående skipperby på Ærø, hvor den også har været genstand for en byvandring med teater i ørerne og forfatteren selv som fortæller. Tre generationers sømænd lider af invaliderende, maskuline forestillinger om livet på havet. Her Viktor Pascoe Medom.Fold sammenLæs mereFoto: Birk Thomassen. Men desværre er den seneste sceneversion på Republique ikke synderlig vellykket. Instruktøren Emil Rostrup forsøger sig med en masse performanceinspirerede indfald rundt om den ellers både håndfast brutale og lyrisk saftspændte tekst, som de medvirkende skiftes til at viderekolportere, i takt med at slægtled efter slægtled efter Lauritz, der stak af og aldrig kom tilbage, skiftes til at få ordet frem mod den dag, hvor søfartseventyret synger på sidste vers. Anslaget til den bevidst uhøjtidelige tilgang betones allerede i åbningsbilledet, hvor de medvirkende kommer hoppende ind med fødderne solidt placerede i oppustelige plastiksejlskibe. Et signal om, at det hele ikke skal tages for alvorligt, som så meget andet moderne teater for tiden. Irriterende, fordi det er svært at fastslå, om det er bevidst skødesløst teater eller ikke. Trættende, fordi det hele tiden skal demonstrere, at det bevidst virker ude af takt med det materiale, det baserer sig på. Sara Viktoria Bjerregaard som en af de kvinder, der forbander havet og tager magten hjemme i Marstal.Fold sammenLæs mereFoto: Birk Thomassen. Instruktøren har en tendens til først at lade skuespillerne fortælle historien – derefter småhaltende at kommentere den i billeder kropsligt, koreografisk eller musikalsk. Et eksempel: Vi hører om, hvordan en mor får at vide, at hendes søn er druknet. Først derefter skal vi så se hende kaste sig på gulvet, skrige af sine lungers fulde kraft, mens hun laver svømmebevægelser på gulvet i et desperat forsøg på at nå frem til den afsjælede krop. »Vi, de druknede« kan for lidt.Fold sammenLæs mereFoto: Birk Thomassen. Men mange af grebene bidrager ikke til at højne historien, potensere fortællingen. I bedste fald har de ikke den tiltænkte virkning. I værste fald er de forstyrrende, udvandende, underligt ironiserende. For meget virker tilfældigt revet ned fra hylderne i den rodebutik af virkemidler, forestillingen benytter sig af. Den kan ganske enkelt for lidt til den store scene, den har til rådighed, hvor bagtæpper med det oprørte hav dominerer. Læg dertil, at mange af replikkerne ganske enkelt lider druknedøden i skuespillerhalsene, fordi ingen tilsyneladende har sagt til dem, at man ikke kan forstå store dele af det, de siger. I hvert fald ikke på 12. række. Her er det kun Sara Viktoria Bjerregaard, der med sin kønne, klare røst og sikre følelsesformidling klarer frisag. Det bliver både langstrakt, kluntet og kedeligt. Ja, i lange stræk ligger scenen hen i tåget halvmørke, mens der reverenter talt ikke sker noget som helst. Det er kedeligt at skulle sige det: Alle mand i bådene. Instruktør: Emil Rostrup. Scenograf: Mikkel Rostrup. Komponist og lyddesigner: Asger Kudahl. Republique. Til 3. maj.",
        "metadata": {
            "source": "https://www.berlingske.dk/scene/romanen-var-en-kaempesucces-teaterversionen-er-en-rodebutik-der-er-taet-paa",
            "image_url": null,
            "publication_time": "Søndag d. 30. marts 2025, kl. 17.27",
            "author": "Jakob Steen Olsen",
            "related_links": [],
            "attachments": []
        }
    }
}