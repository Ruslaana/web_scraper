{
    "version": "1.0",
    "document": {
        "id": 8306,
        "title": "Julia Roberts råder kvinder til at gå bag om deres mænds ryg i ny opsigtsvækkende reklame. Fox News-vært sammenligner det med »utroskab«",
        "content": "Fox News-værtens ord gik omgående viralt. »Hvis jeg fandt ud af, at Emma gik ind i stemmeboksen og satte kryds ved Harris, ville det være det samme, som hvis hun havde en affære.« Sådan sagde talkshowværten Jesse Watters til sine gæster i onsdagens udgave af programmet »The Five«. Kommentaren om hans kones mulige utroskab har fået en del opmærksomhed. Den faldt under en diskussion om en reklame, hvor stjerneskuespilleren Julia Roberts kommer med et opsigtsvækkende budskab. Du kan se Jesse Watters udtalelse i videoen nedenfor.  I reklamen råder hun kvinder, der er gift med mænd, der støtter Donald Trump, til at gå bag om ryggen på dem og stemme demokratisk. »På det ene sted i Amerika, hvor kvinder stadig har ret til at vælge, kan du stemme, som du vil, og ingen vil nogensinde få noget at vide. Hvad der sker i stemmeboksen, bliver i stemmeboksen. Stem Harris-Walz,« lyder det i en voiceover fra Julia Roberts. Du kan se reklamen i toppen af artiklen. Kampagnen har fået stor kritik fra republikanske stemme. Den konservative aktivist Charlie Kirk kalder reklamen »kvalmende«. Online har konservative stemmer også kritiseret reklamen. På X mener flere, at reklamen udstiller forældede kønsroller, hvor manden traditionelt styrede hjemmet som 1950erne. Omvendt mener andre, at kampagnen sender et vigtigt budskab til kvinder om, at de skal træffe deres egne politiske beslutninger. Én ting er sikkert. Reklamen er rettet mod de kvindelige vælgere. Netop den gruppe, som de to præsidentkandidater har særlig fokus på i det amerikanske præsidentvalgs slutspurt. Alle kneb gælder. At Demokraterne lægger deres fokus på de kvindelige stemmer, kommer ikke som den store overraskelse. Ved midtvejsvalget i 2022 sås en stigning i valgdeltagelsen. Demokraterne fik et rigtig godt valg trods forudsigelser om en »rød bølge«. Ifølge den amerikanske tænketankBrookingsvar det de unge kvinders stemmer, der førte til den overraskende sejr til Demokraterne. Valget fandt sted mindre end fem måneder efter, at den amerikanske højesteret omstødte Roe v. Wade, hvilket tillod stater at begrænse adgangen til fri abort. IfølgeTimeser Harris-kampagnen også spørgsmålet om abortrettigheder som nøglen til at få fat i svingvælgerne og sin egen vælgerbase. Samtidig forudserThe New York Times, at de hvide kvinder kan gå hen og få en afgørende betydning for valget, da de er landets største stemmeberettigede demografiske gruppe og en vælgergruppe, der stemmer i større omfang end andre grupper. Vicepræsident Kamala Harris ved et vælgermøde i Las Vegas.Fold sammenLæs mereFoto: Brendan Smialowski/AFP/Ritzau Scanpix. Kamala Harris kører derfor nu et offensivt spil for at vinde de hvide kvinder tilbage. Demokraterne har en stærk tro på, at hvis kvinderne kommer hen til stemmeurnerne, kan de vinde valget over Donald Trump. Den republikanske præsidentkandidat er flere gange blevet beskyldt for ikke at tale kvinders sag og for at være direkte kvindefjendsk, menonsdag lød det fra Donald Trump, at han ville beskytte kvinder »uanset om kvinderne kan lide det eller ej«, hvis han vinder præsidentvalget. Allerede dagen efter var Harris klar til at gå til angreb på Trumps kommentar. Her sagde Harris, at den republikanske præsidentkandidat ikke forstod kvinders »autoritet, deres ret og deres evne til at træffe beslutninger om deres eget liv, inklusive deres egen krop«. Harris brugte situationen til at tale om abortrettigheder og minde vælgerne om, hvordan abortlovgivningen blev ændret i Trumps præsidenttid. »Vi går ikke tilbage, for vores kamp er en kamp for fremtiden og en kamp for frihed. Friheden for en kvinde til at træffe beslutninger om sin egen krop,« sagde Kamala Harris ved et vælgermøde i Las Vegas. Hvis du vil læse mere om det kommende præsidentvalg, kan du følge med i Berlingskesliveblog her. ",
        "metadata": {
            "source": "https://www.berlingske.dk/internationalt/julia-roberts-raader-kvinder-til-at-gaa-bag-om-deres-maends-ryg-i",
            "image_url": null,
            "publication_time": "Fredag d. 01. november 2024, kl. 12.43",
            "author": "Lisa Maria Bilgrav",
            "related_links": [],
            "attachments": []
        }
    }
}