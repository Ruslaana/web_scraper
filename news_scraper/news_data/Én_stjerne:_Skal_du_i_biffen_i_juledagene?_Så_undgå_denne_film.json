{
    "version": "1.0",
    "document": {
        "id": 4131,
        "title": "Én stjerne: Skal du i biffen i juledagene? Så undgå denne film",
        "content": "Denne anmeldelse er skrevet umiddelbart efter pressevisningen af filmen. Det er der en grund til. Jeg er ellers – som min redaktør kan bevidne – ikke den udpræget ihærdige type, men jeg blev nødt til at skynde mig at få nedfældet et eller andet, for »Elevation« er simpelthen så forglemmelig, at jeg kunne mærke enhver erindring om den begynde at forsvinde fra min hjerne i det sekund, rulleteksterne kom på lærredet. »Elevation« er, som hvis man badChatGPT: »Skriv lige en postapokalyptisk actionthriller. Noget med nogle monstre, du ved. Du behøver ikke at gøre dig umage, første forsøg er sikkert fint.« Dét i en grad, så jeg blev nødt til at google, om filmens tre (!) manuskriptforfattere rent faktisk findes i virkeligheden. Det gør de, men måske har de brugt ChatGPT. Måske har de haft en pistol for panden og er blevet afkrævet et manuskript på en halv time. Måske er de bare ikke særlig dygtige. Morena Baccarin – kendt fra blandt andet »Deadpool« og »Homeland« – er klart den mest interessante karakter. Det siger så heller ikke ret meget.Fold sammenLæs mereFoto: UIP Scott Garfield. Anyway: 95 procent af Jordens befolkning er blevet udryddet af nogle fæle monstre, kaldet flænsere. De er tilsyneladende usårlige, men til gengæld stopper de deres hærgen, når de når 8.000 fods højde. Det er ikke i sig selv nogen dum idé og minder i sin grundform lidt om den enormt vellykkede »A Quiet Place«, hvor nogle tilsvarende monstre hører utrolig godt, men til gengæld er blinde, hvorfor man er i sikkerhed, så længe man er helt, helt stille. Men ideen her bliver aldrig rigtig brugt til noget spændende, andet end … oppe er godt, nede er skidt. Hovedpersonen er en mand ved navn Will (Anthony Mackie), hvis primære kendetegn er, at han ikke har nogen personlighed. Han bor sammen med en lille gruppe mennesker højt oppe i bjergene i Colorado. MEN: Han har en søn med en lungesygdom, og han mangler iltflasker for at kunne overleve. Will ved, at der findes iltflasker på hospitalet i Boulder (hvor han ganske vist ikke har været i tre år, men det ved han altså). MEN: Boulder ligger under 8.000 fods højde, så det er farligt. Ikke desto mindre drager han afsted. Den vrantne og lidt fordrukne forsker Nina (Morena Baccarin) tager med, fordi hun er besat af at finde en måde at bekæmpe flænserne på. Will er ellers sur på hende, fordi han bebrejder hende for sin kones død … eller han er sur det meste af tiden, nogle gange glemmer han det tilsyneladende. En ung kvinde ved navn Katie (Maddie Hasson) tager også med. Hun er også sur på Nina. Nogle gange. Og så går det, som det gør i den slags film, når ingen rigtig har ulejliget sig med at udtænke et originalt plot eller interessante karakterer eller replikker, der ikke lyder, som om de er trukket i den store klichéautomat. Maddie Hasson (tv), Anthony Mackie og Morena Baccarin.Fold sammenLæs mereFoto: UIP Scott Garfield. Det er ikke, fordi nogen forlanger af en katastrofefilm, at den skal pirre ens intellekt eller mane til dyb eftertanke, men så skal den eddermaneme være underholdende, og det er »Elevation« heller ikke. Især fordi actionscenerne virker sært undervældende, og man er helt ligeglad med, om nogen dør. Lykkeligvis er filmen ikke særligt lang, til gengæld virker slutningen, som om de tre (!) manuskriptforfattere har skelet til uret, vurderet, at det var ved at være fyraften og sagt »nå, men så legede vi, at monstrene kunne dø sådan her« og brugt fem minutter på skidtet. Man får i øvrigt aldrig nogen forklaring på, hvorfor flænserne ikke færdes over 8.000 fods højde. Retfærdigvis er man også aldeles ligeglad. »Elevation«. Actionfilm, 90 minutter. Instruktion: George Nolfi. Med: Anthony Mackie, Morena Baccarin, Maddie Hasson m.fl. Premiere 25. december i biografer landet over.",
        "metadata": {
            "source": "https://www.berlingske.dk/skaerm/en-stjerne-skal-du-i-biffen-i-juledagene-saa-undgaa-denne-film",
            "image_url": null,
            "publication_time": "Onsdag d. 25. december 2024, kl. 22.30",
            "author": null,
            "related_links": [],
            "attachments": []
        }
    }
}