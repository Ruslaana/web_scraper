{
    "version": "1.0",
    "document": {
        "id": 10158,
        "title": "29 tyske kursister indlagt med massepsykose",
        "content": "Tyske redningsarbejdere blev mødt af kursusdeltagere med hallucinationer og voldsomme kramper, da de fredag blev kaldt ud til et kursuscenter i byen Handeloh nær Hamborg. Det skriver tv2.dk. Flere deltagere var i livsfare, og politiet oplyste lørdag, at de formoder, kursisterne har indtaget en særlig form for amfetamin kaldet 2C-E også kendt som aquarust. Ifølge politiet deltog kursisterne i et seminar for naturlæger, og den tyske avis Der Spiegel skriver ifølge tv2.dk, at flere certificerede læger var blandt kursisterne. Omkring 160 redningsmedarbejdere, 15 ambulancer og en helikopter rykkede ud til kursuscenteret. Her så de mænd og kvinder ligge i kramper i haven foran bygningen, fortæller redningsmedarbejder Mathias Köhlbrandt til den tyske TV-station NDR ifølge tv2.dk. Politiet er ikke langt nok i efterforskningen af sagen til, at de vil sige, om de mener, der var tale om et overlagt stofindtag, eller om kursisterne blev forgiftet uden at have taget stofferne med vilje.  Strafverfahren nach Massenvergiftung mit Drogenhttp://t.co/LDJiiUkO9P#Handeloh#Drogen",
        "metadata": {
            "source": "https://www.berlingske.dk/internationalt/29-tyske-kursister-indlagt-med-massepsykose",
            "image_url": "https://berlingske.bmcdn.dk/media/cache/resolve/image_x_large/image/10/109623/10513183-handeloh.jpg",
            "publication_time": "Søndag d. 06. september 2015, kl. 13.21",
            "author": null,
            "related_links": [],
            "attachments": []
        }
    }
}