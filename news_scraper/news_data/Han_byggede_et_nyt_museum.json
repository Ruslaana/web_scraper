{
    "version": "1.0",
    "document": {
        "id": 15804,
        "title": "Han byggede et nyt museum",
        "content": "Holger Reenberg er vokset op medkultur. Hans far, kongelig skuespiller Jørgen Reenberg, syntes, at knægten fra barnsben skulle have et højt mål af klassisk dannelse. »Alt i mit barndomshjem handlede om kunst. Når jeg lå på gulvet og legede med soldater, hørte vi klassisk musik, og man skulle helst vide, hvem komponisten var, og hvem der dirigerede. Når jeg fik vasket hår – det er noget af det tidligste, jeg husker – hørte jeg altid ouverturen til operaen »Wilhelm Tell«, som jeg elskede. Jeg var så bange for at få vasket hår, men så satte min far pladen på og fortalte cowboy-historier, og så glemte jeg, at jeg var bange. Når det gælder kultur, var jeg et privilegeret barn. Jeg skulle læse bøger hele tiden – »Tarzan«, »De tre musketerer«, »Robin Hood« og »Jørgen Stein« – og helst så hurtigt som muligt. Og der blev læst meget op,« sagde han sidste år i et interview i Berlingske.  Holger Reenberg, der i morgen fylder 60 år, blev ikke selv udøvende kunstner, som faderen og mange af gæsterne i barndomhjemmet var det. Han fik ganske vist tilbuddet om at prøve sig som instruktør af den store sceneinstruktør Sam Besekow, men han turde ikke slå til. I stedet læste han kunsthistorie, og hele sit voksenliv har han beskæftiget sig med kunst. Som museumsinspektør på kendte danske museer og siden 2001 som direktør for kunstmuseet HEART i Herning. Holger Reenberg, der indtil da var museumsinspektør på Arken i Ishøj, sagde ja til jobbet, fordi han skulle stå for bygningen af det nye museum, der blev indviet i 2009. Det er en opgave, som enhver museumsdirektør drømmer om, og når han viser rundt på »sit« museum, er det tydeligt, at han er stolt af institutionen, som giver midtjyderne og tilrejsende adgang til en enestående samling af Piero Manzoni (bl.a. den berygtede dåse med kunstnerens afføring) og værker af kunstnere som John Kørner, Jesper Just, Jannis Kounellis og Per Kirkeby – plus en række særudstillinger. Holger Reenberg er en varm, humoristisk og mild mand. Han taler stadig et smukt, distinkt rigsdansk trods 15 år i byen på Heden, og han siger, at Herning gav ham, ærkekøbenhavneren, en fantastik modtagelse, da han med sin familie ankom for 15 år siden. Sidste år havdeHEART godt 27.000 besøgende, et tal der er stigende og på godt midtjysk ikke-er-så-ringe-endda, hvilket betyder, at det er rigtig godt. Museet satser ikke alene på kunst, men har også blikket rettet mod design, mode og møbeldesign. Lars Damgaard, bestyrelsesformand for HEART, ansatte i sin tid Holger Reenberg som direktør. Han siger, at det i høj grad lykkedes Reenberg at gennemføre byggeriet af det nye museum på en god måde, og at han som museumsdirektør har forstået at balancere mellem det smalle, som museets fine samlinger af Manzoni og Kounellis repræsenterer, og så brede »kioskbaskere«, f.eks. udstillinger med kunstnere som Svend Wiig Hansen i 2015 og Andy Warhol, der åbner efter sommerferien. »Hvis jeg skal fremhæve nogle stærke egenskaber ved Holger, så er det hans store kunsthistoriske viden og hans ihærdighed og stædighed,« siger Lars Damgaard. Spørger man ham, hvordan Holger Reenberg klarede omstillingen fra kunstmiljøet i København til Herning, så kan man straks høre, at han sænker stemmen og kommer i midtjysk drillelune. »Ja, de fleste rejser jo den modsatte vej, og på det punkt klarede han sig i starten måske mindre godt. Han syntes, at folk herovre skulle tænke lige som han. Men er kommet efter det og har indset, at han måske skal tænke lige som folk herovre,« siger Lars Damgaard.",
        "metadata": {
            "source": "https://www.berlingske.dk/navne/han-byggede-et-nyt-museum",
            "image_url": "https://berlingske.bmcdn.dk/media/cache/resolve/image_x_large/image/38/389683/14215811-15debholger-renberg-145312jpg.jpeg",
            "publication_time": "Mandag d. 01. august 2016, kl. 17.00",
            "author": "Henrik Dannemand",
            "related_links": [],
            "attachments": []
        }
    }
}