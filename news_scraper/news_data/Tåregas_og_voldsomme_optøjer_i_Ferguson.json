{
    "version": "1.0",
    "document": {
        "id": 8384,
        "title": "Tåregas og voldsomme optøjer i Ferguson",
        "content": "USA: USAs justitsminister, Eric Holder, har beordret justitsministeriet til at foretage en uafhængig obduktion af den 18-årige afroamerikaner Michael Brown, der sidste lørdag blev skudt og dræbt af en hvid betjent i by Ferguson i delstaten Missouri. Michael Brown var ubevæbnet.  Talsmand for justitsministeriet Brian Fallon siger ifølge Reuters, at ministeren har beordret den føderale obduktion »på grund af de ekstraordinære omstændigheder i denne sag og på anmodning fra familien Brown.« Obduktionen, der skal udføres af en føderal retsmediciner, vil være et supplement til den obduktion, der allerede er blevet foretaget i Missouri.  Politidrabet har medført omfattende optøjer i Ferguson, og søndag blev en mand dødeligt såret af skud under nye sammenstød mellem demonstranter og myndigheder. Desuden blev syv personer anholdt. Det er endnu uvist, hvem der affyrede skud, oplyser politiet til CNN, men angiveligt har en person på gaden været i besiddelse af et håndvåben, ligesom der ifølge politiet er skudt mod en politibil. Missouris guvernør, Jay Nixon, erklærede sent lørdag aften undtagelsestilstand i Ferguson og udstedte et udgangsforbud for at få ro i gaderne. Udgangsforbuddet skulle efter planen gælde fra midnat lokal tid til søndag klokken 5, men alligevel kom det til nye sammenstød.  Senest har myndighederne besluttet også at udstede et udgangsforbud natten til mandag. Sidste lørdag blev 18-årige Michael Brown skudt og dræbt af en politibetjent. Ifølge myndighederne skete drabet på teenageren inde i en politibil under kamp om en pistol, men et vidne hævder, at Michael Brown befandt sig uden for politibilen med hænderne oppe. Ifølge vidnet skød betjenten gentagne gange mod Browns hoved og bryst. ",
        "metadata": {
            "source": "https://www.berlingske.dk/internationalt/taaregas-og-voldsomme-optoejer-i-ferguson",
            "image_url": "https://berlingske.bmcdn.dk/media/cache/resolve/image_x_large/image/27/277483/7576931-us-outrage-in-missouri-town-after-police-shooting-of-18-yr-old-m.jpg",
            "publication_time": "Mandag d. 18. august 2014, kl. 03.50",
            "author": null,
            "related_links": [],
            "attachments": []
        }
    }
}