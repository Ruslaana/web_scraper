{
    "version": "1.0",
    "document": {
        "id": 18745,
        "title": "Det store paradoks: Verden kan få en klimaaftale, der slet ikke nævner klimakrisens rod",
        "content": "Det er det største paradoks – og reelt det mest pinlige overhovedet – i de langvarige internationale klimaforhandlinger. I absolut bedste fald kan årets globale klimastormøde, COP27 i Egypten, blive konferencen, der langt om længe verfer pinligheden af banen. Men i værste fald bliver mødet, der fredag aften løb over tid og måske først når sin afslutning søndag, en gigantisk fuser. Ja, enkelte delegerede på mødet taler ligefrem om fare for, at der slet ikke bliver nogen aftale i år. Pinagtigheden kan formuleres således: Hvorfor er det endnu ikke lykkedes for verdens lande så meget som at nævne hele klimaproblemets rod i de slutaftaler, der er resultatet af næsten årlige klimamøder gennem efterhånden tre årtier? Det vil sige de fossile brændstoffer, der har fyret op under såvel industrialiseringen som hele Jordens klima. Altså kul, olie og gas. I hverken Kyoto-aftalen fra 1997, den historiske Parisaftale fra 2015 eller i Glasgow-pagten fra i fjor står det noget sted nævnt, at verden hastigt skal reducere brugen af fossile brændstoffer for at komme klimakrisen til livs. Hvilket skyldes, at nogle lande – som Saudi-Arabien – er økonomisk altafhængige af fossil udvinding, mens andre, som Indien, stadig ikke kan holde gang i vækstmotoren uden at øge kulkraften. På sidste års COP26-klimamøde i Glasgow blev der dog taget et historisk indledende skridt på området – i øvrigt med hjælp fra klimaminister Dan Jørgensen (S). Fori Glasgow-pagtennikkede klodens næsten 200 nationer ja til følgende centrale formulering – og hold nu tungen lige i munden: »(landene anmodes om) at accelerere indsatser mod at nedskalere ikkesvækket kulkraft og udfasning af ineffektiv fossil statsstøtte«. For første gang står ordet »fossil« her og blinker i en globalt afstemt klimasluttekst – dog kun i forbindelse med statsstøtte til det. Men som noget endnu mere afgørende erkendte nationerne med Glasgow-pagten for første gang i fællesskab, at man bør arbejde på at skære ned på afbrændingen af det mest CO₂-udledende fossile brændsel: kul. Men altså kun »nedskalering« af kul, der er »ikkesvækket«, hvilket især hentyder til kulafbrænding, som ikke involverer CO₂-fangst. Nu er vi så fremme ved den tilspidsede slutfase af årets klimamøde i den solbagte egyptiske ferieby Sharm El Sheikh. Fredag morgen landede fra det egyptiske formandskab et forslag til en sluttekst – en såkaldtcover decision– hvor ordene »olie« og »gas« fortsat ikke er nævnt, trods pres fra blandt andet EU og selv Indien. På CO₂-reduktionsområdet er der dermed tale om en tekst, der minder forbløffende meget om sidste års i Glasgow. Ingen forbedring. Kladden til et slutdokument fra Egypten blev modtaget med dyb skuffelse i græsrodsorganisationer og hos klimasårbare nationer, der som mindstemål havde håbet på, at teksten ville indeholde formuleringer om nedskalering af alle tre fossile brændsler og ikke bare kul. Nu frygter de, at Sharm El Sheikh-mødet vil munde ud i en »udvandet« sluttekst, der forringer håbet om, at verden kan undgå decideret farlige klimaforandringer. Hermed menes først og fremmest en global temperaturstigning i dette århundrede på maksimalt 1,5 grader i forhold til ved industrialderens begyndelse. Fredag morgen smed EUs chefklimaforhandler Frans Timmermans imidlertid en form for gave på forhandlerbordet, som muligvis kan løsne en del af knuden. For pludselig erklærede Timmermans og dermed EU sig villig til at støtte etableringen af en særlig fond til tab og ødelæggelser – et emne, som allerede før COP27s begyndelse var udpeget som afgørende i år. Det handler om at opbygge en stor fond, der som udgangspunkt skal gå ind og finansiere genopbygning efter klimarelaterede katastrofer i sårbare nationer. Det kan være ekstreme oversvømmelser og vedvarende tørke, der kan hævdes at være blevet kraftigt forstærkede af den rige verdens omfattende historiske udledninger. USA – verdens aktuelt næststørste og historisk set største udleder – har hidtil været modstander af en sådan fond. For bag kulisserne anser USA og mange andre gamle industrinationer en fond for tab og ødelæggelser,loss and damage, som en glidebane, der kan ende med at påføre USA svimlende erstatningskrav i fremtiden. EU-udmeldingen lægger fornyet pres på USA og landets chefklimaforhandler, forhenværende udenrigsminister John Kerry, for at tilslutte sig opbyggelsen af en sådan »ødelæggelsesfond«. Men som noget mindst lige så afgørende lægger udmeldingen også pres på nutidens langt største udleder af klimagasser, Kina, for EU-forslaget taler specifikt om, at fonden bør omgives af en »bred donorbase«. I FN-sammenhæng er Kina kategoriseret som en form for udviklingsland, og Kina har hidtil ikke villet erkende skyggen af ansvar for at medvirke til klimafinansiering i særligt sårbare nationer. Det befolkningsrige Kinas historiske udledninger er nemlig lavere end USAs – hvilket også ventes at være tilfældet i 2030. Tilsvarende har Kina stadig en relativt fattig landbefolkning. På den baggrund bliver det spændende at følge, om Kina og USA vil bøje sig og i en eller anden form nikke ja til fonden. Og gør de det, øger det formentlig sandsynligheden for, at en Egypten-sluttekst vil skrive historie og rent faktisk nævne, at ikke blot kul, men også olie og gas bør »nedskaleres«. En ting er sikker: Verden bliver ikke reddet på klimamødet COP27 i Egypten. Men snart ved vi, om den udløser klimamæssig tomgang eller fremskridt.Fold sammenLæs mereFoto: Emilie Madi/AFP/Ritzau Scanpix. Mens disse linjer skrives, bliver der forhandlet intenst bag kulisserne i Sharm El Sheikh, som FN-generalsekretær AAntónio Guterreser fløjet tilbage til efter G20-topmødet på Bali tidligere på ugen. Med sig har han en advarsel om, at COP27 ikke må ende i et »tillidssammenbrud« og hvis nationerne blot bruger mødet på at pege fingre ad hinanden, er det ifølge Guterres en sikker opskrift på »gensidig ødelæggelse«. Imens er alles øjne rettet mod USA og ikke mindst Kina. For disse to supermagter, der tilsammen er ansvarlige for over 40 procent af hele verdens årlige CO₂-udledninger, sidder nu med nøglen til klimamæssig succes eller fiasko i et 2022, hvor klimaet har stået i skyggen af krig, inflation og global fødevare- og energikrise. Med lidt held får vi svaret, inden solen går ned over Sharm El Sheikh og Rødehavet lørdag aften. Lars Henrik Aagaard er Berlingskes videnskabsjournalist og udsendte medarbejder ved COP27 i Egypten",
        "metadata": {
            "source": "https://www.berlingske.dk/videnskab/det-store-paradoks-verden-kan-faa-en-klimaaftale-der-slet-ikke-naevner",
            "image_url": "https://berlingske.bmcdn.dk/media/cache/resolve/image_x_large_vertical/image/161/1617506/24267646-topshot-germany-energy-environment-coal-climate.jpg",
            "publication_time": "Fredag d. 18. november 2022, kl. 19.50",
            "author": "Lars Henrik Aagaard",
            "related_links": [],
            "attachments": []
        }
    }
}