{
    "version": "1.0",
    "document": {
        "id": 8233,
        "title": "Sejl på Gedser-færgen skal gøre turen grønnere",
        "content": "Hvis nogen troede, at det gammeldags sejl for længst var blevet udkonkurreret af solide hestekræfter, skal de til at tro om igen. For nu har rederiet Scandlines udstyret sin første færge med et 30 meter højt rotorsejl, som skal hjælpe med at skære CO2-udledningen ned med mellem fire og fem procent. Det er den såkaldte hybridfærge Copenhagen, som sejler mellem Gedser og Rostock, der nu også er et sejlskib – dog ikke i traditionel forstand. Rotorsejlet, som er fem meter bredt, blev under et natligt stop i havnen i Rostock installeret på få timer. Det er den finske ingeniørvirksomhed med speciale i vindkraft, Norsepower, som har udviklet rotorsejlet, som både kan monteres på nye skibe og sættes på eksisterende skibe. Sejlet består af en roterende cylinder, som udnytter den såkaldte Magnus-effekt til at drive skibet fremad. Teknologien kan selv måle, om vinden er kraftig nok til, at rotorsejlet kan nedbringe CO2-udledningen. Er det tilfældet, starter rotorsejlet automatisk. Det ekstra pust i sejlet vil ifølge Scandlines betyde, at CO2-udledningen fra færgen kan sænkes med fire-fem procent, uden at det får indflydelse på selve overfartstiden. Det nye rotorsejl blev monteret på havnen i Rostock.Fold sammenLæs mereFoto: Scandlines. Copenhagens rotorsejl er det fjerde, som Norsepower monterer, og det gør ifølge rederiet færgen til en af verdens mest energieffektive. Ifølge Søren Poulsgaard, der er administrerende direktør i Scandlines, vil sejlet sammen med det hydrodynamiske skibsskrog, som er designet til færgeruten, og oplagring af overskydende energi i batterier om bord »forbedre ikke bare vores energieffektivitet, men også vores forretning«. Scandlines driver færgeruterne mellem Rødby og Puttgarden i Tyskland samt mellem Gedser og Rostock. De otte færger havde i 2019 i alt 41.500 afgange og transporterede 7,2 millioner passagerer, 1,7 millioner personbiler og 700.000 fragtenheder over havet. Scandlines blev grundlagt i 1998 efter en fusion mellem det tyske DFO og det danske Scandlines. I 2007 solgte den danske stat og Tysklands svar på DSB, Deutsche Bahn, deres aktier i færgeselskabet, og i 2015 blev ruten Helsingør-Helsingborg solgt fra. Siden 2018 er rederiet ejet af et konsortium bestående af First State Investments, Hermes Investment Management og 3i.",
        "metadata": {
            "source": "https://www.berlingske.dk/virksomheder/sejl-paa-gedser-faergen-skal-goere-turen-groennere",
            "image_url": "https://berlingske.bmcdn.dk/media/cache/resolve/image_x_large/image/129/1297056/23430350-pix-rotorsejl.jpg",
            "publication_time": "Tirsdag d. 26. maj 2020, kl. 11.15",
            "author": "Thomas Breinstrup",
            "related_links": [],
            "attachments": []
        }
    }
}