{
    "version": "1.0",
    "document": {
        "id": 16369,
        "title": "Dansk elektronik får ny topchef",
        "content": "Den danske forbrugerelektroniks nye topchef er allerede et kendt ansigt. 41-årige Laila Kelp Rasmussen er netop blevet ansat fast i den direktørpost for Branchen Forbrugerelektronik (BFE), som hun har beklædt som konstitueret siden 1. november. BFE samler hele forbrugerelektronikbranchen herhjemme. Laila Kelp Rasmussen er uddannet cand. polit. og har været hos Viasat og TV 2 Danmark samt siddet i bestyrelsen for BFE siden 2009. Hun efterfølger Kurt Frausing, som skiltes med BFE, da en ny strategiplan i efteråret blev gjort klar. Flere kandidater BFEs bestyrelsesformand, Martin Engen fra Samsung, havde »mange gode og spændende kandidater« til posten. »Men i sidste ende stod det klart, at det var Laila Kelp Rasmussens profil og ikke mindst baggrund, der er det perfekte match for foreningens fremtidige ønsker,« siger han. BFE består af Antenne-, Satellit- og Kabel-TV-branchen, Leverandørforeningen for Forbrugerelektronik, Brancheforum Digitale Medier og Aftalen for Fællesantenneområdet. Brancheforeningen blev en realitet i 1992 men begyndte som Radiobranchens Kreditorforening i 1949.",
        "metadata": {
            "source": "https://www.berlingske.dk/virksomheder/dansk-elektronik-faar-ny-topchef",
            "image_url": "https://berlingske.bmcdn.dk/media/cache/resolve/image_x_large/image/67/671874/6235615-pix-laila-kelp-rasmussen.jpg",
            "publication_time": "Torsdag d. 21. marts 2013, kl. 13.01",
            "author": "Thomas Breinstrup",
            "related_links": [],
            "attachments": []
        }
    }
}