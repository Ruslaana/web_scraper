{
    "version": "1.0",
    "document": {
        "id": 3388,
        "title": "Styrelse vil udstede nyt fiskeforbud i Københavns havn",
        "content": "Der er muligvis dårlige nyheder i vente til de mange københavnere, der kaster fiskelinen i vandet i byens havn. For her kan endnu et fiskeforbud være på vej. Fødevarestyrelsen har netop publiceretet udkasttil et fiskeforbud i Københavns havn, som vil gælde for alle lystfiskere. Der sker, fordi der på grund af forurening er fundet mere kviksølv i havnens torsk, end der bør være. Derfor foreslår Fødevarestyrelsen nu at føje torsk til listen over fisk, som er omfattet af fiskeforbud. Denne tæller i forvejen skrubber, sild, aborre og ål og blev senest revideret i 2009. Forslaget vil alene berøre private lystfiskere, eftersom der ikke drives erhvervsfiskeri i Københavns havn. Fødevarestyrelsen vurderer derfor ikke, at forbuddet vil få økonomiske eller administrative konsekvenser for erhvervslivet, skriver styrelsen. Ifølge lystfiskermagasinet Fisk & Fri kan det dog få betydning for de mange fiskegrejbutikker, såfremt torskefiskeri i havnen forbydes. »Stoppes fiskeriet efter især torsk her, vil det helt sikkert få negativ betydning for de københavnske grejbutikker, hvor grejet til fiskeri i netop havnen udgør en stor del af omsætningen,« skriver magasinetpå sin hjemmeside. Forslaget er nu sendt i høring. Vedtages det, vil det gælde fra 1. juli i år.",
        "metadata": {
            "source": "https://www.berlingske.dk/metropol/styrelse-vil-udstede-nyt-fiskeforbud-i-koebenhavns-havn",
            "image_url": "https://berlingske.bmcdn.dk/media/cache/resolve/image_x_large/image/153/1537892/24064301-.jpg",
            "publication_time": "Mandag d. 11. april 2022, kl. 13.56",
            "author": "Christina Toustrup Eriksen",
            "related_links": [],
            "attachments": []
        }
    }
}