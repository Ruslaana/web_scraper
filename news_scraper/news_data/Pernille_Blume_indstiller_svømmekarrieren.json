{
    "version": "1.0",
    "document": {
        "id": 6499,
        "title": "Pernille Blume indstiller svømmekarrieren",
        "content": "Svømmeren Pernille Blume stopper sin karriere i en alder af 28 år. Det oplyser hun i et opslag på Instagram. »Jeg har en nyhed, jeg gerne vil dele med jer. Jeg har besluttet mig for at trække mig tilbage fra konkurrencesvømning. Det har været en lang rejse frem til denne beslutning og på en måde været en følelsesladet rejse.« »Selvom det er hårdt og svært at sige farvel til noget, man elsker så højt, er det samtidig spændende at tænke på det nye kapitel, der åbner sig i mit liv.« »Jeg ved endnu ikke, hvordan det kapitel skal se ud, men jeg kaster mig ud i det og tror på, at livet griber mig, og at jeg finder noget, der er meningsfyldt og spændende, som svømning har været det for mig,« skriver Blume på Instagram. Blume oplevede karrierens største øjeblik, da hun i 2016 vandt OL-guld på 50 meter. På samme distance vandt hun bronze i Tokyo i 2021. Desuden var hun med til at vinde OL-bronze i holdkap i 2016. I Dansk Svømmeunion har den sportslige afdeling løbende været i dialog med Pernille Blume, og derfor er der også opbakning til karrierestoppet, fortæller sportschef Lars Robl i en pressemeddelelse. »Mange kan og vil sikkert have meninger om hendes beslutning, men jeg vil understrege, at den eneste rigtige er hendes egen, og den bakker vi hende 100 procent op i. Hun er autentisk og tro mod sig selv, hvilket jeg har den dybeste respekt for.« »Professionelt og personligt har hun været en rollemodel og et forbillede for mange – ikke kun i svømmesporten, men i hele dansk idræt, og vi er taknemmelige for alt det, hun har bidraget med i og rundt om bassinet,« siger Robl. Ud over OL-medaljerne kan Blume bryste sig af en lang række podieplaceringer ved VM og EM på både kort- og langbane. »Det er en – nu – på mange måder historisk atlet, som takker af, og vi håber at kunne holde hende tæt på vores sportslige aktiviteter og fortsætte samarbejdet,« siger Lars Robl. »Hun har masser af knowhow i forhold til at toppræstere, og alle hendes værdifulde erfaringer ønsker vi at viderebringe til landsholdet og vores kommende svømmestjerner.« /ritzau/ ",
        "metadata": {
            "source": "https://www.berlingske.dk/sport/pernille-blume-indstiller-svoemmekarrieren",
            "image_url": "https://berlingske.bmcdn.dk/media/cache/resolve/image_x_large/image/160/1608583/24244784-japan-tokyo-2020-olympic-games.jpg",
            "publication_time": "Torsdag d. 27. oktober 2022, kl. 11.22",
            "author": null,
            "related_links": [],
            "attachments": []
        }
    }
}