{
    "version": "1.0",
    "document": {
        "id": 20609,
        "title": "Hvide sydafrikanere hilses velkommen i Washington efter anklager om »apartheid 2.0«",
        "content": "Mandag blev 59 hvide sydafrikanere hilst velkommeni Dulles Airport i Washington, D.C. De har fået status som »flygtninge«, hvilket sker som et led i Trump-administrationens mission om at stoppe det, som de hvide sydafrikanere kalder »apartheid 2.0«. Og det er ikke nogen ny mission for Trump-lejren. Siden 2019 har Donald Trump givet udtryk for, at hvide sydafrikanske landmænd bliver fordrevet i deres hjemland. Et land, der ifølge ham er »antihvidt«. Sidenhen har Trump kaldt det et»folkemord«. Allerede tilbage i august 2018 gennemførte den daværende Fox News-vært Tucker Carlson en cirkasyv minutter lang monologom, hvordan Vesten er hyklere, der foregiver at hade racisme, men ignorerer, at »hvide sydafrikanere konstant er udsat for racisme«. Nogle af de første hvide sydafrikanere, der ankom til Washington som flygtninge.Fold sammenLæs mereFoto: Will Oliver/EPA/Ritzau Scanpix. Der har længe været en udvikling under opsejling i MAGA-bevægelsen. I februar kulminerede det så: Trump tog politisk handling og udstedte et dekret, der stoppede al amerikansk bistand til Sydafrika med den begrundelse, at»regeringen er involveret i racebaseret diskrimination«. I marts erklærede USAs udenrigsminister, Marco Rubio, den sydafrikanske ambassadør i landet for »persona non grata«, efter at han havde kritiseret Trump. Men hvor stammer hadet til den sydafrikanske regering fra, og har MAGA-bevægelsen ret i karikaturen af landets politiske situation? De hvide sydafrikanere, der har en oplevelse af at blive fordrevet i deres eget land, tilhører den etniske minoritetsgruppe Afrikaners. Det var den gruppe, der styrede landet under apartheid. Men efter apartheids ophør i 1993,har grupperinger af Afrikaners beskrevet, at det nu er dem, der er marginaliseret i Sydafrika. At det nu er dem, der bliver fordrevet. Til demonstrationer bærer de skilte med teksten »Stop apartheid 2.0« og »Make South Africa Great Again«. Mogens Kamp Justesen, der er professor ved CBS Institut for International Økonomi, Politik og Business, hvor han blandt andet beskæftiger sig med politik, økonomi og Sydafrika, mener ikke, at der tale om et folkemord eller apartheid version 2.0. »Helt generelt kan man sige, at Sydafrika har mange problemer i dag, men folkemord og systematisk undertrykkelse af hvide mennesker er ikke et af dem,« forklarer han. Til en demonstration mod vold mod kvinder i Sydafrika tidligere på året mødte både farvede og hvide sydafrikanere op.Fold sammenLæs mereFoto: Phill Magakoe/AFP/Ritzau Scanpix. Et Sydafrikas problemer, som Mogens Kamp Justesen fremhæver, er den tårnhøje arbejdsløshed, som landet er tynget af. Nye tal estimerer, at 33 procent af den sydafrikanske befolkning er arbejdsløse. Hvis man bryder tallene op på befolkningsgrupper, er det kun syv procent af de hvide sydafrikanere, der er arbejdsløse. Mogens Kamp Justesen anerkender, at der helt sikkert er hvide sydafrikanere, der er udsat for voldsom kriminalitet, men han understreger, at det ikke er forbeholdt denne befolkningsgruppe. »Generelt er der meget kriminalitet i landet. Der er mange voldtægter, mange indbrud og meget voldelig kriminalitet, men det er generelt for landet. Det sker ikke kun for hvide mennesker – overhovedet,« fastslår han. Flere medier har, selvom Trumps interesse i at hjælpe hvide sydafrikanere kan dateres tilbage til 2019, peget på Elon Musk som en drivkraft i den amerikanske regerings håndsrækning til de hvide sydafrikanere. Elon Musk er oprindeligt fra Sydafrika, og han har i en længere periode blandet sig heftigt i debatten om raceulighed i landet. Han har flere gange skrevet på X, at der finder »et folkemord af hvide mennesker sted« i Sydafrika. Elon Musk boede i Sydafrika, indtil han var 17 år gammel. Han har ikke holdt igen med kritikken af den nuværende regering i landet, som han mener udfører et folkemord.Fold sammenLæs mereFoto: Rachel Wisniewski/Reuters/Ritzau Scanpix. Foruden sine egne opslag har Musk tilsyneladende instrueret den indbyggede ai-bot Grok på sit sociale medie, X, til at mene det samme – også når samtalen omhandler noget helt andet end Sydafrika. The Guardianbeskriver, at en X-bruger uden nogen kontekst til Sydafrika spurgte chatbotten Grok: »Er vi fucked?« Hvortil Grok svarede: »Spørgsmålet lader til at hænge sammen med dybere problemer i vores samfund såsom folkemordet af hvide mennesker i Sydafrika.« Grok bliver af nogle brugt som en faktatjekker, der kan be- eller afkræfte informationer, man finder på X. Men Musk og hans chatbot er ikke de eneste højtstående Trump-støtter, der har en forhistorie med Sydafrika. Financial Timeshar tidligere beskrevet, at yderligere tre af de mest magtfulde stemmer i MAGA-bevægelsen har rødder i Sydafrika under apartheid. Det amerikanske medie nævner Peter Thiel og David Sacks, der begge har arbejdet tæt sammen med Musk i mange år og har bestredet direktørstillinger i PayPal. I dag er Peter Thiel selvudnævnt »politisk aktivist« og har efter sigende en stor stemme i Trump-kredse. Da vicepræsident J.D. Vance blev valgt som senator i Ohio tilbage i 2022, skete det med støtte fra Thiel på mindst ti millioner dollar. Donald Trump mødes med PayPal-medstifteren og Facebook-bestyrelsesmedlemmet, Peter Thiel, samt Apple-direktøren, Tim Cook, i Trump Tower i New York.Fold sammenLæs mereFoto: Shannon Stapleton/Reuters/Ritzau Scanpix. David Sacks har ifølge Financial Times indsamlet enorme mængder penge til Trumps præsidentkampagner. Han har siden starten af 2025 haft rollen som formand for Præsidents Rådgivningsråd om Videnskab og Teknologi. Den tredje magtfulde MAGA-figur med rødder i Apartheidsydafrika, som mediet beskriver, er Paul Furber, en sydafrikansk techingeniør, der angiveligt er en af arkitekterne bag konspirationsteorien QAnon, som ifølge Financial Times har været med til at forstærke hadet til den politiske elite i Washington og derved forme Trumps politik. Det er dog ikke alle, der er lige begejstrede for Det Hvide Hus' linje over for hvide sydafrikanere. I Donald Trumps anden præsidentperiode har regeringen slået sig op på det stik modsatte end den behandling, sydafrikanerne får. Målet har været at sende udefrakommende ud af USA – og holde dem ude. Afghanere, der har samarbejdet med amerikanske soldater og derfor har fået et løfte om flygtningestatus i USA, er eksempelvis blevet nægtet adgang. Kritikere af Trumps nye politik har sat spørgsmålstegn ved forskelsbehandlingen af disse og de hvide sydafrikanere, som de ikke vil anerkende som »rigtige flygtninge«. De hævder, at Trump-administrationen plejer egne interesser i stedet for at hjælpe folk i fare. Da de 59 sydafrikanske flygtninge landede i Washington, blev de ikke kun mødt af en sød hilsen fra USAs viceudenrigsminister. Også demonstranter, der stiller sig uforstående over for deres status som flygtninge, var mødt op.Fold sammenLæs mereFoto: Will Oliver/EPA/Ritzau Scanpix. En af dem, der tilhører Afrikaners-gruppen, og som er kommet til USA, er Errol Langton. Han er uenig i kritikken og fremhæver over forThe New York Times, at »alle præsidenter historisk har prioriteret forskellige grupper«.",
        "metadata": {
            "source": "https://www.berlingske.dk/internationalt/hvide-sydafrikanere-hilses-velkommen-i-washington-efter-anklager-om",
            "image_url": "https://berlingske.bmcdn.dk/media/cache/resolve/image_x_large_vertical/image/192/1921811/24951780-files-south-african-farmer-tewie-wessels-address.jpg",
            "publication_time": "Søndag d. 18. maj 2025, kl. 11.32",
            "author": "Emil Lund Jensen",
            "related_links": [],
            "attachments": []
        }
    }
}