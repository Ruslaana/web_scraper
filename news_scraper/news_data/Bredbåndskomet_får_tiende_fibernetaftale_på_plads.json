{
    "version": "1.0",
    "document": {
        "id": 6329,
        "title": "Bredbåndskomet får tiende fibernetaftale på plads",
        "content": "Fiberaftale nummer ti er i hus hos den danske bredbåndskomet Fastspeed, som samtidig begynder at tage imod internetkunder på Fyn. Fastspeed, som er stiftet af en række tidligere YouSee- og TDC-topfolk, får med aftalen i Vestjylland fra omkring april 2022 adgang til at kunne sælge lynhurtige internetforbindelser over RAH Fiberbredbånds net. Det når ud til omkring 24.000 adresser. »Vi er ved at være hele vejen rundt i Danmark, fordi flere og flere af de små fibernet åbner for adgang. Vi har en erklæret målsætning om at komme bredest ud med 1.000 megabitforbindelser til flest husstande i Danmark,« siger Jens Raith, der er administrerende direktør for Fastspeed. Selskabet blev stiftet i 2018 og åbnede i foråret 2019 for at ruske op i det danske bredbåndsmarked. Modsat mange andresælger Fastspeed udelukkende internetforbindelser. I foråret rundede selskabet 60.000 kunder, hvilket var tre gange det oprindelige mål på toårsdagen for åbningen. Målet er nu at have 100.000 abonnenter ombord inden udgangen af 2022. Det skal de mange aftaler med forskellige netværksudbydere landet over bidrage til. Fastspeed lejer sig, ligesom mange af selskabets konkurrenter, ind på linjen hos især energiselskaberne, som har investeret store summer i at lægge fiberkabler i jorden. Også TDC-koncernen, som er landets største internetudbyder, har særligt de seneste par år rustet kraftigt op og graver ligeledes overalt i Danmark for siden at leje forbindelserne ud til andre selskaber, som vil sælge bredbånd, tv og telefoni over de hurtige fiberkabler. Også på TDCs kabel-tv-net er Fastspeed og andre aktive. »Der er et element i først-til-mølle på de mindre net, for det er klart, at der ikke er økonomi i det for ti forskellige udbydere at være på de små net,« forklarer Jens Raith. Samtidig med, at aftalen med RAH Fiberbredbånd nu er klar, kan Fastspeed begynde at tage imod kunder i Energi Fyns område. Her åbnes der nu for adgangen til 113.000 husstande, som enten er eller hurtigt kan kobles på fiberforbindelsen. Aftalen kom på plads i september 2020, men det har taget tid at få teknikken på plads, så Fastspeeds egne systemer fungerer sammen med Energi Fyns. »Vores holdning er, at det ikke skal være så indviklet at vælge hurtigt bredbånd. Vi har gjort det helt enkelt for kunderne og fjernet alle begrænsninger. Vi har kun ét enkelt produkt – en lynhurtig bredbåndsforbindelse til en superskarp pris,« siger Jens Raith. Fastspeeds koncept er at levere den fulde fart på forbindelsen uden de begrænsninger i hastigheden, som andre leverandører sætter ind. Der er dog forskelle på priserne rundt omkring i landet, fordi netejerne tager forskelligt for at give andre adgang.Dyrest er den jyske energikæmpe Norlys' fibernet. Energi Fyn planlægger i 2022 og 2023 at udvide sig fibernet i Bogense, Ringe, Ullerslev og den sydlige del af Nørre Aaby. Netejernes forretning består i at få flest mulige leverandører med, så selve kapaciteten i nettet udnyttes bedst muligt. Det er en bekostelig affære at grave de lysoptiske fiberkabler ned. Som tommelfingerregel koster det 800-1.200 kroner pr. gravet meter. Fiberkabler bruges også til forbindelserne fra landets mobilmaster, hvor det kun er afstanden fra masten og ud til mobiltelefonen, der er trådløs. Herefter sendes signalerne og dataene gennem kabler i jorden. Konkurrencen på bredbånd er taget voldsomt til i Danmark, siden Fastspeed åbnede. Den nærmeste direkte konkurrent er det TDC-ejede Hiper, som telekoncernen bruger som spydspids i kampen, og som også kun sælger bredbånd. Desuden har dennorske telegigant Telenor oprustet kraftigtpå bredbåndsområdet i Danmark oger i flere omgange gået i priskrig med Fastspeedmed sit Maxspeed-abonnement. Men mange andre selskaber får også efterhånden aftaler på plads på fibernettene og kabel-tv-nettene hos YouSee og det Norlys-ejede Stofa. Fiberkrigen har fået danskerne til at jage billigt internet, så loyaliteten til et bestemt selskab er skredet, fordi det også bliver stadig lettere at skifte udbyder.",
        "metadata": {
            "source": "https://www.berlingske.dk/virksomheder/bredbaandskomet-faar-tiende-fibernetaftale-paa-plads",
            "image_url": "https://berlingske.bmcdn.dk/media/cache/resolve/image_x_large/image/149/1494154/23948677-pix-fiber.jpg",
            "publication_time": "Torsdag d. 09. december 2021, kl. 08.00",
            "author": "Thomas Breinstrup",
            "related_links": [],
            "attachments": []
        }
    }
}