{
    "version": "1.0",
    "document": {
        "id": 6852,
        "title": "Journalist dropper alligevel anke i Se og Hør-sagen",
        "content": "En af de dømte journalister i Se og Hør-sagen vil alligevel ikke have sin sag behandlet i landsretten. Samtidig har anklagemyndigheden valgt at trække sin anke tilbage, skriver Politiken. Dermed skal landsretten kun behandle ankesagen mod en enkelt af de dømte - den såkaldte tys-tys-kilde.  Ved ankefristens udløb stod det ellers klart, at en af de dømte journalister havde anket sin dom på fire måneders betinget fængsel til landsretten. Men nu har vedkommende altså ombestemt sig. Efter alt at dømme er der tale om journalisten Ken B. Rasmussen. Sagens anden journalist, Kasper Kopping, har nemlig tidligere fortalt, at han ikke vil anke.  Både Ken B. Rasmussen og Kasper Kopping blev af Retten i Glostrup idømt fire måneders betinget fængsel og 100 timers samfundstjeneste. Anklagemyndigheden havde krævet ubetinget fængsel i otte-ti måneder. Tys-tys-kilden fik den hårdeste straf på halvandet års fængsel. Her havde anklagemyndigheden krævet ubetinget fængsel i op til tre år. Det er endnu ikke afgjort, hvornår ankesagen skal for landsretten.   ",
        "metadata": {
            "source": "https://www.berlingske.dk/virksomheder/journalist-dropper-alligevel-anke-i-se-og-hoer-sagen",
            "image_url": "https://berlingske.bmcdn.dk/media/cache/resolve/image_x_large/image/17/176187/15819011-se-og-hr-fik-fortrolige-oplysninger-om-135-kendte-henrik-qvort.jpg",
            "publication_time": "Tirsdag d. 20. december 2016, kl. 08.33",
            "author": null,
            "related_links": [],
            "attachments": []
        }
    }
}