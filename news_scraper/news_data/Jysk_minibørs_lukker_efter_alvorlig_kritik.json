{
    "version": "1.0",
    "document": {
        "id": 16180,
        "title": "Jysk minibørs lukker efter alvorlig kritik",
        "content": "Grov forsømmelighed, tilsidesættelse af egne regler og risikooplysninger samt forsømmelse af indberetninger til Finanstilsynet. Det er blot nogle af de anklager, som Finanstilsynet kommer med mod børsen for små og mellmstore virksomheder GXG Markets i den redegørelse, tilsynet har offentliggjort i dag, torsdag. Efter en lang række anklager i redegørelsen konkluderer Finanstilsynet: »Finanstilsynet sendte på denne baggrund et udkast om inddragelse af GXGs tilladelser til GXG den 29. maj 2015,« lyder det i redegørelsen. Derfor har selskabet taget konsekvensen og den 6. juli selv offentliggjort, at det har besluttet at indlevere dets tilladelser, hvorfor GXGs aktiviteter ophører pr. 18. august. »Efter en række diskussioner med Finanstilsynet de seneste måneder, står det klart, at regulering i Danmark ikke længere er et passende forum for GXG at drive markedsplads. Derfor har GXG besluttet at hæve den danske licens,« skrev selskabet i en pressemeddelelse den 6. juli.  Fortsatte optag af selskaber I sin redegørelse kommer Finanstilsynet blandt andet med så alvorlige formuleringer som, »at det er et udtryk for grov forsømmelighed, at GXG har tilladt så mange sager at blive oparbejdet, uden at GXG hverken har sagsbehandlet disse eller foretaget underretning til Finanstilsynet.« Her henviser de til, at selskabet er blevet ved med at optage så mange selskaber som muligt, idet der har været økonomisk incitament til det, men uden at tage hensyn til den særlige risiko, som optagelsen af selskaberne med førte. En risiko, tilsynet tidligere har gjort GXG opmærksom på.  Selskabet selv reviderede i september 2014 deres regler for, hvilke selskaber der kunne optages til handel. Disse blev væsentligt begrænset, og det var i denne periode umiddelbart inden revideringen, at GXG optog en lang række selskaber. Finanstilsynet bemærker i redegørelsen også, at det kun er i en periode på to måneder lige inden revideringen, at GXG har kørt med positivt resultat i 2014. Ifølge tilsynet kan optagelserne desuden have bevirket, at investorer eller andre kan have lidt tab som følge af bedragerisk adfærd. Finanstilsynets redegørelse skriver videre: »Finanstilsynets inspektion har afdækket, at GXG i gentagne og grove tilfælde har forsømt og tilsidesat sine egne regler og interne retningslinjer. Som konsekvens heraf har GXG eksponeret sig selv og markedet for netop de risikoelementer, som selvsamme regler har til hensigt at håndtere og reducere,« skriver de. Svenskejede GXG Markets er en børs for små og mellemstore virksomheder og blev stiftet i 1998. Selskabet kom til Danmark i 2013 med Henrik Kaspersen som direktør. De meddeler på hjemmesiden, at kontoret i Danmark forbliver åbent.",
        "metadata": {
            "source": "https://www.berlingske.dk/aktier/jysk-miniboers-lukker-efter-alvorlig-kritik",
            "image_url": "https://berlingske.bmcdn.dk/media/cache/resolve/image_x_large/image/41/411669/9621012-pix-minibrs.jpg",
            "publication_time": "Torsdag d. 09. juli 2015, kl. 15.16",
            "author": "Iben Sørensen",
            "related_links": [],
            "attachments": []
        }
    }
}