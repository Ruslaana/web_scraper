{
    "version": "1.0",
    "document": {
        "id": 15120,
        "title": "Forældre er målløse: Muhammed-tegner undervises blandt skolebørn",
        "content": "Den aarhusianske tegner Kurt Westergaard, der er et erklæret mål blandt Al-Shabaabs, Al-Qaedas og Islamisk Stats terrorister, bevæger sig rundt blandt Samsøgade Skoles 500 elever, når han jævnligt går på aftenskolekursus på skolen. Det skriverÅrhus Stiftstidende. Forældre på Samsøgades Skole i hjertet af Aarhus er rystede. Så sent som onsdag eftermiddag - i skolens åbningstid for SFOen - indtog Muhammed-tegneren sin plads på aftenskolebænken i klasselokalet. »Jeg hentede min datter klokken 16.30, da Kurt Westergaard kom. Det er i SFOens åbningstid, og jeg blev standset af nogle af de mange livvagter. Jeg er ikke tryg ved, at han møder op på en skole med masser af børn. Slet ikke i disse tider efter weekendens terror i København. Det virker langt fra gennemtænkt,« siger Mads Laumann. Han spurgte onsdag aften på sin Facebook-væg, om han var sippet.  80 mennesker kommenterede hans oplevelse på tæt hold af Kurt Westergaard og det store udtræk af PET-sikkerhedsfolk: Andre forældre stod i kø for at udtrykke deres store undren over, at et erklæret terrormål optræder blandt et hav af børn. »Jeg mener, det er malplaceret, at Kurt Westergaard har sin jævnlige gang på skolen. Der er tre fire store Range Rovere med tonede ruder og masser af sikkerhedsfolk. Det er ikke det mest kloge sted, at sende Kurt Westergaard hen - og så i skolens åbningstid. Han er er jævnligt kommet her gennem det seneste år,« siger Mads Laumann. »Men så kunne Kurt Westergaaard og følget stille op klokken 19, når børnene er gået hjem.« Hverken Mads Laumann eller andre forældre er blevet orienteret om Kurt Westergaards jævnlige aftenskolekurser på skolen. »Det er vel et år siden, at jeg første gang fandt ud af, at Kurt Westergaard kommer på skolen. Jeg kom på skolens P-Plads, da en mand gik rundt og tjekkede biler. Han skrev min bils nummerplade op. Det er jo tydeligt at se, at der er tale om sikkerhedsvagt. De har headset i ørene og alt andet. Jeg spurgte ham, hvorfor han noterede min nummerplade. Svaret var, at det skulle jeg ikke blande mig i,« fortæller Mads Laumann. »Jeg fulgte efter nogle af de fire-mand andre PET-folk ind i klasselokalet, hvor Kurt Westergaard var. Her fortalte en mere venlig en af slagsen, hvad det handlede om, og at Kurt Westergaard var på besøg.« Mads Laumann har det seneste år undret sig over, at Kurt Westergaard jævnligt kom på netop en skole. »Men jeg må indrømme, at jeg undrer mig endnu mere lige nu, efter det der skete i København. Og så i skolens åbningstid,« siger Mads Laumann. Det er Aarhus Kommune, som har tildelt en stribe aftenskoleorganisationer lokaler på Samsøgades Skole. I følge Århus Stiftstidendes oplysninger har Muhammed-tegneren gennem et års tid fulgt et kursus i spansk på skolen.  Skoleleder Martin Appel Loft siger, at han ikke før Stiftstidendes henvendelse har tænkt nærmere over, at Kurt Westergaard har sin jævnlige gang på Samsøgades Skole. Skolelederen har heller ikke haft henvendelser fra bekymrede forældre om sagen. »Men jeg har vidst, at Kurt Westergaard går på kursus her på skolen. Han er pakket ind i folk, når han kommer, så det kan man ikke undgå at se,« siger Martin Appel Loft. Efter Stiftstidendes spørgsmål torsdag morgen vil Martin Appel Loft ringe Østjyllands Politi op. »Jeg har lige talt med min områdechef. Jeg kan godt se, at der er et tema i denne sag. Jeg vil rette henvendelse til Østjylland Politi. Det er politiet, som har ansvaret for, hvordan det her skal håndteres,« siger skolelederen. Har du ikke tidligere tænkt over, om det skaber utryghed og er problematisk, at Kurt Westergaard kommer på skolen i skolens åbningstid? »Det er første gang, jeg hører om problematikken før. Jeg har heller ikke hørt fra forældre. Jeg kan ikke svare på spørgsmålet. Det er Østjyllands Politi, som skal svare på, om der er problemer i det, og derfor vil jeg rette henvendelse til Østjyllands Politi.« ",
        "metadata": {
            "source": "https://www.berlingske.dk/samfund/foraeldre-er-maalloese-muhammed-tegner-undervises-blandt-skoleboern",
            "image_url": "https://berlingske.bmcdn.dk/media/cache/resolve/image_x_large_vertical/image/27/279914/8316474-kurt-westergaard-charlie-hebdo-er-et-fantastisk-blad.jpg",
            "publication_time": "Torsdag d. 19. februar 2015, kl. 09.57",
            "author": null,
            "related_links": [],
            "attachments": []
        }
    }
}