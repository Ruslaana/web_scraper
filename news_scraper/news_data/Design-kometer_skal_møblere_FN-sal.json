{
    "version": "1.0",
    "document": {
        "id": 19182,
        "title": "Design-kometer skal møblere FN-sal",
        "content": "Møbeldesigner Kasper Salto og arkitekt Thomas Sigsgaard tog i går et stort internationalt skridt i karrieren. Det skete, da Dronning Margrethe under sit besøg i New York kunne afsløre, at det bliver deres stol, som kommer til at stå i FNs hovedkvarter.Dermed vandt makkerparret Statens Kunstfonds designkonkurrence om nye sekretariatsstole til den såkaldte Finn Juhl-sal i FN-bygningen på Manhattan. Salen, der officielt hedder Formynderskabsrådssalen, var Danmarks bidrag til at færdiggøre FN-bygningen og stod færdig i 1952. Arbejdet med at indrette og møblere salen blev lagt i hænderne på arkitekt Finn Juhl. Men mange års slid har sammen med to ombygningsprojekter har gjort deres til, at salen ikke længere er i overensstemmelse med Finn Juhl grundlæggende designtanke, skriver Realdania i en pressemeddelelse. Tilbage til oprindeligt udtrykDerfor skal salen nu renoveres og føres tilbage til det oprindelige Finn Juhl-udtryk. Det betyder bl.a., at de delegeredes stole stilles op i hesteskoform omkring et forsænket gulv, at den oprindelige Finn Juhl-stol (FJ51), bliver nyproduceret i 250 eksemplarer, samt at der bliver designet en ny sekretariatsstol og to borde. Det er konkurrencen om disse 20 stole og to borde, som Salto & Sigsgaard vandt. Fire andre danske møbeldesignere var af Statens Kunstfond udpeget til at deltage i konkurrencen, nemlig Christian Flindt, Hans Sandgren Jakobsen, Kasper Salto i partnerskab med Thomas Sigsgaard, Mia Gammelgaard og Søren Ulrik Petersen. Pris: 18 millioner kroner Formand for dommerkomitén, arkitekt og kontorchef i Kulturarvstyrelsen Mogens A. Morgen siger i en pressemeddelelse om vinderforslaget: - Kasper Salto og Thomas Sigsgaards forslag er en original nyfortolkning af dansk design. De har designet møbler, der på samme tid er meget moderne og klart forholder sig til Finn Juhls oprindelige indretning af salen. De forbinder på fornem vis den skandinaviske møbeltraditions enkle formsprog med et fremadrettet internationalt islæt. Fonden Realdania har givet 10,5 millioner kroner til renoveringsprojektet, mens Kulturministeriet og Udenrigsministeriet har bidraget med resten af de 18 millioner, det koster at renovere salen, der skal stå færdig i løbet af næste år. Se alle fem konkurrencebidrag her. INFOshop:Brancheanalyse: Kontormøbler er en elendig forretning",
        "metadata": {
            "source": "https://www.berlingske.dk/samfund/design-kometer-skal-moeblere-fn-sal",
            "image_url": "https://berlingske.bmcdn.dk/media/cache/resolve/image_x_large_vertical/image/73/730062/4143686-vinderstolen.jpg",
            "publication_time": "Fredag d. 10. juni 2011, kl. 11.52",
            "author": "Birgit Straarup",
            "related_links": [],
            "attachments": []
        }
    }
}