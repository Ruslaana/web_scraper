{
    "version": "1.0",
    "document": {
        "id": 15272,
        "title": "Skønne Bodil Jørgensen har salen med sig i småbitter tragikomedie om ældre kvinder",
        "content": "»Tænk at man skulle ende med at gro skæg!« Latterbrølet fra salen vælter ned mod scenen over Elisabeths bitre bemærkning. Der er ikke noget at tage fejl af: Den undren genkender aftenens publikum. Der er total identifikation. Publikumsreaktionerne aftenen igennem tyder på, at Rikke Wölck rammer meget genkendeligt for især de modne kvinder med sit nye stykke, »Maddiker«, på Folketeatret. Uanset hvor man er i spektret »moden«, kan man heller ikke sige sig fri for på et eller andet tidspunkt at blive ramt af de tre veninders tanker, utålmodighed, bitterhed, selvindsigt og ønsker. Om det så er en undren over, hvem den rynkede hånd for enden af armen tilhører? Eller at give sin krop fri til rytmerne på et dansegulv, indtil man ser de unges opmuntrende blikke og vakler ydmyget væk. Måske det at sidde til endnu en fødselsdag, omgivet af kvinder med gråt pagehår, der taler om kulturoplevelser og børnebørn. Eller irritationen, når ens datter spørger, hvad moderen da skal, siden hun ikke kan hente sit barnebarn? Pensionist uden liv! Elisabeth (Rikke Wölck), Helene (Bodil Jørgensen) og Inge (Jannie Faurschou) mødes første gang på hospitalet. Inge har fået fjernet det ene bryst. Elisabeths datter, Nora, ligger i sengen ved siden af og har fået fjernet en godartet knude. Og Helene er sygeplejerske på afdelingen. Alle er de omkring 65 år. Tjekkede Elisabeth har haft et topjob, hun har elsket og levet for – ud over for datteren. Men alderen er en fjende, den gør hende bitter og rasende over alt det, omverdenen mener, hun ikke kan eller bør gøre længere. Jannie Faurschous søde Inge har mest investeret i familien. I ægtemanden, hun egentlig aldrig har elsket, børnene og børnebørnene – men snart også i ham nede i kiosken, som hun får en affære med. Sidst, men på ingen måde mindst, Bodil Jørgensens livstrætte sygeplejerske, Helene, hvis mand viser sin kærlighed ved at slå hende –  senere fornemmer vi, at han vist også har haft andre evner, Helene har sat pris på. Fumlen med mobilen, kedsomhed og kryds og tværs, det er sjovt at se på og lytte til, men der er ikke meget håb at hente i de tre veninders historier for kommende ældre kvinder. Fra venstre ses Bodil Jørgensen, Rikke Wölck og Jannie Faurschou.Fold sammenLæs mereFoto: Thomas Petri. Først da livet har bibragt dem mere sorg og savn, tab og tristesse, mødes de og bliver veninder. Faktisk hinandens nærmeste de næste 10-15 år. Her deler de erfaringer, rasen og smerte over, hvordan alderen begrænser dem. Spænder ben for det, de har lyst til. Helene er så småt ved at synke ind i demensen, og ud over at være meget præcist ramt renser Bodil Jørgensens fuldstændigt crazy og ofte ekstremt morbide udbrud ofte luften i de mere dogmatiske samtaler og bliver en ventil midt i al bitterheden – også for publikum. »Maddiker« rummer både det tragikomiske, det bevægende og det eksistentielt genkendelige, og Bodil Jørgensen, Rikke Wölck og Jannie Faurschou spiller de tre kvindeliv med fintfølende forskellighed gennem de sidste årtier af livet. Instruktøren,Madeleine Røn Juul,har gjort, hvad der var muligt, for at lægge fysik og handling ind, men det bliver primært en forestilling syet sammen af samtaler mellem de tre. Stående, siddende. Vist er det skønt at lade latteren være ventil for den rædsel, der nok griber de fleste ved den mindste knirken i kadaveret eller en irriterende ekstra fumlen med computeren i forhold til kollegaen på 30. Ikke desto mindre fastholder »Maddiker« desværre også kvinder over 65 i alt for mange klassiske klicheer om usynlighed: At lade sig nøje og bare klage til veninderne. I et kort glimt er der liv i kroppene, når musikken spiller. Fra venstre ses&nbsp; Jannie Faurschou, Bodil Jørgensen og Rikke Wölck.Fold sammenLæs mereFoto: Thomas Petri. Selvom vi er i det bedste, muntre, selvironiske selskab med de tre kvinder på hvert sit trin af forsoning, med eller uden bitterhed over alderen, kommer »Maddiker« desværre også til at afkræfte, at den bedste tid er gemt til sidst – som dr.phil.Birgitte Possingellers så skønt livsbekræftende og mulighedsrigt har kaldt sin artikel i forestillingens program. En artikel, hvis budskab er, at musikken spiller, så længe vi har lyst og kræfter til at danse til den. Og selvom »Maddiker« også løfter en kattelem for det samme budskab, bakkes det ikke rigtig op af forestillingen. Rikke Wölck er så god til menneskelig dramatik, at man godt kunne have ønsket, at hun havde flettet lidt mere progressivt aldersoprør ind i forestillingen. Også selv om det måske ville have mere karakter af ønsketænkning end realisme. »Maddiker« Manuskript: Rikke Wölck. Instruktion: Madeleine Røn Juul. Scenografi kostumer: Gøje Rostrup. Folketeatret, Hippodromen. København til 5. marts samt 27. april til 17. maj. Turné 8. marts til 25. april.",
        "metadata": {
            "source": "https://www.berlingske.dk/scene/skoenne-bodil-joergensen-har-salen-med-sig-i-smaabitter-tragikomedie-om",
            "image_url": "https://berlingske.bmcdn.dk/media/cache/resolve/image_x_large/image/152/1521789/24022794-bmr.jpg",
            "publication_time": "Mandag d. 28. februar 2022, kl. 22.30",
            "author": null,
            "related_links": [],
            "attachments": []
        }
    }
}