{
    "version": "1.0",
    "document": {
        "id": 6800,
        "title": "Svensk prinsesse pakker familien sammen og flytter til USA",
        "content": "Prinsesse Madeleine flytter med sin mand, Christopher O'Neill, og parrets tre børn til USA. Det oplyser det svenske kongehus i en pressemeddelelse. 36-årige prinsesse Madeleine og 44-årige Christopher O'Neill og deres tre børn, prinsesse Leonore, prins Nicolas og prinsesse Adrienne, er for tiden bosat i London, men fremover vil adressen for en tid hedde solskinsstaten Florida. »Tidspunktet og muligheden for at bo i USA passer familien godt, da børnene stadig er i førskolealderen,« skriver det svenske kongehus i en pressemeddelelse. Det fremgår ligeledes, at prinsesse Madeleine vil fortsætte sit arbejde med World Childhood Foundation fra USA, hvorfra hun også kan fokusere mere på organisationens arbejde i USA. Prinsesse Madeleine og forretningsmanden Christopher O'Neill giftede sig i juni 2013. Christopher O'Neill er både britisk og amerikansk statsborger. /ritzau/",
        "metadata": {
            "source": "https://www.berlingske.dk/kultur/svensk-prinsesse-pakker-familien-sammen-og-flytter-til-usa",
            "image_url": "https://berlingske.bmcdn.dk/media/cache/resolve/image_x_large_vertical/image/51/513033/21670250-princess-madeleine-princess-a.jpeg",
            "publication_time": "Torsdag d. 02. august 2018, kl. 13.53",
            "author": null,
            "related_links": [],
            "attachments": []
        }
    }
}