{
    "version": "1.0",
    "document": {
        "id": 16899,
        "title": "DSB-finte blev også brugt af offentligt ejede havne",
        "content": "Det er ikke kun DSB, der har brugt PR-bureauet Waterfront og dets omstridte metoder, skriver Jyllands-Posten. Kommunalt ejede havne i Odense og Grenaa har også betalt firmaet for at fremme deres sag over for politikerne. I magasinet Climate, som Waterfront står bag, og gennem klimanetværket Copenhagen Climate Network har havnene købt profilering og optrådt sammen med politikere. Direktør for Odense Havn Christian Aa bekræfter, at man har betalt 55.000 kroner for at få redaktionel omtale. - Set fra vores vinkel var det jo et spørgsmål om, at vi fik sendt en profilering ud til mulige beslutningstagere, siger han til avisen. Havnen er dog ikke længere kunde, da direktøren nu mener, at metoderne og sammenblandingen af interesser er uheldig. EU-parlamentsmedlem og tidligere formand for klimanetværkets ekspertpanel Dan Jørgensen (S) føler sig snydt. - Ligesom Waterfront aldrig fortalte om sit samarbejde med DSB, fortalte man heller ikke om aftalerne med de danske havne. Jeg vidste intet, og jeg føler mig ført bag lyset, siger han til Jyllands-Posten.",
        "metadata": {
            "source": "https://www.berlingske.dk/virksomheder/dsb-finte-blev-ogsaa-brugt-af-offentligt-ejede-havne",
            "image_url": "https://berlingske.bmcdn.dk/media/cache/resolve/image_x_large/image/40/409735/6059622-odensehavn_business.jpg",
            "publication_time": "Mandag d. 28. januar 2013, kl. 06.27",
            "author": null,
            "related_links": [],
            "attachments": []
        }
    }
}