{
    "version": "1.0",
    "document": {
        "id": 17788,
        "title": "Dansk keeper reddede straffe i Mainz-triumf",
        "content": "Den danske målmand Jonas Lössl viste sin klasse, da han reddede et straffespark søndag for sin tyske klub Mainz. Det skete, da Mainz hjemme besejrede Darmstadt 2-1 i Bundesligaen. De tre point sendte Mainz op på syvendepladsen i ligaen med 11 point. Mainz var kommet foran 1-0 efter fem minutter ved Pablo De Blasis, og i første halvlegs sidste minut fik gæsterne så tilkendt et straffespark. Antonio-Mirko Colak gik til bolden og sparkede til højre for Jonas Lössl, men danskeren gik til den rigtige side og reddede forsøget. Det var dog ikke kampens eneste straffespark. Tæt på en times spil fik også Mainz tilkendt et straffe, og her svigtede Yunus Malli ikke, og han sørgede dermed for 2-0-føringen. Straffespark forfulgte opgøret, og i overtiden fik Darmstadt tilkendt endnu et straffe. Her måtte Jonas Lössl dog kapitulere, da Jerome Gondorf reducerede til slutresultatet. /ritzau/",
        "metadata": {
            "source": "https://www.berlingske.dk/sport/dansk-keeper-reddede-straffe-i-mainz-triumf",
            "image_url": "https://berlingske.bmcdn.dk/media/cache/resolve/image_x_large/image/57/579237/15120873-det-danske-fodbold-landshold--.jpeg",
            "publication_time": "Søndag d. 16. oktober 2016, kl. 17.29",
            "author": null,
            "related_links": [],
            "attachments": []
        }
    }
}