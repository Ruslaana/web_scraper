{
    "version": "1.0",
    "document": {
        "id": 21172,
        "title": "»Så, så, lad nu være med at skabe jer – I er jo i byen, for fanden!« : Luksusbistro er et lille tempel for klassisk velsmag, volumen og værtskab",
        "content": "Der er mad, og så er der gastronomi. »Mad« handler om nødvendighed. »Gastronomi«, derimod, er betinget af en kvalificeret forståelse af råvarer og komplekse tilberedningsmetoder. Så mad er det, vi spiser, mens gastronomi er kunsten og videnskaben bag madlavning og madoplevelser.  Hvornår denne skelnen opstår i Vesten, er omdiskuteret. Men ideen om mad som mere end overlevelse og udviklingen af den egentlige moderne gastronomi opstår ved de europæiske hoffer omkring 1600 og breder sig i 1800-tallet til den nyopståede velhavende borgerklasse. De første egentlige restauranter i Europa opstår i slutningen af 1700-tallet i Frankrig. Den egentlige moderne gastronomi bliver tit forbundet med den franske mesterkok Escoffier, der havde sin storhedstid omkring 1900. Bag denne lille røde dør på Store Kongensgade gemmer sig en intim verden af klassisk velsmag.Fold sammenLæs mereFoto: Nicoline Kjems-Krognos. Groft sagt lagde Escoffier grunden til det, vi i dag, med vores udtalte franske rødder, betragter som det klassiske gourmetgrundkøkken. En elev af Escoffiers køkken har en forståelse for smage, teknikker og råvarer samt deres særegne egenskaber og kombinationer, der minder om den fortrolighed, som en koncertpianist har med sit flygel. Jeg skriver det uden at blinke. Det er også denne skole af dyb velsmag, på basis af raffinerede, svære teknikker og ofte tidskrævende tilberedelser, som Claus »Røde« Christensen er et produkt af. Claus Christensen har i mange år haft kokkekultstatus, blandt andet på Møntergade og senere på Salon. Dog synes jeg, at Christensen lidt tabte pusten på Salon. Stedet var for stort til hans måde at drive restaurant på. Hans personlige præg og unikke værtskab druknede lidt i de store lokaler. Heldigvis har historien om »Røde« en lykkelig fortsættelse. De fleste kommer til at sidde tæt på SK12, til gengæld føles det hjemligt og imødekommende.Fold sammenLæs mereFoto: Nicoline Kjems-Krognos. Han er tilbage. På hjemmebane. Nu i mindre rammer på den lille, intime, ultraklassiske luksusbistro SK12 (Store Kongensgade 12), og der er i dén grad kommet nye og utroligt velsmagende boller på suppen. Hvis man er mest optaget af komfort og spektakulært madteater med udgangspunkt i tidens mest trendy råvarer, bør man gå en stor bue uden om SK12. Hvis man i stedet vil dykke ned i perfekt eksekveret klassisk fransk velsmag med rødder tilbage til de store mestre, personlighed og tætte, intime rammer, så tror jeg ikke, at byen p.t. tilbyder noget mere autentisk. Her er en særlig duft, når man træder ind ad døren, få meter fra Kongens Nytorv. En duft af kvalitet, af velsmag, af sydende let brunet smør, snurrende hummerbisque, Maillard-reaktion og mørke fonder. Her dufter af hedonisme i dens reneste form. SK12 fungerer også delvis som et lille galleri, og mange af kunstværkerne er til salg.Fold sammenLæs mereFoto: Nicoline Kjems-Krognos. SK12 er et lille spisested, der også fungerer som galleri. Kolossale kunstværker hænger over det hele og fylder næsten alle vægge fra gulv til loft. Man sidder tæt. Man skal være tidligt ude, hvis man ikke vil sidde ved stedets store fællesbord, hvor man virkelig kommer hinanden ved – til gengæld har man så udsigt til køkkenet. Det virker lidt, som om man har forsøgt at pakke en stor restaurant ud i et lidt for lille lokale, men det virker, særligt når alle er med på præmissen, og det er gæsterne på SK12. Vi fik dog et topersoners bord i en smal gang. Umiddelbart tænkte jeg, at det hele virkede en tand interimistisk, men så snart vi satte os ned, blev vi overstrømmet af den hyggelige og familiære stemning på stedet. Det var tydeligt, at det vrimlede med Christensens gamle stamgæster, og han brummede hyggeligt rundt som en rar bjørnefar i de små lokaler med autoritet og samtidig afvæbnende afslappethed, som man kun kan tillade sig, når man virkelig har styr på sit sted. Menuen var superklassisk, havde cirka ti retter og var håndskrevet. Retterne kunne godt være fra et menukort fra Kong Hans anno 1989. Den begrænsede plads virkede i sjælden grad for, i stedet for imod, stedet. Det var lidt som at være hjemme hos nogen, der virkelig forstod at holde et perfekt middagsselskab. Det skal understreges, at SK12 ikke er et billigt sted – til gengæld er portionerne store, så for langt de fleste er to retter rigeligt. Vi startede med en portion perfekt tilberedte, barnehåndsstore kammuslinger med perfekt stegeskorpe. Kammuslinger med perfekt stegeskorpe og knaldgul rouille.Fold sammenLæs mereFoto: Nicoline Kjems-Krognos. De blev serveret på en smuk, safrangul og luftig pisket rouille, akkompagneret af et lille sortiment af bitre salater og let lakridset kørvel. Ingen fingre at sætte nogen af stederne. Skal jeg komme med en lille bøvs, havde jeg foretrukket en lettere sauce, men samtidig var det den bedste rouille, jeg nogensinde har smagt. Til kammuslingerne bestilte jeg en Pouilly-Fuissé, »Le Grand Climats« fra Domaine de La Chapelle. Med sin bløde viskositet, høje syre og let kalkede citrussmag stod den snorlige til den første servering. Et bord bag os med en håndfuld unge fløse spillede let smarte, da »Røde« passerede dem; de fik en lun skideballe og rettede grinende ind. Oven på den lette kammusling trådte vi nu ind i en verden af fed og forbudt velsmag: Verdens mest velsmagende anakronisme »D.U.N.«, som der stod på kortet. »Det er Det Unævnelige«, hviskede Røde, mens han kiggede konspiratorisk på mig. Det var foie gras-terrine. Jeg sagde heller ikke ordet, der i dag er gastronomiens svar på »Voldemort«. Foie gras-terrin i mesterklasse. Meget politisk ukorrekt og meget velsmagende.Fold sammenLæs mereFoto: Nicoline Kjems-Krognos. Jeg bad om at dele en portion D.U.N., og ja, jeg ved, at det slet ikke er trendy at spise den fede andelever, men jeg giver mig selv lov i arbejdssammenhænge – især når terrinen er lavet af en af de få aktive kokke, der har en klassisk baggrund som Claus Christensens. The Pixies spillede »Where Is My Mind?« Måske var det et rimeligt spørgsmål, når man bestiller foie gras, men så snart jeg spiste den første bid af »det unævnelige« på ristet brød med druer reduceret i grappa og svesker i armagnac, gav alt mening. Rundt om os summede lokalet af velbehag. Et enkelt par stønnede under de store portioner. »Så, så, lad nu være med at skabe jer! I er jo i byen, for fanden,« sagde Christensen på vej mod os med hovedretten: Søtunge meunière. Perfekt stegt søtunge med masser af brunet smør, kapers og persille. Utroligt gammeldags og utroligt velsmagende.Fold sammenLæs mereFoto: Nicoline Kjems-Krognos. Den ædle fisk, som vi delte mellem os, var behandlet med største nænsomhed, og ved anretningen ved bordet kunne man se en mester i arbejde. Fisken blev med overlegen nemhed trukket fra benet i to elegante bevægelser. Ikke noget amatørpjat med at vende fisken. Der var ingen ben i de to fileter. Det hvide kød flagede perfekt, var sprødt i kanten og var ultra saftigt. Sammen med den dybe og skarpe smørsauce smagte retten himmelsk. Jeg kan ikke finde noget at brokke mig over. Vi sluttede en skøn aften af med et par smørkarameliserede pandekager med syrligt sød æblekompot med en vaniljetung, men samtidig let iscreme. Gammeldags desserter er de bedste desserter! SK12 er en vidunderlig lille oase af klassisk fransk kogekunst på topniveau med godt værtskab i ascendanten. Der er intet nyt under solen, og man skal være opsat på at komme hinanden ved, men når det så er sagt, så finder man ikke mange andre steder, der kan det, SK12 kan, på samme niveau. Det er et sted, man går opløftet fra. Måske endda endnu gladere for livet, end da man ankom. SK12 Store Kongensgade 12, 1264 København FAKTADet fik vi:Vin:Pouilly-Fuissé, »Le Grand Climats«, Domaine de La Chapelle. 995.-Mad:Foie gras (nok til to) 295 kronerKammusling 195 kronerSøtunge meuniere (nok til to). 695 kronerPandekager. 165 kronerEspresso 35 kronerFOLD UD Vin: Pouilly-Fuissé, »Le Grand Climats«, Domaine de La Chapelle. 995.- Mad: Foie gras (nok til to) 295 kroner Kammusling 195 kroner Søtunge meuniere (nok til to). 695 kroner Pandekager. 165 kroner Espresso 35 kroner FAKTASådan tildeler vi stjernerPå Berlingske giver vi stjerner ud fra en absolut skala.Det betyder, at alle steder, vi klassificerer som »restaurant«, vurderes kvalitativt i direkte forhold til hinanden.Det vil også sige, at en meget billig restaurant, der får for eksempel tre stjerner, sagtens kan være et besøg værd for den prisbevidste.Når vi vurderer en restaurantoplevelse, lægges der primært vægt på maden.Stjernerne kan afkodes på følgende måde:★: et helt uacceptabelt måltid.★★: et måltid et stykke under forventeligt niveau.★★★: et gennemsnitligt måltid, der både kan indeholde gode momenter og enkelte skuffelser.★★★★: det tilfredsstillende kvalitetsmåltid.★★★★★: vellykket gastronomi af høj karakter. Typisk er vi oppe lige under eller på niveau med én Michelin-stjerne.★★★★★★: gastronomi af usædvanlig høj kvalitet, typisk i den højeste ende af Michelin-skalaen.Når vi anmelder andre typer måltider end »restaurant«, som for eksempel frokost, spisebar/gastropub*, vinbar, morgenmad og sandwich, det vil sige alt andet end »restaurant«, er det underforstået, at en anmeldelse af for eksempel en sandwich altid anmeldes udelukkende i forhold til andet i sin egen kategori.Det vil sige, en sandwich er altid målt op mod andre sandwicher og aldrig op mod en middag på for eksempel Noma.*Spisebar/gastropub dækker over et helt uformelt spisested, ofte uden bordservering og reservation, hvor to personer typisk kan spise for under 1.000 kroner, inklusive vin og vand.FOLD UD På Berlingske giver vi stjerner ud fra en absolut skala. Det betyder, at alle steder, vi klassificerer som »restaurant«, vurderes kvalitativt i direkte forhold til hinanden. Det vil også sige, at en meget billig restaurant, der får for eksempel tre stjerner, sagtens kan være et besøg værd for den prisbevidste. Når vi vurderer en restaurantoplevelse, lægges der primært vægt på maden. Stjernerne kan afkodes på følgende måde:★: et helt uacceptabelt måltid.★★: et måltid et stykke under forventeligt niveau.★★★: et gennemsnitligt måltid, der både kan indeholde gode momenter og enkelte skuffelser.★★★★: det tilfredsstillende kvalitetsmåltid.★★★★★: vellykket gastronomi af høj karakter. Typisk er vi oppe lige under eller på niveau med én Michelin-stjerne.★★★★★★: gastronomi af usædvanlig høj kvalitet, typisk i den højeste ende af Michelin-skalaen. Når vi anmelder andre typer måltider end »restaurant«, som for eksempel frokost, spisebar/gastropub*, vinbar, morgenmad og sandwich, det vil sige alt andet end »restaurant«, er det underforstået, at en anmeldelse af for eksempel en sandwich altid anmeldes udelukkende i forhold til andet i sin egen kategori. Det vil sige, en sandwich er altid målt op mod andre sandwicher og aldrig op mod en middag på for eksempel Noma. *Spisebar/gastropub dækker over et helt uformelt spisested, ofte uden bordservering og reservation, hvor to personer typisk kan spise for under 1.000 kroner, inklusive vin og vand.",
        "metadata": {
            "source": "https://www.berlingske.dk/gastronomi/saa-saa-lad-nu-vaere-med-at-skabe-jer-i-er-jo-i-byen-for-fanden",
            "image_url": "https://berlingske.bmcdn.dk/media/cache/resolve/image_x_large_vertical/image/190/1907137/24923606-claus-rde-christensen-agrerer-krovrt-deluxe-og.jpg",
            "publication_time": "Torsdag d. 03. april 2025, kl. 20.08",
            "author": "Søren Jacobsen Damm",
            "related_links": [],
            "attachments": []
        }
    }
}