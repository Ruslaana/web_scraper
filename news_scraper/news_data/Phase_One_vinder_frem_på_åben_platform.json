{
    "version": "1.0",
    "document": {
        "id": 15490,
        "title": "Phase One vinder frem på åben platform",
        "content": "I dag kan vi alle let tage billeder med vores mobiltelefon eller digitale kamera i en ganske rimelig kvalitet. I takt med digitaliseringen er kravene til de professionelle fotografer derfor vokset. De skal kunne mere end førhen, hvis de skal overleve. Af samme grund stiller de også høje krav til det udstyr, de vil bruge. Det har om nogen Phase One forstået. Frederiksberg-virksomheden er verdens førende producent af og distributør af professionelle kameraer, linser – og ikke mindst digitale bagstykker. Alle produkterne leveres på en åben platform, der giver fotograferne mulighed for at bruge Phase One-produkter sammen med lige præcis det udstyr, som de mener, er det rigtige – uanset om det kommer fra Canon, Nikon eller en tredje producent. Ifølge administrerende direktør Henrik Håkonsson er Phase Ones niche at levere verdens bedste billedkvalitet til verdens bedste fotografer. Nichen har ifølge Håkonsson et omsætningspotentiale på fire mia. kr. på globalt plan, hvoraf Phase One i dag sidder på ti procent. Ifølge Henrik Håkonsson er det dog afgørende, at nichen underopdeles i forfinede segmenter for at kunne betjene den for alvor. Derfor arbejder Phase One med fem markedssegmenter: 1.Professionelle fotografer og deres behov.2.Avancerede amatørfotografer og deres behov.3.Fotografering af og bevarelse af kulturarv – f. eks. affotografering af gamle dokumenter, som skal arkiveres. Her kræves en helt særlig billedkvalitet.4.Industriel fotografering – f. eks. luftfotografering til brug for kort i Google Earth – her kræves en særlig høj opløsning.5.Software til billedbehandling. »Vi understøtter så vidt muligt fælles standarder og inviterer konkurrenter til at integrere til vores systemer. Den åbne platform er helt afgørende for vores evne til at betjene krævende kunder,« siger Henrik Håkonsson. Phase One håber at kunne tredoble sin omsætning inden for de næste fem år. Det vil ske, dels ved organisk vækst, dels ved opkøb. »Der kan være virksomheder inden for vores felt, som har specialiseret sig i bestemte teknologier, der passer ind i vores udbud,« siger Henrik Håkonsson. Det, der binder Phase One til Danmark, er først og fremmest den historiske tilfældighed, at virksomheden er skabt af danskere. Den grafiske industri i Danmark har dog over årene arbejdet meget med billedkvalitet, og den tradition bygger virksomheden på.  Virksomheden har i dag 98 procent af sin omsætning uden for Danmark og opererer fra kontorer i Danmark, USA, Tyskland, Storbritannien, Japan, Kina, Hongkong og Israel. Dog fremstilles en stor del af det højteknologiske udstyr i Danmark. Virksomheden har 175 medarbejdere sammensat af 20 forskellige nationaliteter. »Hvis vi spotter en person, der har et stort talent for at virke i vores branche, ansætter vi ham eller hende, uanset om det er på budgettet. Vores opgave at skabe rammerne for, at vedkommende kan udfolde sit talent. På den måde driver vi hele tiden på med innovation,« siger Henrik Håkonsson.",
        "metadata": {
            "source": "https://www.berlingske.dk/virksomheder/phase-one-vinder-frem-paa-aaben-platform",
            "image_url": "https://berlingske.bmcdn.dk/media/cache/resolve/image_x_large/image/30/301326/6994990-29bbmentrep_phaseonehoh1jpg.jpeg",
            "publication_time": "Torsdag d. 28. november 2013, kl. 23.00",
            "author": "Carsten Steno Hansen",
            "related_links": [],
            "attachments": []
        }
    }
}