{
    "version": "1.0",
    "document": {
        "id": 16534,
        "title": "»Dirch« tog Bodil-priserne",
        "content": "Martin Zandvliets portrætfilm om den afdøde, stadig elskede revy- og filmstjerne Dirch Passer vandt to Bodil-statuetter ved Filmmedarbejderforeningens årlige prisuddeling i aftes. Skuespillerne Nikolaj Lie Kaas og Lars Ranthe fik nemlig henholdsvis Bedste Mandlige Hovedrolle og Bedste Mandlige Birolle for deres indsats i samme film.  Dermed afsluttede »Dirch«-filmen sit triumftog som en af årets mest sete danske film på scenen i Bremen, hvor Bodil-ceremonien i aftes blev afviklet med så meget pomp og pragt, som danskere nu engang finder passende. Læs Kristian Lindbergs anmeldelse af »Dirch« Lars von Triers seneste værk »Melancholia« blev kåret som Årets Bedste Film, og instruktørens nye fotograf Manuel Alberto Claro fulgte trop og modtog prisen som Årets Bedste Fotograf. Lene Maria Christensen fik for anden gang i sin karriere en Bedste Kvindelige Hovedrolle, denne gang for sin rolle i Pernille Fischer Christensens stærke drama »En Familie«, mens Paprika Steen fik prisen for Bedste Kvindelige Birolle i Ole Christian Madsens film »SuperClásico«. Om Lars von Triers film »Melancholia« lød det i begrundelsen, at den efterlader aftryk på nethinden, der »aldrig vil gå væk«. Hans film blev fremhævet som på alle måder unikke. »De er lavet af en af de meget få nulevende filmkunstnere, om hvem man kan bruge udtrykket »genial«. Lars von Trier kan ikke lade sig nøje med noget, som ikke er skabt i hans egen originale ånd. »Melancholia« indskriver sig fornemt i et visuelt forfatterskab, der åbenbart kun kan trives, hvis det hele tiden bryder nyt filmland,« lød det i begrundelsen for at belønne Lars von Trier med Bedste Film-prisen. Artiklen fortsætter efter traileren  Bodil-komiteen belønner også dokumentarfilmen, og i år fik Christian Sønderby Jepsens film »Testamentet« prisen for Bedste Dokumentar. Filmens omdrejningspunkt er en arvesag, der udvikler sig til had og fortvivlelse, men også håb og forløsning, fornemt skildret i gennemtænkte billeder. Bedste Ikke-amerikanske Film gik i år til filmen »Nader og Simin«, der dermed kunne føje den danske pris til de allerede mange internationale priser, som filmen har modtaget. Et andet familiedrama, nemlig »Winter’s Bone«, som er skabt af instruktør Debra Granik, vandt desuden for Bedste Amerikanske Film. En dansker, der ofte har sørget for, at der er kommet andet end Hollywood-film til landet, er Jes Graversen, manden bag distributionsselskabet Miracle Film. Jes Graversen blev hyldet ved dette års Bodil-ceremoni, da han modtog årets Sær-Bodil. Fire gange har Ghita Nørby modtaget en Bodil, og i aftes var ingen undtagelse, da Danmarks store skuespillerinde fik tildelt en Æres-Bodil for sin livslange karriere i dansk film. »Du har gjort hele turen med i dansk film, fra folkekomedie til folkeseriøsitet, fra let underholdning til dyb tragik. Generøst har du altid investeret hele dit enorme talent og hele din enorme dygtighed i dine mange gode filmroller. Hvis nogen skuespiller i dansk film i dag fortjener en Æres-bodil, er det dig. Tak for alle de store oplevelser,« lød det i begrundelsen for at give Ghita Nørby denne Bodil. Se trailer for Dirch-filmen ",
        "metadata": {
            "source": "https://www.berlingske.dk/kultur/dirch-tog-bodil-priserne",
            "image_url": "https://berlingske.bmcdn.dk/media/cache/resolve/image_x_large/image/37/378786/4928373-nikolaj-lie-kaas.jpg",
            "publication_time": "Lørdag d. 03. marts 2012, kl. 22.30",
            "author": "Kristian Lindberg",
            "related_links": [],
            "attachments": []
        }
    }
}