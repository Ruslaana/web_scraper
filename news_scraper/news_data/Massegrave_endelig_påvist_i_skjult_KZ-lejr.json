{
    "version": "1.0",
    "document": {
        "id": 18678,
        "title": "Massegrave endelig påvist i skjult KZ-lejr",
        "content": "Da nazisterne forlod koncentrationslejren Treblinka i 1943 troede de, at de havde ødelagt den og slettet alle spor. De havde revet bygninger ned og jævnet dem med jorden, og de havde plantet træer og sågar bygget en lille bondegård og installeret en ukrainsk »landmand«. Men hvis man troede, de havde fjernet alle beviser for deres forbrydelse, må man tro om igen. Den retmedicinske arkæolog Caroline Robust Colls har fornylig fundet spor efter massegrave i den engang eksisterende koncentrationslejr ved hjælp af 'underjordiske værktøjer', skriver BBC. I tyske rapporter er det førhen blevet nægtet, at der skulle have eksisteret massegrave i Treblinka, og det endda på trods af at der tidligere er fundet jordiske rester, menneskeknogler og aske på området. Nu er det imidlertid blevet muligt at supplere luftfotografier fra 1940erne med satellitbilleder, GPS og mapping-software samt en række geofysiske opmålingsværktøjer, herunder en radar, der kan trænge gennem jorden og danne elektroniske billeder. Ifølge BBC er der ikke længere nogen tvivl om, hvorvidt der fandtes massegrave i Treblinka. Ifølge forskerne kan knoglerester stadig ses på jordoverfladen, især efter regn. Denne første undersøgelse skal ses som en start på, hvad der højst sandsynligt vil blive et langsigtet samarbejde mellem arkæologen Caroline Robust Colls og Treblinka museum. Et samarbejde, der skal give ny indsigt i de fysiske beviser, så ofrene for Holocaust kan blive behørigt mindet. Treblinka ligger få timers kørsel med tog fra Warszawa. Tallet af omkomne i lejren under 2. Verdenskrig er anslået til mellem 700.000 og 1.400.000.",
        "metadata": {
            "source": "https://www.berlingske.dk/internationalt/massegrave-endelig-paavist-i-skjult-kz-lejr",
            "image_url": "https://berlingske.bmcdn.dk/media/cache/resolve/image_x_large_vertical/image/68/686255/4836972-polandghetto.jpg",
            "publication_time": "Mandag d. 23. januar 2012, kl. 19.04",
            "author": null,
            "related_links": [],
            "attachments": []
        }
    }
}