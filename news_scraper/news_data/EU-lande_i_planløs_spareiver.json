{
    "version": "1.0",
    "document": {
        "id": 17430,
        "title": "EU-lande i planløs spareiver",
        "content": "BRUXELLES: EU-systemet kan se frem til endnu en uge, hvor EUs ministerråd lammes af strejker. Torsdag og fredag i næste uge nedlægger 3.500 medarbejdere i EUs ministerråd, igen, arbejdet. Det efter at EUs medlemslande torsdag endeligt vedtog sparekrav, som er uspiselige for de EU-ansattes fagforening. »Medlemslandene går alt, alt for langt. Det er uacceptabelt, og når de ikke lytter til os, må de mærke konsekvensen,« siger Günther Lorenz, formand for en af de store EU-fagforeninger i Bruxelles, Union Syndicale, der organiserer omkring 10.000 EU-ansatte. Personalet i de øvrige EU-institutioner er klar til at kaste sig ind i kampen, så det kan give en besværlig forsommer for det politiske system i Bruxelles. Men uanset protesterne så holder landene fast i, at medlemslandene vil spare på udgifterne til de knap 50.000 eurokrater i Bruxelles’ papirmølle. »Arbejdsnedlæggelser er altid beklagelige. Men jeg tror, at de fleste borgere i medlemslandene har forståelse for, at når der spares hjemme, må der også spares i Bruxelles,« siger europaminister Nicolai Wammen (S). Over for de ansatte fremstår medlemslandene samlet, men reelt er der tale om et kompromis mellem Danmark og en række lande, der undervejs er gået ind for meget mere vidtrækkende spare- og reformkrav, end det er endt med. Det får nu Henrik Otbo, det danske medlem af EUs revisionsret til at efterlyse en plan med manøvren. Revisionsretten kontrollerer EUs pengestrømme, herunder EUs administration, og ifølge Otbo er der stort behov for reformer: »Formålet med det politiske ønske om besparelserne er uklart: Vil man tilfredsstille en misundelsesløve? Noget tyder på det. Der er virkelig rig mulighed for at effektivisere EUs administration, og besparelser kan være en måde at skabe effektiviseringerne på. Man kan sige, at besparelser er det ene ben og strukturelle reformer er det andet ben i en proces, der skal gøre systemet mere effektivt. Men de grundlæggende reformer mangler. Spørgsmålet er faktisk, om der i det lange løb overhovedet spares noget, når ikke man arbejder dybere med de nødvendige fundamentale forandringer,« siger han. Så de lande, der har argumenteret for at EU skulle koste mindre, de er stoppet halvvejs? »Ja, det må jeg sige. Hvis besparelserne blev sat i en reformramme, som handler om drift, udgifter, opfyldelse af mål og kvalitet, så ville det begynde at give mening. Hvis ikke der for alvor tages fat i rammerne, vil der jo bare blive flyttet penge rundt mellem budgetterne. Der tales eksempelvis om at reducere antallet af ansatte med fem procent. Fint nok. Men hvis ikke man rører ved rammen for, hvordan der må blive brugt penge, så vil der blive hyret konsulenter ind eller købt andre ydelser. Der kan være et politisk mål i at tage et slag på misundelsesfronten, men det bør være ledsaget af mål for, hvor man vil hen.« Fagforeningsmanden Günther Lorenz ser masser af strukturelle forandringer, blandt andet at arbejdstiden sættes op fra 37,5 til 40 timer, at antallet af medarbejdere skal skæres med fem procent, og at startlønnen til assistenter sættes ned med 22 procent. »I Frankrig ville langt mindre have udløst en generalstrejke,« siger han. Henrik Otbo påpeger, at administrationen i EUs institutioner har mange ligheder med det franske system. »Der er mange sammenfald. Blandt andet beskyttelsen af den enkelte medarbejder er enorm. I øjeblikket er der et stort pres på Frankrig for at reformere arbejdsmarkedet for at sikre landets økonomi. Med lige så stor ret kan man sige, at der er behov for at reformere EUs administration for at sikre, at den er effektiv.« Under forhandlingerne om EUs syvårsbudget var den danske regering med til at danne gruppen »Friends of Better Spending,« der kæmpede for at få reduceret budgettet. Europaminister Nicolai Wammen understreger, at han er på linje med Henrik Otbos vurdering af behovet for yderligere reformer. »Vi arbejder fortsat på, at pengene skal bruges så effektivt og målrettet som muligt. Otbo har - i lighed med regeringen - et meget stærkt fokus på dette område. Der er blevet taget vigtige skridt, men vi er altid parate til at se på, om man kan gøre mere,« siger han.",
        "metadata": {
            "source": "https://www.berlingske.dk/internationalt/eu-lande-i-planloes-spareiver",
            "image_url": "https://berlingske.bmcdn.dk/media/cache/resolve/image_x_large/image/55/559704/6412160-eu-lande-i-planls-spareiver.jpg",
            "publication_time": "Søndag d. 12. maj 2013, kl. 22.30",
            "author": null,
            "related_links": [],
            "attachments": []
        }
    }
}