{
    "version": "1.0",
    "document": {
        "id": 19322,
        "title": "En ægte jazzdiva på scenen",
        "content": "Var det bare mig, der lige havde glemt, hvor dejlig en sangerinde Katrine Madsen er? Eller har hun bare aldrig været bedre? Det er nærliggende at antage begge dele – i højere enhed. I hvert fald var det så godt at opleve den 39-årige danske jazzdiva, der her bragte en hyldest til sin amerikanske kollega Ella Fitzgerald. Der skulle dog ikke mange strofer til, før jazzvokalisternes hedengangne førstedame var ude af tankerne, om end hendes recept var helt intakt. Det handlede nemlig om at fortolke værker fra den store amerikanske sangbog, personligt og uden postulater eller forstillelse. Og med sin mobile og bløde stemme jonglerede Katrine Madsen elegant med ord og toner, og såvel de dybt romantiske som de kontant udadvendte sange tog form af ægte og varme budskaber. Og var det mig, der lige havde glemt, hvor fantastiske musikere pianisten Jacob Christoffersen og bassisten Jesper Bodilsen er? Eller har de bare aldrig været bedre?",
        "metadata": {
            "source": "https://www.berlingske.dk/musikanmeldelser/en-aegte-jazzdiva-paa-scenen",
            "image_url": "https://berlingske.bmcdn.dk/media/cache/resolve/image_x_large/image/74/748084/3999323-katrine-madsen-jazz.jpg",
            "publication_time": "Fredag d. 15. april 2011, kl. 22.30",
            "author": "Kjeld Frandsen",
            "related_links": [],
            "attachments": []
        }
    }
}