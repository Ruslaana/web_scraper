{
    "version": "1.0",
    "document": {
        "id": 6463,
        "title": "Unge kvinder i job med høje følelsesmæssige krav har flere sygedage",
        "content": "Unge kvinder har et højere sygefravær, hvis de arbejder i følelsesmæssige belastende job, hvor de eksempelvis skal håndtere og tage stilling til patienter og pårørendes problemer. Det fremgår af et nyt studie, skriver Det Nationale Forskningscenter for Arbejdsmiljø i en pressemeddelelse. Unge kvinder, der arbejder i stillinger med høje følelsesmæssige krav, har ifølge undersøgelsen 1,44 gange flere sygefraværsperioder sammenlignet med dem, der er ansat i stillinger med lave følelsesmæssige krav. Det svarer til, at for hver 100 tilfælde af sygefravær blandt kvinder med lave følelsesmæssige krav, vil der forventes 144 tilfælde af sygefravær blandt kvinder med høje følelsesmæssige krav. »Det er en bred gruppe af mennesker, men det er især inden for undervisning, sundhedsvæsenet og omsorgsarbejde,« forklarer ph.d.-studerende Jeppe Karl Sørensen, der er en af forskerne bag studiet. En stilling med høje følelsesmæssige krav kan være, når man ofte følelsesmæssigt bliver berørt af sit arbejde eller har med patienter, klienter og elevers problemer at gøre i løbet af arbejdsdagen. »Yngre arbejdstagere har oftere kortvarigt sygefravær end ældre. Vores undersøgelse har haft til formål at undersøge, hvilke arbejdsmiljøfaktorer der potentielt kan forklare sygefravær hos netop denne gruppe af unge arbejdstagere,« siger Jeppe Karl Sørensen. Andre faktorer som fysisk vold, som man udsættes for i forbindelse med sit arbejde, og lav indflydelse på arbejdsopgaver hænger ifølge studiet også sammen med mere sygefravær. Særligt lav grad af indflydelse skaber flere sygefraværsperioder hos unge mænd. Mændene i den gruppe har 1,34 gange flere sygefraværsperioder end dem, der var ansat i job med høj indflydelse. Forskerne har undersøgt sammenhænge mellem en række psykosociale arbejdsmiljøfaktorer og sygefravær blandt mere end 300.000 unge i alderen 15-30 år, der indtrådte på arbejdsmarkedet mellem 2010 og 2018. »Vi har estimeret det gennemsnitlige niveau af følelsesmæssige krav på baggrund af jobtitler, og det har vi brugt til at estimere, om man er i den høje eller i den lave ende.« »Så når vi siger høje følelsesmæssige krav, så er det personer, der arbejder i job, hvor der i gennemsnit er et højt niveau af oplevet følelsesmæssige krav,« udpensler Jeppe Karl Sørensen. De unge er blevet fulgt i gennemsnit 2,6 år ved hjælp af registre. /ritzau/ ",
        "metadata": {
            "source": "https://www.berlingske.dk/danmark/unge-kvinder-i-job-med-hoeje-foelelsesmaessige-krav-har-flere-sygedage",
            "image_url": "https://berlingske.bmcdn.dk/media/cache/resolve/image_x_large/image/166/1665851/24399594-stress-angst-og-depression--.jpeg",
            "publication_time": "Torsdag d. 13. april 2023, kl. 06.47",
            "author": null,
            "related_links": [],
            "attachments": []
        }
    }
}