{
    "version": "1.0",
    "document": {
        "id": 10238,
        "title": "Her kan du spare, når du køber nye briller",
        "content": "København: Når man går ned i den lokale brilleforretning og skal have sig et par nye briller, er det sjældent så ligetil, som det lyder. Der er masser af valgmuligheder, for eksempel om det skal være standardglas eller en af de to eller tre mere specielle - og dyrere - muligheder. Men hvornår er de ekstra penge på brilleglas godt givet ud, og hvornår kan man lige så godt spare lidt på regningen? »Har man et relativt enkelt syn, for eksempel en styrke mellem -1 og +2, så ville jeg ikke begynde at overveje de mere specielle glas. Så vil standardglas kunne løse de fleste problemer«, forklarer Per Michael Larsen, formand for Optikerforeningen, til Ritzau Fokus.  Men styrken alene kan ikke afgøre, om det kan være en fordel at gå en prisklasse eller to op. Hvis man har specielle arbejdsopgaver, hvor man for eksempel bruger to skærme, kan det være nødvendigt at vælge mere specialiserede glas. De dyrere glas betyder, at der er mindre slør ude i siden af brilleglasset, og de kan have et bredere læsefelt. Derfor kan det være en fordel at vælge de dyrere glas, hvis man er meget detaljeorienteret. Der er en række personer med særlige behov, hvor pengene til de dyrere brilleglas kan være godt givet ud, forklarer øjenlæge Niels Vesti Nielsen fra Øjenhospitalet Danmark.  Det gælder særligt folk med høje synsfejl, bygningsfejl og visse øjensygdomme eller øjenlidelser, eksempelvis grå stær, grøn stær, nethindeforandring som følge af diabetes, forkalkninger på nethinden og fotofobi altså lysfølsomhed. Overvejelser forud for køb af briller:   Kilde: Per Michael Larsen, formand for Optikerforeningen og øjenlæge Niels Vesti Nielsen, Øjenhospitalet Danmark.",
        "metadata": {
            "source": "https://www.berlingske.dk/privatoekonomi/her-kan-du-spare-naar-du-koeber-nye-briller",
            "image_url": "https://berlingske.bmcdn.dk/media/cache/resolve/image_x_large/image/17/171003/12663750-briller.jpg",
            "publication_time": "Onsdag d. 16. marts 2016, kl. 05.03",
            "author": null,
            "related_links": [],
            "attachments": []
        }
    }
}