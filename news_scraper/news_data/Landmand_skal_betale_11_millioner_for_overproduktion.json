{
    "version": "1.0",
    "document": {
        "id": 10382,
        "title": "Landmand skal betale 11 millioner for overproduktion",
        "content": "Aalborg. Det har kostet en 30-årig landmand fra Vesthimmerland dyrt, at han i en årrække havde mange flere køer i sin besætning, end han var godkendt til. Torsdag blev han i Retten i Aalborg dømt til at betale 10,9 millioner kroner. Det skriver nordjyske.dk. Landmanden var miljøgodkendt til at have 275 køer plus opdræt i sin besætning. Men i årene 2009 til 2013 havde han over dobbelt så mange - i en periode sneg antallet sig op over 600 køer. På et tidspunkt ansøgte landmanden om tilladelse til at udvide besætningen. Men han trak ansøgningen tilbage, da han fik et varsel fra kommunen om, at den ikke ville blive godkendt af hensyn til naturen omkring gården. I stedet ansøgte han om tilladelse til en kvægbesætning på en anden ejendom. I al den tid havde han dog for mange køer på den oprindelige ejendom, og det skal ikke kunne betale sig at bryde reglerne, mens man søger om godkendelse, fortæller specialanklager Birte Fogh Nissen til nordjyske.dk. Retten besluttede at konfiskere det beløb, som landmanden uretmæssigt har tjent på de køer, som han ikke har haft tilladelse til. Det svarer til 9,76 millioner kroner. Hertil kommer en straf for at have overtrådt reglerne, som er en fjerdedel af det konfiskerede beløb. Men da sagen har været længe undervejs blev beløbet halveret og landede på cirka 1,2 millioner kroner, skriver nordjyske.dk. /ritzau/",
        "metadata": {
            "source": "https://www.berlingske.dk/samfund/landmand-skal-betale-11-millioner-for-overproduktion",
            "image_url": "https://berlingske.bmcdn.dk/media/cache/resolve/image_x_large/image/16/164022/15243273-bning-af-kodag-kronprinsess.jpeg",
            "publication_time": "Torsdag d. 27. oktober 2016, kl. 20.42",
            "author": null,
            "related_links": [],
            "attachments": []
        }
    }
}