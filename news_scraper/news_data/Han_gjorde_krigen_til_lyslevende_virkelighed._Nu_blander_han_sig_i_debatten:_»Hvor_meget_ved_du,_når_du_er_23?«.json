{
    "version": "1.0",
    "document": {
        "id": 7439,
        "title": "Han gjorde krigen til lyslevende virkelighed. Nu blander han sig i debatten: »Hvor meget ved du, når du er 23?«",
        "content": "Han har aldrig været soldat. Alligevel er Afghanistan-krigen endt med at definere Janus Metz. Især spørgsmålet om Danmarks deltagelse i krigen. Om den var rigtig eller en fejltagelse, der runger gennem nyere danmarkshistorie. Når Janus Metz i disse dage går til psykolog, handler det ikke kun om hans kommende film, der følger afrikanske flygtninge, der krydser Middelhavet. Det handler også om de oplevelser, Metz havde i Helmand-provinsen. Oplevelser, der dengang blev til dokumentarfilmen »Armadillo«, der tilbage i 2010 for alvor fik danskerne til at diskutere vores krigsdeltagelse. Nu har DR-dokumentaren »Velkommen til Frontlinjen« genstartet samtalen. Meget handler i disse dage om krig. Især om meningen med krigen. Det påvirker Janus Metz. »Mest af alt er jeg lettet. Endelig er hele det militære system klar til at diskutere, hvor kaotisk de krige endte, og hvor store omkostninger, de havde. I mange år har jeg båret rundt på en følelse af, at vi svigtede den samtale,« siger Metz, da vi mødes hos ham. Han fylder 50 år samme dag, fortæller han, mens kaffen skænkes op. Det virker som det rigtige tidspunkt at se tilbage. Det er han også selv klar til. »Den debat, vi har lige nu, er det, jeg risikerede mit eget liv for,« siger han. Det er snart 15 år tiden, at Janus Metz var med de danske soldater i Helmand under nogle af de hårdeste og mest brutale krigshandlinger i den på det tidspunkt ni år lange krig. Da »Armadillo« fik premiere, skabte den en intens debat. Søren Espersen fra Dansk Folkeparti mente, at filmen var et monument over de danske soldaters heltemod. Pernille Frahm fra SF mente, at filmen satte spørgsmålstegn ved, om soldaterne overholdt krigens love. Så var fronterne trukket op. For Janus Metz er der et før og et efter »Armadillo«, der blev hans mest roste film. Den fik en pris ved filmfestivalen i Cannes og sparkede døren op til hans internationale karriere. Men det blev også en film, der satte sig i Janus Metz som en tvivl. En tøven i forhold til at skildre virkeligheden, når den er mest brutal. Det var soldaten Anders Storrud, der opfandt våbenskjoldet for Armadillo-lejren i Helmand-provinsen. Efterfølgende fik flere af soldaterne tatoveret mærket på deres underarm. Anders Storrud er nævnt i DR-dokumentar »Velkommen til frontlinjen«.Fold sammenLæs mereFoto: Nissen Mads/Mads Nissen/Ritzau Scanpix. »Da vi lavede ‘Armadillo’ blev det næsten betragtet som landsforræderi, hvis man kritiserede krigen. Stemningen var, at det hele gik i den rigtige retning. Der var en slidstærk idé om at vi bare skulle presse på, så ville vi få den afghanske befolkning med os.« Ifølge Janus Metz krævede det, at der blev poleret kraftigt på sandheden flere steder i det politiske system. »I den forstand var ‘Armadillo’ et uskyldstab. Det er jeg stolt af«. Det er netop den debat, der kører nu: Var det bundnaivt at drage ud i verden med et vestligt værdisæt og insistere på, at de andre skulle være som os? At tro, de ville det. For dem, der dengang stod i Afghanistan, var virkeligheden ifølge Janus Metz kløvet i to. Der var den politiske virkelighed i Danmark, hvor man sagde, alt gik godt. At tingene blomstrede. At byen Gereshk var et godt sted, at tingene gik bedre, efter de danske styrker var ankommet til landet. »Der var en historie om opblomstringen af markedet inde i Gereshk. Den historie blev igen og igen fremhævet som et eksempel på, hvor skønt, der ville være i de byer, vesten havde befriet,« husker Janus Metz. Da han under optagelserne af »Armadillo« havde hørt historien flere gange, spurgte han, om de kunne tage derind. Måske var der gode billeder at hente. »Og det fik jeg nej til. Det var alt for farligt,« siger han. For der var en anden virkelighed. Lemlæstelserne. Den enorme modstand fra de lokale afghanere. Døden. Ifølge Janus Metz holdt systemet dengang krampagtigt fast i ideen om den gode krig. Det var nødvendigt – ikke mindst for dem, der satte livet på spil. »Soldaterne ville og skulle tro på den historie, for det er farligt for dit mentale helbred at være i krig og ikke tro på, at du gør noget godt. Hvis ikke du tror på, at du handler i det godes tjeneste, så er det mentalt invaliderende.« Samtidigvillesoldaterne gerne tro på det, siger Janus Metz. »De var jo på mange måder bare en flok unge mænd, der ikke vidste bedre. Hvor meget ved du, når du er 23? Jeg har børn, der er ældre end det i dag. Jeg kan godt se, hvor meget de tegner verden op i sort og hvid. Jeg var også selv enormt idealistisk, da jeg var på den alder.« Få hundrede meter uden for Armadillos »infanteriport« risikerede de danske soldater at støde på Taleban. Men selvom krigen var voldsom, var den danske debat længe båret af ideen om, at krigen var rigtig, og at civilsamfundet ønskede at blive befriet af Vesten, husker Janus Metz.Fold sammenLæs mereFoto: Søren Bidstrup. I DRs dokumentar er det tydeligt, at generaler og befalingsmænd tvivlede på udsendelserne, mens de stod på. Er det ikke sært at se? »De fleste af de mennesker, jeg filmede, troede selv på sagen, men jeg kan huske, at jeg stod ude i kanongården i Armadillo sent om aftenen, da en af de mest højtstående officerer i det danske forsvar fik sig en cigaret. Og der sagde han til mig, at det ikke var hele sandheden, som danske medier fik serveret omkring Afghanistan. Den samtale sad fast i baghovedet på mig. Hvorfor sagde han det? Det ved jeg nu.« Janus Metz understreger, at det nok også er det hårdeste ved den nuværende debat. »Jeg synes, at det er voldsomt at se, at der var tvivl om den danske deltagelse, mens soldaterne var i krig. Min fotograf, Lars Skree, og jeg kunne jo godt se, at det ikke gik godt, men når vi interviewede folk længere oppe i systemet holdt alle fast i den officielle fortælling om Afghanistan som et land, der gerne ville demokratiet, hvis bare de lærte at forstå det.« Sådan var det ikke, siger Janus Metz. Taleban er ikke en samling mennesker, der står uden for civilsamfundet. Taleban er en stor del af civilsamfundet. »Det var simpelthen arrogant at tro, at vi kunne ændre det ved magt,« siger Janus Metz. Var vores krigsdeltagelse forgæves? »Det var en fiasko. Vi tabte Afghanistan, og landet er ikke et andet sted, end det var før. Det er jo helt tydeligt. Men jeg synes også, det er en lidt utaknemmelig samtale at have. Det hele skete i en tidsånd, der var præget af angrebet på World Trade Center, hvor hele den vestlige verden følte sig kaldet til handling, og man skulle beskytte sig selv. Jeg vil ikke sidde og være bagklog og mene, at vi aldrig skulle have gået ind i Afghanistan. Det er mere interessant, hvis vi lærer af det, der gik galt. Også selvom man kan undre sig over, at man ikke tidligere har lært, at man ikke kan omvende folk med magt.« DRs store dokumentar »Velkommen til Frontlinjen« har været lang tid undervejs. Første gang Janus Metz hørte om det, fik han bange anelser. Han var bange for, at man ville lave et helteportræt. »Jeg satte jo livet på spil personligt for at fortælle en anden historie. Ikke for at trække bukserne ned på nogen. Jeg tog af sted for at se, hvad der sker, når danske soldater skal åbne ild og kommer til at slå folk og husdyr ihjel. Hvad er det for en effekt, det skaber?«. Sådan endte DRs serie som bekendt ikke. Den beskriver tværtimod dilemmaer, som vi aldrig før har diskuteret og rejser grundspørgsmålet: Hvornår giver det mening at gå i krig? Det var på sin vis også det spørgsmål, Metz gerne ville rejse med »Armadillo«. Men arbejdet betød også, at Metz efterfølgende i mange år gik væk fra dokumentaren. De seneste år har han primært lavet fiktion. Lige indtil han begyndte på et nyt projekt om at følge afrikanske bådflygtninge, der forsøger at komme til Europa. Et stort projekt om Europas grænser, døden på havet og hele det politiske spil, der er omkring migration over Middelhavet. Det er endnuin the making. Undervejs var han ombord på redningsskibet Geo Barents. Der bliver løftet vægte og kickbokset i motionsområdet i »Armadillo«, hvor de danske soldater holdt til. Dokumentaristen Janus Metz var der selv fra 2009 for at filme i og omkring den danske lejr. Filmen »Armadillo« blev et uskyldstab.Fold sammenLæs mereFoto: Søren Bidstrup. »På den sidste tur var der 40 mennesker, der hoppede i vandet for at komme væk fra den libyske kystvagt. Det er midt om natten, midt ude på Middelhavet og de er dårlige svømmere. De ligger i vandet rundt om vores skib og råber om hjælp.« Og lige der kunne Janus Metz mærke, at noget gik i stykker indeni ham. »Jeg kan mærke noget ekstremt hårdt, der også går tilbage til Armadillo. Det er en af grundene til, at jeg primært laver fiktion nu. Som dokumentarist står du hele tiden i ekstremt hårde situationer, og samtidig er du fuldt bevidsthed om, at når tingene går rigtig galt, så er det godt for filmen.« Det er to positioner, som er næsten umulige at balancere, siger Metz. »Det ligger egentlig ikke til mig, og det gjorde det heller ikke, da jeg lavede »Amadillo«. Jeg tror, at det er lettere at være redningsmedarbejder end at være den, der skal filme, når menneskers liv er i farve.« Janus Metz lavede den mest omdiskuterede krigsdokumentar i danmarkshistorien. Nu blander han sig i den debat, der pludselig brænder under os med fornyet kraft: Var krigen de store omkostninger værd?Fold sammenLæs mereFoto: Nicoline Kjems-Krognos. Janus Metz bliver pludselig stille. »Hvad fanden er det egentlig, jeg vil sige med det?,« spørger han så og sætter så ord på det, der i virkeligheden er fundamentet for debatten lige nu. »Jeg tror, jeg vil sige, at man ikke kommer fra de der situationer, uden at det sætter spor i en.« Krigen efter slut. Men boet er endnu ikke gjort op. »Velkommen til Frontlinjen« kan ses på DRTV. Den sendes i øvrigt på DR1 søndag aften. »Armadillo« kan ses på Netflix.",
        "metadata": {
            "source": "https://www.berlingske.dk/skaerm/han-gjorde-krigen-til-lyslevende-virkelighed-nu-blander-han-sig-i-debatten",
            "image_url": null,
            "publication_time": "Mandag d. 30. september 2024, kl. 20.08",
            "author": "Sarah Iben Almbjerg",
            "related_links": [],
            "attachments": []
        }
    }
}