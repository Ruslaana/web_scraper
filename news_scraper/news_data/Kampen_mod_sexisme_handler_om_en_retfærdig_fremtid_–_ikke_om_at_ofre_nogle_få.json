{
    "version": "1.0",
    "document": {
        "id": 16715,
        "title": "Kampen mod sexisme handler om en retfærdig fremtid – ikke om at ofre nogle få",
        "content": "Så tog opgøret om sexisme også i Danmark en drejning, hvor det kom til at handle om konkrete personer. Berlingskes søndagshistorie om DR-vært Mads Aagaard Danielsen er rystende læsning – og ikke mindst er det rystende, at han uforstyrret har kunnet fortsætte, selv om DR ifølge Berlingske var gjort opmærksom på hans grænseoverskridende opførsel. Det er godt at få en illustration af, hvad der kan foregå med en slags stiltiende accept fra en arbejdsplads. Min egen bekymring her er imidlertid, at vi nu gør debatten om sexisme og #metoo til et spørgsmål om nogle få, men til gengæld højt profilerede mennesker, hvis gerninger alle kan tage afstand fra. At fortællingen bliver, at de er undtagelsen, og at vi – hvis vi bare luger ud i dem – skaber varige forandringer. Den opførsel, som Mads Aagaard Danielsen ifølge Berlingske har gjort sig skyld i, kan alle se det forkastelige i. Men den grovhed må ikke blive målestokken for, hvornår noget er sexisme. Sexisme handler om alle de tilfælde, hvor forestillinger og fordomme om køn står i vejen for individets mulighed for at udfolde sig. Det er magt, relationer, alle de skrevne og uskrevne regler og fordomme, hvad man bliver vurderet på, og hvem der har mest ret til at komme til orde eller til bestemte positioner.  De seksuelle chikanerier og overgreb er blot en del af billedet, om end en stærkt ubehagelig del, som især, men ikke kun, er rettet mod kvinder. Det er ikke svært at tage afstand fra et menneske, der chikanerer groft. Det er straks sværere – hvad debatten også viser – at se det problematiske i at klappe den nyeste kvindelige medarbejder på knæet, eller at der i firmaets ledelse og bestyrelse stort set kun er mænd. At talentudviklingen i virksomheden især fremmer de yngre mænds karriere. At teambuilding-eventen mere ligner en manddomsprøve end et forsøg på at skabe gode relationer kollegerne imellem. Og at tonen ind imellem er lidt vel frisk. Herregud, sådan har det jo altid været. Præcis. Sådan har det altid været. Det er svært at lave om, men der er indledt et oprør. Og det må ikke alene handle om nogle få gedigne dumme svin (selv om det også handler om dem). Og det må heller ikke blive sådan, at vi i debatten om sexisme gradbøjer overgreb, så det kun bliver noget, der er alvorligt nok til en politianmeldelse, mens en protest over at blive overset, forskelsbehandlet eller talt ned til i det daglige ses som udtryk for sarthed eller krænkelsesparathed. Det er alt sammen variationer af det samme: En måde at se og værdisætte verden på, som gør nogle mennesker mindre værd end andre, alene i kraft af deres køn. Som gør magt til et privilegium i stedet for et ansvar for at lede fællesskabet til fælles bedste. Med andre ord: Det er meget let at udpege syndere, men det er langt sværere at se synderen i sig selv - uanset køn - og erkende og ikke mindst aktivt arbejde for, at kulturen og strukturerne laves om, så de bliver retfærdige. Det arbejde er ikke gjort med at hjemsende problematiske medarbejdere og såmænd heller ikke deres ledere. At de overhovedet har haft mulighed for at nå så langt, og så længe viser, at kulturen er langt dybere funderet og noget, vi har været fælles om, igen uanset køn. Derfor må kampen heller ikke reduceres til et opgør med nogle få, højt profilerede mennesker. Den virkelige forandring kræver noget langt sværere: At vi forandrer os selv - sammen. Og at vi giver plads til refleksion og fortrydelse, uden at det nødvendigvis skal ende i fordømmelse og mere eller mindre offentlige fyringer. Susanne Sayers er journalist og forfatter",
        "metadata": {
            "source": "https://www.berlingske.dk/kommentarer/kampen-mod-sexisme-handler-om-en-retfaerdig-fremtid-ikke-om-at-ofre",
            "image_url": "https://berlingske.bmcdn.dk/media/cache/resolve/image_x_large/image/134/1344369/23548257-dr-byen.jpg",
            "publication_time": "Tirsdag d. 13. oktober 2020, kl. 19.00",
            "author": null,
            "related_links": [],
            "attachments": []
        }
    }
}