{
    "version": "1.0",
    "document": {
        "id": 18778,
        "title": "Tv-stjerner affyrer kanon mod privat bolig",
        "content": "Det kunne være endt i den helt store tragedie, da et forsøg under optagelserne til det populære amerikanske tv-show \"MythBusters\" kørte helt af sporet. I den californiske by Dublin skulle en hjemmebygget kanon således stå sin prøve. Men i stedet for at sende kanonkuglen gennem de opstillede vandtønder og ind i en bagvedliggende bakke, blev kanonen affyret, så kuglen tog en himmelflugt og endte i et beboelseskvarter i nærheden. Der skulle hele to huse og en bil til, før den knap 15 kilo tunge kanonkugle var bremset, men til alt held kom ingen mennesker til skade. - Vi er frygtelig kede af det, og det er det værste, der nogensinde er sket. Kanoner har en kæmpe kraft, og den kraft kom ud af vores kontrol, siger den ene af showets to stjerneværter, Adam Savage, ifølge tv-stationen CBS. - Vi ønsker at gøre det godt igen og reparere husene, så de er så gode som nye, tilføjer han. \"MythBusters\", der tester videnskabelige teser og produceres af Discovery Channel, har eksisteret i otte år og har også herhjemme opnået en pæn succes. - Vi har da oplevet små fejl før, men aldrig noget som dette, siger programmets anden vært, Jamie Hyneman. Udtalelserne faldt, da de to værter brødebetyngede mødte op i byen Dublin og besøgte det ene af de beskadigede huse og områdets beboere, som tilsyneladende tog oplevelsen pænt. I hvert fald blev der skrevet autografer og taget billeder på livet løs. Adspurgt hvorvidt tv-seerne får optagelserne af det fatale fejlskud at se, svarede Adam Savage: - Mit indtryk er, at det under ingen omstændigheder vil blive vist.  /ritzau/",
        "metadata": {
            "source": "https://www.berlingske.dk/internationalt/tv-stjerner-affyrer-kanon-mod-privat-bolig",
            "image_url": "https://berlingske.bmcdn.dk/media/cache/resolve/image_x_large/image/69/694663/4721376-mythbusters.jpg",
            "publication_time": "Torsdag d. 08. december 2011, kl. 13.38",
            "author": null,
            "related_links": [],
            "attachments": []
        }
    }
}