{
    "version": "1.0",
    "document": {
        "id": 6069,
        "title": "Landbrugsmastodonter tjener igen kassen i udlandet",
        "content": "De to danskejede landbrugsselskaber Axzon og Idavang skovler fortsat penge på deres kæmpe farme i Østeuropa. Idavang Gruppen, der har svineproduktion i Litauen og Rusland, leverede et stærkt driftsresultat, EBITDA. Selskabet tjente i 2017 hele 161 mio. kr. ud af en omsætning på 816 mio. kroner. Fremgangen i 2017-omsætningen skyldes høje svinepriser i første del af 2017. Året før leverede Idavang et driftsoverskud på 193 mio. kr. ud af en omsætning på 708 mio. kr. Et par jyske landmandsfamilier ejer 80 procent af Idavang Gruppen, mens resten ejes af et datterselskab under Verdensbanken.  Supertankeren blandt de danske landmandsselskaber i udlandet, Axzon, fik i 2017 sit bedste resultat nogensinde. Driftsoverskuddet blev på 426 mio. kroner ud af en omsætning på godt 1,6 mia. kroner. Selskabet ejes af omkring 200 danske investorer, hovedsaglig landmænd. Blandt dem er milliardæren Anders Bundgaard samt stifter og koncernchef Tom Axelgaard. Axzon har netop skiftet navn til Goodvalley, der efter planen skal børsnoteres på Nasdaq Copenhagen i løbet af i år. Goodvalley vil bl.a. markedsføre sig på kød fra grise, der er opdrættet uden antibiotika. Axzon Gruppen består af fire landbrugs- og fødevarevirksomheder i Polen, Ukraine, Rusland og Rusland.  ",
        "metadata": {
            "source": "https://www.berlingske.dk/virksomheder/landbrugsmastodonter-tjener-igen-kassen-i-udlandet",
            "image_url": "https://berlingske.bmcdn.dk/media/cache/resolve/image_x_large/image/4/44769/20245182-svineopdrt-s-forlanger-at-minister-gr-noget-ved-svinesygdom.jpg",
            "publication_time": "Mandag d. 05. marts 2018, kl. 13.20",
            "author": "Bent Højgaard Sørensen",
            "related_links": [],
            "attachments": []
        }
    }
}