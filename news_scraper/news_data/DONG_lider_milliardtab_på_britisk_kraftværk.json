{
    "version": "1.0",
    "document": {
        "id": 15629,
        "title": "DONG lider milliardtab på britisk kraftværk",
        "content": "DONG er nu sluppet af med en af sine mest fejlslagne investeringer. DONG har således solgt det gasfyrede kraftværk Severn i Sydwales, til australske Macquarie Group’s Infrastructure and Real Assets. Det oplyser DONG tirsdag. »Beslutningsgrundlaget, der blev forelagt bestyrelsen ved købet af det walisiske gasfyrede kraftværk Severn i 2009, havde ikke en dækkende beskrivelse af pris- og markedsrisici vedrørende elmarkedet i Storbritannien. DONG Energy måtte i 2012 som følge af ændrede forhold på det europæiske gasmarked foretage en nedskrivning på Severn-værket på 1.390 mio. kr.,« hed det i Rigsrevisionens rapport. Thomas Dalsgaard, koncerndirektør i DONG Energy, siger om frasalget: »Det er lykkedes os at sælge kraftværket Severn til en tilfredsstillende pris i et vanskeligt marked. Frasalget er en vigtig del af koncernens strategi om at frasælge ikke-kerneaktiver og dermed styrke kapitalgrundlaget til gavn for selskabets fremadrettede udvikling«.  Severn producerer el til ca. 1,5 millioner britiske husstande og er et af de mest effektive naturgasfyrede kraftværker af sin slags i Storbritannien. Severn gik i kommerciel drift i november 2010.",
        "metadata": {
            "source": "https://www.berlingske.dk/virksomheder/dong-lider-milliardtab-paa-britisk-kraftvaerk",
            "image_url": "https://berlingske.bmcdn.dk/media/cache/resolve/image_x_large/image/31/310712/7028159-dong-energys-h-c-rstedsvrket-i-sydhavnen.jpg",
            "publication_time": "Tirsdag d. 10. december 2013, kl. 12.47",
            "author": "Sonny Wichmann",
            "related_links": [],
            "attachments": []
        }
    }
}