{
    "version": "1.0",
    "document": {
        "id": 11934,
        "title": "Legendarisk tv-vært vender tilbage til skærmen",
        "content": "I en årrække var han en institution i amerikansk talkshow-TV.  Men i 2015 stoppede David Letterman som vært på CBS' populære »Late Show«. Efter 33 år på skærmen. Nu vender han så tilbage. Streamingtjenesten Netflix har nemlig hyret den 70-årige komiker og TV-mand. Han skal være vært på et timelangt interview-program over seks episoder næste år, skriver New York Times.  Den amerikanske avis har også fanget Letterman til en kommentar om showet: »Lige siden jeg forlod mine forpligtelser som »Late Show«-vært, er alle kommet hen og har spurgt mig: »Hvad har du lyst til at lave?« Og jeg blev ved med at svare: »Jamen, jeg gjorde det, jeg havde lyst til.« Men det her føles præcis som det, jeg gerne vil på det her stadie i mit liv,« siger han i et telefoninterview.  Det nye Netflix-show har endnu ikke fået et navn, og Letterman må heller ikke afsløre, hvem han skal tale med i det. Som han siger om sine planer på nuværende tidspunkt, til New York Times: »Jeg har skrevet en liste med navne på folk, som jeg ved, jeg er i stand med at tale med, og det er de mennesker, jeg prøver at få til at være med. Jeg har allerede lavet en aftale med sådan en gæst, som jeg er meget glad for, men jeg har fået at vide, at jeg ikke må afsløre, hvem det er.«  Efter David Letterman forlod skærmen, har han droppet det glatbarberede look og tillagt sig et stort fuldskæg. Om skærmtrolden stadig har det, når han vender tilbage, vides ikke. David Letterman, som de fleste kender ham. Her flankeret af den tidligere amerikanske præsident, Barack Obama, som var gæst i Lettermans talkshow.Fold sammenLæs mereFoto: BRENDAN SMIALOWSKI.",
        "metadata": {
            "source": "https://www.berlingske.dk/kultur/legendarisk-tv-vaert-vender-tilbage-til-skaermen-0",
            "image_url": "https://berlingske.bmcdn.dk/media/cache/resolve/image_x_large/image/15/154186/18126736-letterman-fr-og-nu.jpg",
            "publication_time": "Onsdag d. 09. august 2017, kl. 15.14",
            "author": "Jeppe Bangsgaard",
            "related_links": [],
            "attachments": []
        }
    }
}