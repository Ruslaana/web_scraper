{
    "version": "1.0",
    "document": {
        "id": 20622,
        "title": "Dopingmistænkt kunstskøjteløber misser podiepladserne",
        "content": "Den 15-årige russer Kamila Valieva, der er centrum i en verserende dopingsag, endte firer i den individuelle konkurrence i kunstskøjteløb ved vinter-OL og dermed uden for podiepladserne. Der var skarp konkurrence i toppen af skøjtefeltet, hvor flere lagde et højt niveau for dagen. Det gjaldt især hendes landskvinder i konkurrencen, Anna Shcherbakova og Alexandra Trusova, der endte med at tage henholdsvis guld og sølv. Japanske Kaori Sakamoto endte treer i den individuelle konkurrence. Den unge Valieva lå ellers i pole position i konkurrencen, efter kunstskøjteløberne havde overstået første del tirsdag, men flere fejl kostede hende altså medaljerne. Havde hun sikret sig en medalje, måtte samtlige medaljetagere dog have ventet på at modtage dem, da den verserende dopingsag først skal afsluttes. Valieva ankom til legene i Beijing som favorit. Siden har alle øjne været rettet mod hende og skøjtebanen – på godt og ondt. Først vandt hun guld med Rusland i holdkonkurrencen, men kort efter fik hun svar på en dopingtest fra december. Den viste, at hun havde trimetazidin – et præstationsfremmende stof fra hjertemedicin – i kroppen. Efterfølgende gav Den Internationale Sportsdomstol (CAS) hende grønt lys til at konkurrere videre ved legene i Kina. Flere konkurrenter har været utilfredse med hendes tilstedeværelse. /ritzau/",
        "metadata": {
            "source": "https://www.berlingske.dk/ol/dopingmistaenkt-kunstskoejteloeber-misser-podiepladserne",
            "image_url": "https://berlingske.bmcdn.dk/media/cache/resolve/image_x_large/image/151/1517859/24012837-olympics-2022-figureskating.jpg",
            "publication_time": "Torsdag d. 17. februar 2022, kl. 15.07",
            "author": null,
            "related_links": [],
            "attachments": []
        }
    }
}