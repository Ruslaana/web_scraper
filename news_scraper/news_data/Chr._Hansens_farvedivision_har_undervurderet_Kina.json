{
    "version": "1.0",
    "document": {
        "id": 12903,
        "title": "Chr. Hansens farvedivision har undervurderet Kina",
        "content": "Chr. Hansen har tidligere ikke taget det kinesiske marked seriøst nok i selskabets farvedivision, men det er der nu rettet op, hvilket er med til at trække fremgangen i den organiske vækst i divisionen i andet kvartal af regnskabsåret 2014/2015. Det fortæller Klaus Pedersen, der er finansdirektør i Chr. Hansen. Den organiske vækst i Natural Colors var i andet kvartal af 2014/2015 på 11 pct., hvilket var en markant forbedring fra andet kvartal året før, hvor der var en negativ organisk vækst på 2 pct. Det var samtidig markant over analytikernes forventninger, som ifølge Ritzau Estimates lød på en organisk vækst på 6,0 pct. - Vi har nok tidligere troet, at vi kunne eksportere vestlige løsninger ind på det kinesiske marked. Det kan man ikke. Man er nødt til at finde mere lokale løsninger. Vi har nu investeret i et applikationscenter i Shanghai, som nu er oppe at køre, og som vi forventer ret meget af, siger Klaus Pedersen til Ritzau Finans.  Derudover har Chr. Hansen i løbet af de seneste 18 måneder skiftet hele salgsstyrken ud i den kinesiske farveforretning, da de tidligere medarbejdere ifølge Klaus Pedersen ikke var dygtige nok. Han erkender, at Chr. Hansen har undervurderet det kinesiske marked, hvor kunders behov adskiller sig en del fra de vestlige markeder. - Vi har haft og har stadig fantastisk vækst på vores kulturforretning i Kina, så vi synes normalt, at vi har det rigtig godt i Kina, men på farverne har vi ikke taget det seriøst nok. Så nu har vi fået en mere kompetent håndtering af vores kundepotentiale derude, erkender Klaus Pedersen. Mens der var fremgang på den organiske vækst, faldt driftsresultatet (EBIT) derimod en anelse til 3,1 mio. euro fra 4,0 mio. euro i andet kvartal året før. Det var samtidig lavere end de 4,7 mio. euro, som analytikere ifølge Ritzau Estimates havde ventet. Det er især udgifter til råmaterialer, der trækker ned. Men derudover er der også en negativ indvirkning fra produktmikset, mens den nye markedsstrategi i Kina også påvirker resultatet negativt.  I USA har andet kvartal derimod ikke budt på den helt store vending endnu i farvedivisionen. Her venter Chr. Hansen stadig på, at kunderne skifter de syntetiske farver ud med de naturlige farver, men der er dog mere optimisme at spore, end der har været længe. - Det er fortsat ret stille i USA. Det er selvfølgelig super positivt, at vi ser nogle af de store fødevareproducenter tale om, at de vil konvertere til naturlige farver. Vi synes derfor, at andet kvartal har bragt meget godt med sig, men der går altså et par kvartaler, inden sådanne udmeldinger afspejler sig hos os, siger Klaus Pedersen. - Vi er mere positive på USA, end vi har været længe, men vi har altså ikke set det i tallene endnu, siger han.   ",
        "metadata": {
            "source": "https://www.berlingske.dk/virksomheder/chr.-hansens-farvedivision-har-undervurderet-kina",
            "image_url": "https://berlingske.bmcdn.dk/media/cache/resolve/image_x_large/image/26/266138/8372958-cew.jpg",
            "publication_time": "Torsdag d. 09. april 2015, kl. 10.13",
            "author": null,
            "related_links": [],
            "attachments": []
        }
    }
}