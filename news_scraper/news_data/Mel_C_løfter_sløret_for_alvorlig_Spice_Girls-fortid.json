{
    "version": "1.0",
    "document": {
        "id": 9474,
        "title": "Mel C løfter sløret for alvorlig Spice Girls-fortid",
        "content": "London. Pigegruppen Spice Girls krydrede gennem halvfemserne livet for tusindvis af fans verden over. Men selv har livet som Spice Girl været lidt for krydret til tider. Netop derfor afviser gruppens tidligere Sporty Spice, Mel C, at være en del af pigebandet, når Spice Girls igen støder sammen ved en genforeningskoncert i Hyde Park næste år. Det afslører hun i et nyt interview med Mail on Sundays Event Magazine. Mel C, der lyder det borgerlige navn Melanie Chisholm, har ellers fået tilbudt den nette sum af to millioner britiske pund for at deltage i genforeningen - svarende til knap 17,5 millioner danske kroner. Men penge kan ikke købe hende til igen at være en del af pigegruppen, afslører hun ærligt i interviewet. - Det var ikke let at træffe beslutningen. Jeg gik et langt stykke af vejen med pigerne. Jeg gik til en masse møder. Men da det kom til stykket, havde jeg ikke den rigtige følelse i maven. Da jeg endelig sagde nej, følte jeg en kæmpe lettelse, siger Mel C til Mail on Sundays Event Magazine. Mens hun var medlem af Spice Girls, havde Mel C massive problemer. Hun led både af depression, spiseforstyrrelser og trænede alt for meget. Og den mølle har hun ikke lyst til at ende i igen, fortæller den ærlige Sporty Spice. - Da Spice Girls var størst, kunne jeg ikke se mig selv i spejlet, fordi jeg ikke kunne lide, hvad jeg så. Jeg sagde aldrig noget til nogen. Jeg forsøgte at skjule alt for mig selv, lyder det i interviewet. Mel C fortæller, at hendes afslag på genforeningen har skabt en akavet stemning blandt de andre medlemmer. - Det er en smule akavet i øjeblikket, hvis jeg skal være ærlig. Sådan er det nødt til at være, er det ikke? Men jeg ved, at vi kommer igennem det, siger hun. /ritzau/FOKUS",
        "metadata": {
            "source": "https://www.berlingske.dk/kultur/mel-c-loefter-sloeret-for-alvorlig-spice-girls-fortid",
            "image_url": "https://berlingske.bmcdn.dk/media/cache/resolve/image_x_large/image/17/171762/14794722-file-photograph-shows-spice-gi.jpeg",
            "publication_time": "Mandag d. 19. september 2016, kl. 07.48",
            "author": null,
            "related_links": [],
            "attachments": []
        }
    }
}