{
    "version": "1.0",
    "document": {
        "id": 19475,
        "title": "»Litteratur er ikke flødekarameller«",
        "content": "Hvorfor søgte du ind på Forfatterskolen? »Fordi jeg havde en formodning om, at man på Forfatterskolen greb litteraturen an på en anden måde, end jeg havde oplevet det i gymnasiet og på universitetet. I mange andre undervisningssammenhænge bliver litteraturen anset for at være noget ophøjet, samtidig med at man behandler den enkelte tekst, som om det er en flødekaramel, det gælder om at flå papiret af, så man hurtigst muligt kan få fingre i sukkerstadset, der gemmer sig indeni. Altså som om ethvert stykke litteratur har et skjult indhold, der ikke er umiddelbart tilgængeligt. En litteraturopfattelse, jeg på ingen måde deler, og som heller ikke, viste det sig til min store glæde, blev praktiseret på Forfatterskolen.«Er du blevet en bedre forfatter af at gå der? »Ja, det synes jeg. Bedre til at skrive og bedre til at læse. Måske mest det sidste.«Hvad er det vigtigste, du har lært? »At læse mine egne tekster mens jeg skriver dem så at sige, eller i det mindste bagefter, så jeg kan udnytte de potentialer, der er i dem. Også at blive mere bevidst om, hvad det interesserer mig at skrive om - mere eller mindre det samme, som interesserer mig i det hele taget - de klichéfyldte forestillinger, de fleste af os har om en lang række emner - nationalitet, karriere, køn, seksualitet m.m. - og i øvrigt hvad mennesker finder på at foretage sig for at udfylde tilværelsen, for at fordrive tiden, om man vil.«",
        "metadata": {
            "source": "https://www.berlingske.dk/kultur/litteratur-er-ikke-floedekarameller",
            "image_url": "https://berlingske.bmcdn.dk/media/cache/resolve/image_x_large_vertical/image/77/776757/445292-litteratur-er-ikke-fldekarameller--.jpg",
            "publication_time": "Lørdag d. 30. juli 2005, kl. 03.30",
            "author": null,
            "related_links": [],
            "attachments": []
        }
    }
}