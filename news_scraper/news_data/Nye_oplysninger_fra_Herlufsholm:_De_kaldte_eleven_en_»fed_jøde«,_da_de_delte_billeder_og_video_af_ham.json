{
    "version": "1.0",
    "document": {
        "id": 15665,
        "title": "Nye oplysninger fra Herlufsholm: De kaldte eleven en »fed jøde«, da de delte billeder og video af ham",
        "content": "»Fed jøde bliver slæbt til gaskammeret«. Sådan lød en af teksterne til billeder delt på det sociale medie Snapchat af elever på Herlufsholm Skole. Billeder af en dreng, der med tape om fødder og mund og med håndled i strips bag ryggen af to andre drenge i overværelse af yderligere fem drenge blev trukket fra et omklædningsrum til et baderum, hvor bruseren blev tændt. Episoden fra efteråret 2021 er tidligere omtalt i Berlingskes dækning af Herlufsholm, efter at TV 2 i maj sidste år i dokumentarfilmen »Herlufsholms hemmeligheder« beskrev, hvordan der forekom vold, overgreb og krænkelser blandt eleverne på skolen. MenBerlingskekunne dengang ikke beskrive, hvordan der blev delt billeder fra omklædningsrummet med en tekst som »fat jew dragged to gas chamber, 1944 colorozed (colorized,red.)«. Hvilket på dansk betyder noget i retning af »farvelagt billede fra 1944«, hvor »fed jøde bliver slæbt til gaskammeret«. Det kan Berlingske nu, efter at der netop er offentliggjort en »fornyet partshøring over de samlede omstændigheder i tilsynssagen med Herlufsholm Skole og Gods« fra Styrelsen for Undervisning og Kvalitet (STUK). Det er skolen selv, der har lagt høringen på sinhjemmeside. Nogle af drengene bag episoden i omklædningsrummet og baderummet blev senere bortvist af skolen. Herlufsholm har været genstand for stor medieopmærksomhed, siden dokumentarfilmen blev vist første gang sidste år. Hidtil har skole og styrelse særligt været uenige om, hvorvidt der kan siges at være et generelt, kulturelt problem blandt elever på Herlufsholm Kostskole. Det mener STUK, der finder »anledning til alvorlig bekymring for elevkulturen og elevtrivslen på Herlufsholm.« Det er et af hovedargumenterne for, at styrelsen i den nye partshøring varsler et påbud til Herlufsholm med seks konkrete tiltag. Blandt andet, at Herlufsholm »har en skærpet opmærksomhed i forhold til at komme en mulig tavshedskultur blandt elever på skolen til livs«. Og »at skolen omgående inddrager forældre og relevante myndigheder, herunder vurderer, om der skal foretages anmeldelse til politiet, hvis der er oplysninger om mulige strafbare forhold vedrørende skolens elever«. Som beskrevet iBerlingskefredag vurderer STUK, at Herlufsholm kan blive pålagt at skulle tilbagebetale 27 millioner kroner af tidligere modtaget statstilskud, fordi skolen »ikke overholder og ikke har overholdt frihed og folkestyre-kravet«. Det er en pæn sjat af de rundt regnet 50 millioner kroner, Herlufsholm får i statstilskud årligt. De seneste fem år har Herlufsholm fået 256,1 millioner kroner i tilskud. Det seneste årti 516,7 millioner kroner. Men skolen lever »ikke i tilstrækkelig grad« op til reglerne om, at »eleverne som minimum skal overholde almene normer for god orden og godt samvær for elever på en institution, hvor der er respektfulde relationer,« mener STUK. STUK har dog intet at bemærke til kvaliteten af undervisningen, »da skolens resultater i både grundskole og gymnasium ligger over landsgennemsnittet«. I partshøringen forholder STUK sig også til skolenstidligere bestyrelse, der med Torben von Lowzow som formand også talte blandt andre ungdomsforsker og professorNoemi Katznelsonfra Aalborg Universitet. Styrelsen mener, at der »fortsat er grundlag for at fremsætte alvorlig kritik af skolens tidligere bestyrelse«, hedder det. Herlufsholm fik i august sidste år helt ny bestyrelse og helt ny rektor. »Men det er klart,« lød det da fra den nye rektor,Gitte Nørgaard, »at der ligger et arbejde foran os med at sikre, at Herlufsholm er en skole, hvor dannelse, faglighed og et godt kammeratskab går hånd i hånd, og som elever og forældre er trygge ved og stolte af at have tilknytning til«. Høringen afslører ligeledes, at STUK på en række punkter forholder sig kritisk til en uvildig advokatundersøgelse bestilt af skolen, udført af partner Henrik Græsdal fra advokatfirmaet Elmann og offentliggjort i oktober sidste år. Undersøgelsenkonkluderer, at der ikke er grundlag for at hævde, at der er et generelt, kulturelt problem. Men STUK er »ikke er enig i advokatens vurdering«. Styrelsen konkluderer i stedet, »at elevkulturen har været uforenelig med frihed og folkestyre-kravet, og at skolens imødegåelse heraf har været helt utilstrækkelig,« hedder det. Partshøringen gennemgår flere sager, der allerede er blevet beskrevet i medier som Berlingske og i TV 2-dokumentaren. Sagerne betød blandt andet, at prins Christian i juni 2022 blev meldt ud af Herlufsholm, og at prinsesse Isabella ikke skulle begynde på skolen efter sommerferien. Men det er styrelsens »foreløbige vurdering, at skolen også i indeværende skoleår har haft elevepisoder, der vedrører uacceptabel elevadfærd og skolens elevkultur på kostafdelingen«. STUK henviser på baggrund af oplysninger fra skolen selv til »hændelser med uacceptabel elevadfærd« i forbindelse med et fugleskydningsarrangement i august 2022, »hvorefter fem elever kortvarigt blev hjemsendt, og fire elever modtog advarsler«. På samme måde oplyser en uddannelsesleder til STUK i oktober sidste år, at der »har været underlæggende subkulturer, hvor man ikke har fået taget hånd om det, der handler om adfærdsregulering«. »For eksempel har nogle elever taget deres opførsel fra PØ-kamp med videre i dagligdagen,« skriver styrelsen om et arrangement, hvor elever fra 3. g skal forsvare en ø over for yngre elever. Herlufsholm henviser i et skriftligt svar til Berlingske til, at skolen siden foråret 2022 har »arbejdet målrettet med at komme uacceptabel opførsel til livs, styrke trivslen og sørge for, at skolen er et godt sted at lære og være for alle«. Derfor mener Herlufsholm, at mange af tiltagene i det varslede påbud fra STUK er »implementeret eller iværksat«, hvilket styrelsen »ikke tager højde for i den seneste partshøring«. Efter det seneste tilsynsbesøg vedtog skolen enhandlingsplanfor øget trivsel. Men af partshøringen fremgår, at styrelsen ikke mener, at »den pågældende handlingsplan i sin nuværende form er tilstrækkelig«. Over for Berlingske giver skolen udtryk for, at »STUK tegner et generaliserende billede af, at Herlufsholms elever generelt ikke evner at overholde almene normer for god opførsel og respektfulde relationer«. »Det er vi simpelthen ikke enige i,« understreger skolen: »For det første er det urimeligt at lægge alle skolens elever til last, når et mindretal ikke kan opføre sig ordentligt. For det andet oplever vi, at eleverne over en bred kam har været dybt engagerede i arbejdet med at forbedre trivslen på skolen.« Herlufsholm henviser til, at såvel en ekstern, pædagogisk rapport udarbejdet for skolen af Nordic Learning, og advokatundersøgelsen konkluderer, at »der ikke er tale om et generelt kulturelt problem« blandt skolens elever. »Vi har ikke fået nogen forklaring på, hvorfor STUK i modsætning til de eksterne eksperter mener det modsatte,« skriver Herlufsholm til Berlingske. Af partshøringen fremgår det, at det er »styrelsens foreløbige vurdering, at skolens beskrivelse af episoderne som »lommer«, »subkultur« eller »et element af elevkulturen« er udtryk for, at skolen ikke har anerkendt omfanget og karakteren af skolens udfordringer med elevkulturen«. Herlufsholm henviser i svaret til Berlingske til den seneste nationale trivselsmåling gennemført i december 2022. Den viser forHerlufsholms gymnasieelever,at der »er fremgang at spore i samtlige fem trivselskategorier«. »Her er det især nævneværdigt, at elevernes oplevelse af omfanget af mobning falder på fire ud af fem parametre, og at eleverne er blevet gladere for at gå i skole,« skriver skolen. Men STUK fastholder i partshøringen, at man »uanset at trivselsmålingerne« vurderer, »at der finder mobning af elever på sted skolen«. Denne artikel er 26. januar 2023 blevet opdateret med en oplysning om, at »nogle af drengene bag episoden i omklædningsrummet og baderummet blev senere bortvist af skolen«.",
        "metadata": {
            "source": "https://www.berlingske.dk/metropol/nye-oplysninger-fra-herlufsholm-de-kaldte-eleven-en-fed-joede-da-de-delte",
            "image_url": "https://berlingske.bmcdn.dk/media/cache/resolve/image_x_large/image/163/1638477/24324577-.jpg",
            "publication_time": "Mandag d. 23. januar 2023, kl. 19.13",
            "author": "Jens Ejsing",
            "related_links": [],
            "attachments": []
        }
    }
}