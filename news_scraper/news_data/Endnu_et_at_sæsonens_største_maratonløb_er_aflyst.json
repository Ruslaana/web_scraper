{
    "version": "1.0",
    "document": {
        "id": 17549,
        "title": "Endnu et at sæsonens største maratonløb er aflyst",
        "content": "Chicago Marathon 11. oktober er aflyst på grund af coronapandemien. Det oplyser arrangøren mandag ifølge Reuters. Maratonløbet i den amerikanske millionby er et af seks, der indgår i den prestigefyldte løbsserie World Marathon Majors, og tiltrækker normalt omkring 45.000 deltagere. I juni blev løbene i New York City og Berlin, der også begge indgår i serien, aflyst. Ligeledes på grund af virusudbruddet. Boston har også aflyst sit maraton, efter i første omgang at have rykket løbet fra april til september. Der er stadig håb om at afvikle London Marathon, der er blevet rykket fra 26. april til 4. oktober. Maratonløbet i Tokyo, der som det eneste asiatiske er del af løbsserien, blev afviklet den 1. marts. Men kun eliteløbere havde lov til at deltage. /ritzau/ ",
        "metadata": {
            "source": "https://www.berlingske.dk/sport/endnu-et-at-saesonens-stoerste-maratonloeb-er-aflyst",
            "image_url": "https://berlingske.bmcdn.dk/media/cache/resolve/image_x_large/image/131/1313833/23470965-files-athletics-marathon-chicago-health-virus.jpg",
            "publication_time": "Mandag d. 13. juli 2020, kl. 23.07",
            "author": null,
            "related_links": [],
            "attachments": []
        }
    }
}