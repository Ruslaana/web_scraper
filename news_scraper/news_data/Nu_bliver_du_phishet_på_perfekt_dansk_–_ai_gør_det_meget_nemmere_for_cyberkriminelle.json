{
    "version": "1.0",
    "document": {
        "id": 86,
        "title": "Nu bliver du phishet på perfekt dansk – ai gør det meget nemmere for cyberkriminelle",
        "content": "Der er en god grund til, at »nigerianske prinser« ikke taler dansk. Når de vestafrikanske svindelgrupper har sendt mails ud i hele verden, har det været i succesfulde variationer på engelsk, tysk, fransk, spansk og stort set alle andre større sprog. Der er omvendt ikke meget held i at sende mails på meget gebrokkent dansk, der stråler så meget af Google Translate, at selv ikke en doven svindler er dum nok til at prøve at slippe afsted med det. Det samme har også været gældende for de phishingmails, der forsøger gennem ubesindige klik og åbning af filer at få adgang til vores computere og derfra større it-systemer. Det er dog ikke tilfældet mere. Fra at være et lille svært tilgængeligt sprog med små seks millioner talende på verdensplan er dansk pludselig blevet langt mere tilgængeligt. De store sprogmodeller, anført af GPT-4o, har gjort det muligt at lave meget overbevisende mails – og svindelmails – på dansk. Phishing er stadig hackernes og de cyberkriminelles foretrukne angrebsvej. Mere end 80 procent af alle angreb starter med en mail eller sms, og i de mere organiserede cyberkriminelle grupperinger har man ofte en person, hvis eneste ansvar det er at forsøge at skabe adgang på denne måde. Nu har de fået et værktøj til at skabe endnu mere overbevisende mails. Betyder det så noget, om vi bliver forsøgt narret på dansk eller engelsk? Forskningen viser, at det gør det. Mennesker har en tendens til at være skeptiske og rationelle på senere tillærte sprog, mens vi reagerer mere følelsesmæssigt på vores modersmål. Og at reagere med følelser som nysgerrighed eller frygt er præcis det, som man ønsker, når man sender en phishingmail ud. Det gør nemlig, at folk klikker, hvor de ikke burde gøre det. Den sproglige voldgrav, som vores lille sprogområde har udgjort, er desværre væk, og vi ser ind i en fremtid med flere og mere sofistikerede phishingmails, der uden modtræk vil gøre det danske samfund endnu mere udsat for cyberangreb. I mange år har det altoverskyggende paradigme inden for cybersikkerhed for medarbejdere været it-sikkerheds- eller awarenesskurser. Gerne som e-læring og med en quiz til sidst. Det skal man uden tvivl blive ved med, men virksomheder er også nødt til at gøre mere for at sikre medarbejdernes sikkerhedsbevidsthed. Det gøres bedst ved at tage hackernes yndlingsangrebsmetode – phishing – og sikre, at medarbejderne er modstandsdygtige over for den. Udover at træne medarbejderne i at spotte phishingmails har phishingkampagner også den store fordel, at man får et langt bedre datagrundlag til at vurdere det samlede sikkerhedsniveau. Det bliver også muligt at se, hvilke medarbejdere der ligger under det ønskede niveau, og blive bevidst om, hvor der skal sættes ind for at højne niveauet på tværs af organisationen. Mange organisationer laver heldigvis allerede phishingkampagner, men desværre bliver det ofte til en enkeltstående omgang – og i nogle tilfælde kun en enkelt mail, man forsøger sig med. Hvis man vil udnytte potentialet, er det nødvendigt at gå mere strategisk til værks. Først ved at finde ud af, hvad niveauet egentlig er blandt medarbejderne, så ved at lave en langsigtet plan for, hvordan man vil øge det. Her kan man med fordel række ud til eksperter og sikre, at man går til udfordringen på den bedst mulige måde og får et retvisende billede af, hvordan ens sikkerhedsniveau egentligt er. Næste skridt er at finde ud af, hvordan man vil sikre, at de medarbejdere, der udgør en sikkerhedsrisiko, bliver løftet til et tilfredsstillende niveau. Derved kan de være med til at være et værn mod angreb i stedet for at muliggøre dem. Sprogmodellerne bliver kun bedre. Det bliver kun nemmere for de cyberkriminelle at lave overbevisende phishingmails. Derfor er det nu, man skal sætte ind og sikre, at sikkerhedsniveauet og sikkerhedsbevidstheden er høj nok blandt ens medarbejdere. Om få år er det nemlig ikke kun tekst vi skal være på vagt for – det vil også være både lyd og video på perfekt dansk. Christian Grubb er cybersikkerhedsekspert hos PA Consulting ",
        "metadata": {
            "source": "https://www.berlingske.dk/kommentatorer/nu-bliver-du-phishet-paa-perfekt-dansk-ai-goer-det-meget-nemmere-for",
            "image_url": "https://berlingske.bmcdn.dk/media/cache/resolve/image_x_large/image/181/1817119/24752121-foto-marko-aliaksandrbigstock.jpg",
            "publication_time": "Torsdag d. 01. august 2024, kl. 18.18",
            "author": null,
            "related_links": [],
            "attachments": []
        }
    }
}