{
    "version": "1.0",
    "document": {
        "id": 3614,
        "title": "Midtjysk sygehus låner personale og natlukker lokale akutklinikker",
        "content": "Det midtjyske regionshospital i Gødstrup har store problemer med at fylde vagtplanen ud i sommermånederne. Derfor må man i en periode låne personale fra flere lokalklinikker i området. Det skriver Region Midtjylland i en pressemeddelelse. Konsekvensen er, at akutklinikkerne i Lemvig og Holstebro må lukke helt eller delvist fra juli og frem til midten af august, fordi der mangler hænder. »Der er et betydeligt pres på Regionshospitalet Gødstrup. Derfor er vi nødt til at prioritere vores personaleressourcer til pleje og behandling af alvorligt syge patienter,« siger regionsrådsformand Anders Kühnau (S) i meddelelsen. Akutklinikken i Lemvig lukker helt fra 1. juli og frem til 14. august, mens den i Holstebro lukker om natten i samme periode. Lukningen betyder, at borgerne i området i perioden må søge mod alternative sygehuse. Borgere omkring Lemvig kan søge mod Holstebro i dagstimerne. Men hvis man som borger i og omkring Lemvig, Struer og Holstebro er ude for et uheld i nattetimerne, så må man tage turen til Gødstrup for at modtage behandling. Har man akut brug for lægehjælp, så skal man – som man plejer – kontakte enten sin læge eller Lægevagten. Anders Kühnau ærgrer sig over, at man er nødt til at lukke helt eller delvist for nogle af de lokale akutklinikker. »Det kommer desværre til at betyde, at der er borgere med eksempelvis mindre sår og skader, som i perioden får længere vej til behandling. Det beklager vi, men situationen kræver det,« siger han. Regionshospitalet Gødstrup er et fusionssygehus, som er en sammenlægning af sygehusene i Herning og i Holstebro. Personalemanglen har i den seneste periode blandt andet vist sig ved, at sygehuset også har måtte aflyse mange planlagte operationer. /ritzau/",
        "metadata": {
            "source": "https://www.berlingske.dk/danmark/midtjysk-sygehus-laaner-personale-og-natlukker-lokale-akutklinikker",
            "image_url": "https://berlingske.bmcdn.dk/media/cache/resolve/image_x_large/image/156/1563355/24131389-struer-kommune-kommunegrnsesk.jpeg",
            "publication_time": "Onsdag d. 22. juni 2022, kl. 20.51",
            "author": null,
            "related_links": [],
            "attachments": []
        }
    }
}