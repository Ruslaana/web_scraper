{
    "version": "1.0",
    "document": {
        "id": 13773,
        "title": "Dansk instruktør udtaget til hovedkonkurrence om Guldpalmen",
        "content": "Instruktøren Nicolas Winding Refns film \"The Neon Demon\" er udtaget til hovedkonkurrencen om prisen den Gyldne Pamle på dette års Cannes Filmfestival. Det oplyser festivalen. Filmen får dansk premiere 9. juni og omhandler ifølge en pressemeddelelse fra instruktøren om \"vores generations besættelse af skønheden og det perfekte ydre\". Dramaet i \"The Neon Demon\" udspiller sig i Los Angeles i USA blandt en lille gruppe kvinder, som er så besatte af perfektionisme, at de ikke skyer nogle midler i kampen mod deres nye smukke og unge konkurrent. Nicolas Winding Refn vandt Guldpalmen for bedste instruktør for filmen \"Drive\" for fem år siden. Blandt de kreative kræfter i \"The Neon Demon\" er der flere gengangere fra Nicolas Winding Refns tidligere film. Blandt andet har klipper Matthew Newman og komponist Cliff Martinez fra \"Drive\" og \"Only God Forgives\" igen været med på holdet.  Nicolas Winding Refn startede i 1992 på filmskolen i København. Han valgte dog at droppe uddannelsen for i stedet at lave filmen \"Pusher\" om det københavnske misbrugsmiljø, hvilket blev Nicolas Winding Refns gennembrud. Ud over Nicolas Winding Refn har også de danske instruktører Lars von Trier og Bille August tidligere vundet Guldpalmen på filmfestivalen i Cannes. For tredje gang skal filminstruktør Woody Allen åbne festivalen med premieren på sin nye film \"Café Society\", som foregår i 1930'ernes Hollywood. Festivalen bliver især brugt til at fremvise europæiske film. Både filmstjerner, instruktører og producere deltager i festivalen, der bliver massivt dækket af medier fra hele verden. /ritzau/",
        "metadata": {
            "source": "https://www.berlingske.dk/kultur/dansk-instruktoer-udtaget-til-hovedkonkurrence-om-guldpalmen",
            "image_url": "https://berlingske.bmcdn.dk/media/cache/resolve/image_x_large/image/21/215683/12980305-france-cannes-film-festival-2014.jpg",
            "publication_time": "Torsdag d. 14. april 2016, kl. 12.02",
            "author": null,
            "related_links": [],
            "attachments": []
        }
    }
}