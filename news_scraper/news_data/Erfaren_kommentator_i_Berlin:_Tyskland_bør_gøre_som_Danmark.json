{
    "version": "1.0",
    "document": {
        "id": 20624,
        "title": "Erfaren kommentator i Berlin: Tyskland bør gøre som Danmark",
        "content": "Efter valget har tysk politik brug for en ny begyndelse, der er sit navn værdigt. Over en tredjedel af tyskerne gav ved valget 23. februar deres stemmer til prorussiske partier til venstre, men især til højre på det politiske spektrum. Det drejer sig om partierne Die Linke, Bündniss Sahra Wagenknecht og Alternative für Deutschland. Partierne i den afgående regeringskoalition bestående af ​​socialdemokraterne i SPD, De grønne og det liberale FDP, der kollapsede i november, blev til gengæld straffet hårdt: SPDs kansler, Olaf Scholz, blev nærmest stemt ud af embedet. De Grønne fik et skuffende resultat, og FDP blev smidt helt ud af Forbundsdagen. De to konservative søsterpartier, CDU og CSU, opnåede heller ikke nogen enestående succes med 28,6 procent. Ikke desto mindre er det nu op til deres kanslerkandidat, Friedrich Merz, at danne en ny regering. Faktisk kan dette valg kun fortolkes på én måde: Tysk politik må ikke fortsætte som hidtil. Den skal frigøre sig fra tomme ritualer og fraser fra et fuldstændig hermetisk lukket politikersprog. Og den nye regering må under ingen omstændigheder – som den foregående gjorde det – skrive en koalitionsaftale fuld af detaljer og særlige løfter til bestemte vælgergrupper. Hvis ikke det lykkes CDU/CSU, som nu formentlig kommer til at regere med SPD, at sætte klare prioriteter – når det gælder forsvaret, begrænsningen af den illegale indvandring og frigørelsen af økonomien fra bureaukratiske lænker – så kan Friedrich Merz blive den sidste kansler i en æra. Lykkes det ham ikke at bryde med traditionerne, kan det politiske højre hurtigt overhale den politiske midte. Desværre viser det sig allerede nu, at i hvert fald socialdemokraterne endnu ikke har forstået, hvor kritisk situationen er. »Netop derfor burde Tyskland nu i højere grad turde gøre som Danmark. Tyskerne elsker alligevel deres nordlige naboer – for de mere menneskelige skoler, det flotte møbeldesign og (hvis man har oplevet det) også for Københavns kulinariske eksplosion,« skriver Susanne Gaschke (billedet).Fold sammenLæs mereFoto: Horst Galuschka/AP/Ritzau Scanpix. Partiet, som nu ligger på 16 procent, vil, efter at koalitionsforhandlingerne snart begynder, i fuld alvor afholde en undersøgelse blandt sine medlemmer for at afgøre, om de virkelig skal deltage i regeringen. En medlemsundersøgelse, der spilder værdifuld tid! På et tidspunkt, hvor USA ser ud til at vende sig væk fra Europa og fra Tyskland, og hvor Tyskland så hurtigt som muligt har brug for en sikkerhedspolitisk tilforladelig regering! Det var en af Friedrich Merz' første fejl, at han fra starten ville tage sig tid frem til påske til at danne en regering i stedet for at sætte tempoet op. Den nye Forbundsdag skal konstitueres inden for 30 dage efter valget. Hvorfor kan man ikke blive enige om en koalitionsregering inden for 30 dage? Men i de senere år – især efter coronapandemien – har Tyskland vænnet sig til, at alt må tage evigheder. At penge ikke spiller nogen rolle. Og at man bare skal ignorere problemer så længe, at folk vænner sig til dem: Hvad enten det er drab begået af mentalt forstyrrede migranter, det forfaldne transportsystem eller afindustrialiseringen af ​​landet, som sker i en manisk, overivrig klimapolitiks navn. Problemet er bare, at folk ikke vænner sig til det. De stemmer på ekstreme partier. Netop derfor burde Tyskland nu i højere grad turde gøre som Danmark. Tyskerne elsker alligevel deres nordlige naboer – for de mere menneskelige skoler, det flotte møbeldesign og (hvis man har oplevet det) også for Københavns kulinariske eksplosion. Men i hvert fald SPD taler ikke gerne om den meget robuste immigrationspolitik og den meget solidariske danske støtte til Ukraine. Det burde den nye regering til gengæld gøre. Den burde orientere sig i retning af den konstruktive, venlige nationale stolthed, der gør det muligt for danskerne at elske og beskytte deres land. Selvfølgelig har det siden nationalsocialismens rædsler ikke været let med stoltheden i Tyskland. Men det burde være muligt at udvikle en vilje til at gøre sig gældende, som på den ene side underminerer den politiske ekstremisme, og som på den anden side undgår at relativisere de nazistiske forbrydelser. Det er det håb, Friedrich Merz skal leve op til. Susanne Gaschke er politisk kommentator ved den schweiziske avis Neue Zürcher Zeitung i Berlin Oversat til dansk af Solveig Gram Jensen ",
        "metadata": {
            "source": "https://www.berlingske.dk/analyse/erfaren-kommentator-i-berlin-tyskland-boer-goere-som-danmark",
            "image_url": "https://berlingske.bmcdn.dk/media/cache/resolve/image_x_large/image/189/1894877/24900595-file-photo-german-chancellor-of-the-social-democr.jpg",
            "publication_time": "Lørdag d. 01. marts 2025, kl. 06.20",
            "author": null,
            "related_links": [],
            "attachments": []
        }
    }
}