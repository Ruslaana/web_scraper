{
    "version": "1.0",
    "document": {
        "id": 21650,
        "title": "Har du ekstra penge på bankbogen, så er her vejen til en ekstra skattegevinst. Den kan hentes både i år og næste år",
        "content": "Julen er slut for i år, og nytåret står for døren. Men her i de sidste dage af 2024 kan mange tusinde danskere med fordel give deres pension en ekstra gennemgang. Det lyder måske nok lidt kedeligt, men nye skatteregler gør, at der faktisk er en pæn lille gevinst at hente. Det drejer sig om de danskere, der har en månedsløn på mellem 54.000 og 65.000 kroner. Med en sådan månedsløn betaler de på nuværende tidspunkt topskat, men nye skatteregler træder i kraft i starten af 2026, og herefter vil de ikke længere betale topskat. Til den tid kommer de kun til at betale den nye mellemskat, og det er her, at der gemmersig en mindre privatøkonomisk finte. »Der er sikkert en million ting, du skal nå inden nytår, men hvis du skal fokusere på en ting, så lad det være pensionen,« siger formueekspert og privatøkonomisk rådgiver hos Nykredit Jeanette Kølbek. Hun fremhæver, at hvis dem, som ryger fra top- til mellemskat i 2026, indbetaler 100.000 kroner ekstra til pensionen inden udgangen af 2025, så vil man få et fradrag i topskatten, og det har en værdi på 15.000 kroner. Omvendt hvis man venter til de nye skatteregler er trådt i kraft fra 2026, så betaler man ikke længere topskat, men kun den nye mellemskat. Det betyder, at fradraget ved ekstra pensionsindbetalinger kun har en værdi på 7.500 kroner, hvis man indbetaler de 100.000 kroner. Værdien af det fradrag, man får ved den ekstra indbetaling, er således dobbelt så høj, hvis man når det, inden vi kommer frem til 2026. »Hvis du alligevel planlægger at give din pensionsopsparing et kærligt skub, er det en god idé at gøre det allerede i år og udnytte de muligheder, som 2024 bringer,« siger Jeanette Kølbek. Den nye skattereform blev vedtaget i foråret 2024, men træder altså først i kraft ved indgangen til 2026. Den betyder blandt andet, at man laver den nuværende topskat om til henholdsvismellemskat, topskat og top-topskat. Samlet set er der skattelettelser for ti milliarder kroner på vej til danskerne, og reformen skal gerne få danskerne til at arbejde noget mere. Men det er kun de omkring 270.000 danskere, som går fra at betale den nuværende topskat og til kun at betale mellemskat i 2026, som får en fordel ved at afsætte ekstra til pension i løbet af i år og næste år. Personer i denne mellemgruppe har en årlig indkomst før skat på mellem 640.100 kroner og 776.500 kroner i 2024. Jeanette Kølbek understreger, at hvis man ikke laver indbetalinger i løbet af de sidste dage her i år, kan man stadig nå det i det nye år og få det ekstra fradrag i 2025. Hun anbefaler dog, at man sørger for at tage stilling til, om man vil gøre det allerede i år, og understreger samtidig, at manøvren kræver, at man har budgettet til at kunne gøre det. Privatøkonom og formueekspert fra Nykredit Jeanette Kølbek fremhæver, at selvom det for mange tusinde danskere kan være en fordel at betale ekstra ind til pension i år og næste år, så er det vigtigt, at man har budgettet til at kunne klare det.Fold sammenLæs mereFoto: Niels Ahlmann Olesen.  »Det er meget tillokkende at indbetale lidt ekstra på en fradragsberettiget pensionsordning inden 2026, så du kan få et større fradrag. Men inden du giver dig i kast med det, vil jeg gerne understrege, at det kommer med en pris. For pengene er låst frem til pensionsalderen,« siger Jeanette Kølbek og fortsætter: »Derfor vil jeg anbefale at benytte sig af muligheden, hvis der er luft i økonomien til at lave et indskud, og hvis du med al sandsynlighed ikke får behov for pengene inden pensionsalderen,« siger Jeanette Kølbek. Hvis man tjener så meget, at man også betaler topskat efter 2026, er effekten af indbetalingerne til pensionen uændret. Der er ingen ekstra fordel ved at betale mere ind i år eller næste år. Og hvis man ryger helt op i den nye top-topskat fra 2026, kan det bedst betale sig at vente med højere pensionsindbetalinger, for så fårman større fradrag til den tid. Forbrugerøkonom i Nordea Ida Marie Moesby er meget enig med Jeanette Kølbek. Ida Marie Moesby fremhæver, at der i den nye skattereform ligger en omfordeling fra dem, som ryger helt op i den nye top-topskat, og så til de mange tusinde i mellemgruppen, der får en skattelettelse, fordi de går fra den nuværende topskat og til kun at betale den fremtidige mellemskat. De, som er i denne mellemgruppe, får en skattelettelse fra 2026, og de kan samtidig have fordel af at betale et ekstra beløb ind til pensionen i den kommende tid. Ida Marie Moesby fremhæver i den sammenhæng, at når man indbetaler penge til pensionen, er det et spørgsmål om at skubbe et forbrug, man kunne have nu, men som man i stedet for kan have som pensionist. Det afgørende er, om man vil gå ned i indkomst nu for i stedet at have flere pengemellem hænderne den dag, man går på pension. »Der kan være mange årsager til, at danskerne betaler ekstra ind til pensionen. Vores undersøgelser viser, at en af de ting, som danskerne sparer op til, er muligheden for at kunne trække sig tidligere tilbage fra arbejdsmarkedet,« siger Ida Marie Moesby. Forbrugerøkonom i Nordea Ida Marie Moesby påpeger, at når man betaler penge til pensionen, er det et spørgsmål om at skubbe et forbrug, man kunne have nu, men som man i stedet for kan have som pensionist. Det er vigtigt at holde sig for øje.Fold sammenLæs mereFoto: Linda Kastrup. Hun fremhæver, at hvis man allerede nu ved, at man vil gøre brug af det ekstra fradrag og også vil betale ekstra ind til pension i det nye år, kan det betale sig at lave indbetalingen så tidligt som muligt. »På den måde får man et større afkast af de ekstra indbetalinger til pension,« siger Ida Marie Moesby. Inden man starter med de ekstra indbetalinger, er det også vigtigt lige at huske, hvilken ordning man gør det på. Hvis man allerede har indbetalt op til det maksimum, som du kan få fradrag for på ratepensionen i 2024, skal den ekstra pension betales ind på en livsvarig livrente for at få fradrag for indbetalingen. Jeanette Kølbek påpeger, at man alternativt kan vente med at indbetale til 2025 og fylde op på ratepensionen i det nye år. Her skal man lige huske, hvad der er indbetalt til via ens arbejdsgiveradministrerede pensionsordning, hvis man har sådan en.",
        "metadata": {
            "source": "https://www.berlingske.dk/oekonomi/har-du-ekstra-penge-paa-bankbogen-saa-er-her-vejen-til-en-ekstra",
            "image_url": null,
            "publication_time": "Torsdag d. 26. december 2024, kl. 18.46",
            "author": "Frederik M. Juel",
            "related_links": [],
            "attachments": []
        }
    }
}