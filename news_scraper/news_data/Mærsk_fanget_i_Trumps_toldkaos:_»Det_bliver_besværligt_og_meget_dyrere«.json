{
    "version": "1.0",
    "document": {
        "id": 3081,
        "title": "Mærsk fanget i Trumps toldkaos: »Det bliver besværligt og meget dyrere«",
        "content": "Handelskrigen mellem USA og Kina når hele tiden nye højder. Midt i det hele står store globale containerrederier som danske Mærsk fanget og må følge med på sidelinjen. Selskabet kan fra den placering blot iagttage, hvordan de to lande vælter striber af toldsatser ned over hinanden. I påsken leverede amerikanerne endnu et tiltag – en afgift på alle kinesiskbyggede skibe, som ankommer til en havn i USA. Det ventes at få konsekvenser for verdenshandlen og rederierne. Gebyret vil træde i kraft om 180 dage, og formålet er at sætte gang i skibsbygningen på amerikanske værfter. Derfor vil det fremover koste 120 dollar pr. container for udenlandske rederier som Mærsk at bruge kinesiske skibe i USA. Kina er det land i verden, der fremstiller flest skibe. Det drejer sig om hvert tredje skib ifølge The Wall Street Journal. For Mærsk udgør de kinesiske skibe omkring 20 procent af den nuværende flåde og 80 procent af ordrebogen fremover, viser tal fra konsulenthuset Xeneta. Her understreger chefanalytiker Peter Sand, at det vil føre til stigende omkostninger for rederierne, der i sidste ende til en vis grad havner hos kunderne eller kan komme til at betyde, at der vil være varer, det ikke kan betale sig at sejle med. »Rederierne vil i videst muligt omfang forsøge at få de kinesiskbyggede skibe væk fra USA. Det er meget nemmere sagt end gjort, fordi de her skibe er bygget til en særlig forbindelse, og vi ved, at alle de store rederier har mange kinesiskbyggede skibe, som er lavet til USA-ruter. Det bliver besværligt og meget dyrere,« siger Peter Sand. Samme vurdering har Lars Jensen, stifter og direktør for shippingrådgivningsvirksomheden Vespucci Maritime. »Alle rederier inklusive Mærsk har en hel del skibe, der er bygget i Kina. De må forsøge at bytte rundt på, hvor de bruger deres skibe. I det omfang, det her kommer til at medføre øgede udgifter, må man forvente, at det bliver lagt over på kunderne,« siger han. Meldingen kommer fra det amerikanske midt i toldkrigen mellem USA og Kina, der i forvejen er ophedet. »Trump-administrationen vil begynde at ændre på Kinas dominans, adressere trusler for de amerikanske forsyningskæder og skabe efterspørgsel på skibe bygget i USA,« lyder det fra handelsrepræsentant Jamieson Greer i en pressemeddelelse. Mærsk oplyser i en skriftlig kommentar, at selskabet følger udviklingen tæt. »Vi har forberedt os på en række scenarier og vil være i direkte kontakt med vores kunder efter vores gennemgang af denne seneste udvikling,« skriver Mærsk. Det nye tiltag mod kinesiske skibe forventes at skade både verdenshandlen og de enkelte rederier.Fold sammenLæs mereFoto: John G. Mabanglo/EPA/Ritzau Scanpix (arkiv). Den amerikanske regering havde oprindelig overvejet et gebyr på op mod 9,9 millioner kroner pr. levering, men den er i stedet blevet fastlagt ud fra vægt og stiger gradvist år for år. »Nogle skibe med under 4.000 containere er helt undtaget, hvorimod de største skibe kan løbe op i ti millioner dollar, hvis de bliver sejlet af et kinesisk rederi,« siger Lars Jensen fra Vespucci Maritime, der dog understreger, at tiltaget skal i høring i USA i maj. Derudover opkræves gebyret kun én gang i stedet for, hver gang et skib sejler igennem en havn. Det er også opsigtsvækkende, at det tilsyneladende bliver indført permanent. »I coronatiden havde vi en fornemmelse af, at det ville være overstået på et tidspunkt, men her sidder vi med en situation, hvor man ikke rigtig har en sikkerhed for, at det går over på et tidspunkt,« siger Peter Sand fra Xeneta. Donald Trump underskrev i sidste uge en bekendtgørelse, der pålagde den nationale sikkerhedsrådgiver, Mike Waltz, og lederne af forskellige føderale agenturer at udarbejde planer for at genoplive den amerikanske skibsbygning og skabe arbejdspladser. Verdens tredjestørste containerrederi, franske CMA CGM, har advaret mod, at gebyret vil ramme alle rederier hårdt. Og spørger man Peter Sand fra Xeneta, er han enig i den vurdering. »Kigger man helt simpelt på det her, er det negativt for verdenshandlen, og det er negativt for rederierne,« siger han. Kina og USA har begge eskaleret handelskrigen flere gange. USA har nu en told på 145 procent på kinesiske varer, mens den lyder på 125 procent den anden vej. Onsdag nat sagde Donald Trump dog, at han forventer, at den høje toldsats mod Kina vil blive mindsket »betragteligt«. »145 procents told er meget højt, og den bliver ikke så høj. Den kommer ikke til at være i nærheden af at være så høj. Den vil blive sat betragteligt ned. Men den bliver ikke nul,« sagde Donald Trump til journalister i Det Ovale Kontorifølge CNN. Udtalelsen kom, da Trump blev spurgt til, at USAs handelsminister, Scott Bessent, angiveligt skullehave sagttil en række private investorer, at man forventer en deeskalering i striden med Kina »i en meget snarlig fremtid«. Trump gav desuden udtryk for, at han håber, at Kinas præsident, Xi Jinping, vil komme til forhandlingsbordet, og han lovede at være »meget flink«: »I sidste ende er de nødt til at lave en aftale med os, ellers kan de ikke være til stede i USA, og vi vil gerne have, at de er involveret.«",
        "metadata": {
            "source": "https://www.berlingske.dk/virksomheder/maersk-fanget-i-trumps-toldkaos-det-bliver-besvaerligt-og-meget",
            "image_url": "https://berlingske.bmcdn.dk/media/cache/resolve/image_x_large/image/191/1914243/24936875-kina-er-det-land-i-verden-der-producerer-flest-sk.jpg",
            "publication_time": "Onsdag d. 23. april 2025, kl. 20.31",
            "author": "Lasse Friis",
            "related_links": [],
            "attachments": []
        }
    }
}