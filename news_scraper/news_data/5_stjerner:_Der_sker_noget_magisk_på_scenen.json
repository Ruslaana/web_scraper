{
    "version": "1.0",
    "document": {
        "id": 15047,
        "title": "5 stjerner: Der sker noget magisk på scenen",
        "content": "»Mine penge!« Der opstår et øjeblik iGrønnegårds Teatretslivlige og liflige version af Molières komedie »Den gerrige«, som er et af den slags frydefulde teatermomenter, man kan leve længe på. Harpagon, fedtsyl uden formildende omstændigheder, har fortumlet måttet sætte sig ned i ren afmagt: Han tror sig bestjålet! Hans elskede opsparing, alt, han lever for, er væk, og nu rammer chokket ham. Karen-Lise Mynsterspiller hele denne erkendelse fra begyndende uro over fornægtelse til desperation og klynkende vantro. Puster sig op for siden at se luften sive ud af sig, da alt håb synes ude. Og så er der altså også dette rædselsslagne, flænsende skrig mod himlen – »mine penge!« – i takt med, at indsigten endegyldig skyller ind over gnieren. Det er skræmmende, men samtidig også meget, meget morsomt. Det er menneskekomedie på højeste plan. Tina Gylling Mortensen, Karen-Lise Mynster og Nanna Skaarup Voss i »Den gerrige«.Fold sammenLæs mereFoto: Bjarne Stæhr. I det hele taget får Grønnegårds Teatret alt ud af komedien om pugeren, hvis store fejl er, at han elsker sine skejser højere end alt andet her i verden. Han er så besat af sine penge for pengenes skyld, at han er villig til at tilsidesætte hvad som helst, herunder sin egen husholdnings velbefindende. Hans urimelige besættelse af pengeskrinets indhold driver ham helt ud på galskabens rand, truer med at sætte andres lykke over styr. Ikke mindst de giftemodne børns. De må kæmpe for at slå sig fri af hans tyranni og bestemme over deres egne liv. Det vil være forkert at påstå, at komedien hører til Molières allerbedste – for eksempel er den ikke på niveau med »Misantropen« i raffineret menneskefremstilling og problemstilling. Men den er en solid, situationsbåret komedie, der først og fremmest handler om den fortræd, patriarken kan gøre på omgivelserne, hvis han misligholder sine forpligtelser. Om den karakterafvigelse, der skal inddæmmes, hvis man ikke holder sig inde for normalitetens stisystemer. Og så har den naturligvis den hovedfigur, som en stor karakterkomisk skuespiller kan få meget ud af. Det har man heldigvis på Grønnegårds Teatret, også selv om man har måttet skifte køn på traditionelle forventninger for at finde en skuespiller, der kan fylde rollen ud. Karen-Lise Mynster er enestående god. Hun ligner en blanding af den tossede Bent van Helsingør, genganger i den årligt tilbagevendende Crazy Christmas Cabaret. Et usundt gespenst med gedebukkeskæg. Hænderne foldet på ryggen, øjnene smalle sprækker, der skuer mistroisk ud på verden i et gustent fjæs. Længe praktiserer han mild undertrykkelse, denne nærigpind, indtil man siger ham imod: så eksploderer hidsigproppen i lang mere intimiderende vredesudfoldelse – endog korporlig vold. En rethaverisk, egocentrisk mandsling, der lyser synligt op ved tanken om enhver sparet slante. Som smiler selvtilfreds eller slår en skræppende latter op over sine egne planer, men som samtidig er til fals for enhver form for billig smiger eller snakken ham efter munden, når man fortæller ham det, han gerne vil vide – ikke mindst, at han stadig er en mand i sin bedste alder. Urimelig, men inden for rimelighedens grænser, for Karen-Lise Mynster om ikke forsvarer, så dog forklarer meget om denne mærkelige mand, paranoid i en sådan grad, at selv publikum får en tur, når den sår ud i lys lue. Spiller det nogen rolle, at figuren gestaltes af en kvinde? Overhovedet ikke. Bortset fra, at valget af hovedrolleindehaver accentuerer glæden ved bare at se en formidabel skuespiller folde dele af sit talent ud. Bortset fra den selvfølgelighed, hvormed man har overladt hovedrollen til en kvinde, er det ikke, fordiMadeleine Røn Juultager synderligt radikalt på noget som helst. Hun gør noget, der er mindst lige så godt: Hun forlader sig på at forny forestillingen spillevende indefra i stedet for at opfinde et ydre greb, der skal tvinge komedien ind i vores egen tid. Sådan passer det sig bedst i Grønnegårds Teatrets sommerlige udendørsomgivelser. Der er pustet liv ind i alle roller i komedien. Her Andrea Øst Birkkjær og Jeppe Ellegaard Marling.Fold sammenLæs mereFoto: Bjarne Stæhr. Hun stoler både på Molière, dygtige skuespillere og ikke mindst publikums evne til selv at suge næring af det, der foregår. Forestillingen er, med andre ord, god og gammeldags, men er også helt og aldeles uanstrengt moderne. Situationerne er klart trukket op, detaljeringsgraden i intentionerne selvsikkert på plads. Alle på scenen udstråler, at de ved, hvad de laver i klart opridsede figurer, der befinder sig lige dér mellem sjov og alvor, hvor løjerne får en menneskelig betydning. Der er noget på spil. Tag nu bare Harpagons ulyksalige arvinger. Datteren i huset spilles af den spillevende Andrea Øst Birkkjær, der giver hende en ordentlig skudefuld vivacitet – hendes levende ansigt ligefrem skvulper over af henrivende, rastløst liv, når hun med skiftende følelser må undertrykke sine inderste tanker. Og Jeppe Ellegaard Marling får raffineret placeret sønnen mellem ungdommelig uansvarlighed og let smertefuldt, lidenskabeligt faderopgør. Nanna Skaarup Voss og Joachím Kubel får det meste ud af deres hemmelige udkårne – hun med en tillært, blid, kvindelig servilitet i kroppen, han med viril temperament under hatten. Tina Gylling Mortensen sendes på scenen som en af den slags morsomme, hampre mostre, hun excellerer i – denne gang som en koblerske, der mestrer disciplinen eftersnak til perfektion. Og nederst i hierarkiet er Jesper Hyldegaard et lille under af lunt underspil som fornuftens stemme, mens Peter Flyvholm får en spændende figur ud af husholdningens underbetalte altmuligmand, hvis årelange fortræd står mejslet i et lidende ansigt. Læg dertil en præcis Jacob Weble utaknemmelige roller som vekslende grader af øvrighed og Steen Stig Lommer som en form for clou i forvekslingskomediens store, uantagelig gladehappy end, som forestillingen heldigvis twister med en hel overskudsforretning af italiensk for begyndere. Jo, der er nok at glæde sig over i denne sommers aftapning i Grønnegårds Teatret. Stensikkert tænkt, stensikkert leveret. Uden at give køb på komediens letsind. Den er, med andre ord, ikke nærig med noget som helst. »Den gerrige« Komedie af Molière. Oversættelse. Jesper Kjær. Iscenesættelse: Madeleine Røn Juul. Scenografi og kostumer: Gøje Rostrup. Koreografi: Esa Alanne. Grønnegårds Teatret i Odd Fellow Palæets Have, Bredgade 28. Til 26. august.",
        "metadata": {
            "source": "https://www.berlingske.dk/scene/5-stjerner-der-sker-noget-magisk-paa-scenen",
            "image_url": "https://berlingske.bmcdn.dk/media/cache/resolve/image_x_large/image/169/1691765/24467061-bmr.jpg",
            "publication_time": "Lørdag d. 01. juli 2023, kl. 19.00",
            "author": "Jakob Steen Olsen",
            "related_links": [],
            "attachments": []
        }
    }
}