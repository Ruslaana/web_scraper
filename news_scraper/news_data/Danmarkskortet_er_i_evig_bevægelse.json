{
    "version": "1.0",
    "document": {
        "id": 19976,
        "title": "Danmarkskortet er i evig bevægelse",
        "content": "Danmark får i 2012 en ny, stor sø i Vestjylland, og dermed skal Kort- og Matrikelstyrelsen igen-igen til at tegne danmarkskortet om. Den nye sø, Ny Filsø, bliver med et areal på omkring ni kvadratkilometerden sjettestørste sø i Danmark,og dermed bliver den også en af de største ændringer på danmarkskortet de senere år. Planen om den nye Filsø blev præsenteret for offentligheden i går af Aage V. Jensen Fonde, der har købt området vest for Varde af virksomheden Fiil-Sø A/S. Men Kort- og Matrikelstyrelsen er vant til at slå nye streger og foretage ændringer på de officielle kort over Danmark, for det danske landskab ændrer sig hele tiden med søer, der kommer og går, øer, der dukker op og forsvinder igen, vådområder, der gror til, og nye veje og boligområder. Det forklarer overkartograf Peter Michaelsen fra Kort- og Matrikelstyrelsen og tilføjer, at det tager tre-fem år at gennemgå et område for ændringer i landskaber og bebyggelser. Altså vil en sted som f.eks. øen Samsø blive gennemgået for forandringer hvert tredje til hvert femte år. Styrelsen benytter i samarbejde med kommunerne luftfotos, tegninger og andre oplysninger til hele tiden at ændre på de mange detaljer i 1:10.000-kort over Danmark. »Hvis der kommer en ny veje eller nye husnumre, så kommer de med på kortene, der løbende bliver elektronisk opdateret og digitalt behandlet,« forklarer han. 1:10.000-kortene bliver hovedsageligt brugt til administrativt arbejde i bl.a. kommunerne, mens de mindre detaljerede 1:200.000-kort typisk bliver solgt som vejkort i boghandlere eller på tankstationer. Disse kort bliver opdateret en gang om året, forklarer Peter Michaelsen. »Det er klart, at sådanne kort ikke viser hvert eneste hus,« siger han: »For at komme med skal der være et mindstemål. Måske skal en sø være par hundrede meter på hver led for at komme med.« Ifølge Peter Michaelsen kommer en sø eller en ø med på kortene, hvis de er synlige på luftfotos. Omvendt bliver de fjernet fra kortene, hvis de gror til eller bliver opslugt af havet. Overkartografen forklarer, at genopretningen søer og vådområder de senere år har ført til flere forandringer af danmarkskortet. Genopretningen af Skjern Å med bugtet løb er blot et af mange eksempler. »Når der sker noget, kommer det med,« som han udtrykker det.",
        "metadata": {
            "source": "https://www.berlingske.dk/samfund/danmarkskortet-er-i-evig-bevaegelse",
            "image_url": "https://berlingske.bmcdn.dk/media/cache/resolve/image_x_large/image/83/838793/2981565-til-bm-kultur.jpg",
            "publication_time": "Mandag d. 23. august 2010, kl. 16.39",
            "author": "Jens Ejsing",
            "related_links": [],
            "attachments": []
        }
    }
}