{
    "version": "1.0",
    "document": {
        "id": 10936,
        "title": "Picasso-vase til rekordpris",
        "content": "En vase til over en million. Så er der dårligt råd til blomster, men det er måske heller ikke meningen, når vasen er malet af Pablo Picasso. Hans skulpturelle vase »Tripode« fra 1951 er en af de mere exceptionelle ting, der kommer under hammeren, når det københavnske auktionshus Bruun Rasmussen 1. december holder auktion over international kunst. Vasen, der er malet i typisk naiv Picasso-stil, er vurderet til mellem 1,2 og 1,5 millioner kroner og har været i samme families eje i 50 år, efter at de købte den fra værkstedet i den franske by Vallauris, hvor Picasso igennem 25 år samarbejdede med pottemagerparret Suzanne og Georges Ramiés. »Tripode« er det højest vurderede værk fra Picasso, Bruun Rasmussen har haft på auktion endnu. Et maleri af Per Kirkeby på samme auktion slår også vurderingsrekorden for denne maler med en anslået pris på 800.000-1 million kroner. Det er et karakterisk Kirkeby-værk, malet på Læsø i 1995 i gyldne, grønne og jordfarver med inspiration fra det danske landskab. ",
        "metadata": {
            "source": "https://www.berlingske.dk/kultur/picasso-vase-til-rekordpris",
            "image_url": "https://berlingske.bmcdn.dk/media/cache/resolve/image_x_large/image/12/128739/11331051-picassovase.jpg",
            "publication_time": "Torsdag d. 12. november 2015, kl. 13.13",
            "author": "Ivar Carstensen",
            "related_links": [],
            "attachments": []
        }
    }
}