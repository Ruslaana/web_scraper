{
    "version": "1.0",
    "document": {
        "id": 13534,
        "title": "Kan kaffe virkelig booste din sundhed?",
        "content": "Morgenkaffe, formiddagskaffe, eftermiddagskaffe og aftenkaffe. Plus det ind imellem, når du lige trænger til at vegetere, samle dig, tænke og trække vejret dybt eller det modsatte – komme lidt op i gear. Er du kaffedrikker, og sidder du netop nu og nyder en god kop kaffe, er du sandsynligvis ikke den eneste. Faktisk er kaffen på den daglige menu hos 76 procent af danske kvinder, som i gennemsnit drikker tre-fire kopper kaffe om dagen. Du har nok regnet ud, at det gør os til en temmelig kaffedrikkende nation, og lige præcis derfor giver det god mening, at forskerne er så optagede af at kortlægge, hvor sund kaffen egentlig er for dig og din sundhed. Og her er positivt nyt, for det tyder på, at kaffe kan give dig et værn mod forskellige sygdomme. Dermed er ikke sagt, at kaffen kan sidestilles medde øvrige sunde kostrådom at spise fisk, fuldkorn og masser af frugt og grønt, men: Du kan sagtens nyde din kaffe med god samvittighed! Virker mod kræft og diabetesSenest er Vidensråd for Forebyggelse kommet med den første danske videnskabelige rapport, der har undersøgtkaffens betydning for både din sundhed og udvikling af sygdom. Hensigten har været at mane nogle af de mange myter om kaffe i jorden og skabe mere klarhed over sammenhængen mellem kaffe og helbred. SE OGSÅ:Drikker du dig tyk? Få styr på de flydende kalorier Og ifølge formanden for rapporten „Kaffe, sundhed og sygdom” overlæge og professor Kjeld Hermansen kan du roligt læne dig tilbage og nyde dine kaffestunder. For ud over at du formentlig holder af smagen og får en god oplevelse, kan du glæde dig over, at der er fundet en gunstig sammenhæng mellem et kaffeforbrug og udviklingen af sygdom.– Drikker du dagligt tre-fire kopper kaffe, høster du kun de sundhedsmæssige gevinster. Vi har gennemgået, hvad kaffen betyder for nogle af de store folkesygdomme som f.eks. kræft, type 2-diabetes, hjerte-ka-rsygdomme, Parkinsons sygdom og demens, og her tegner sig et klart billede af, at kaffe faktisk er sundt, hvis dit forbrug er moderat, siger Kjeld Hermansen, der til daglig arbejder med diabetes på Aarhus Universitetshospital. – Vi har fundet ud af, at tre-fire kopper kaffe om dagen forebygger, at du udvikler type 2-diabetes og Parkinsons sygdom. Det tyder også på, at kaffe kan mindske risikoen for blodpropper og blødning i hjernen. Og faktisk ser det ud til, at kaffe sænker den samlede kræftrisiko og beskytter mod Alzheimers sygdom, selvmord og depression samt mere specifikt kræft i mundhule, svælg, lever, tyk- og endetarm samt livmoder, men lige her er der brug for mere forskning, siger Kjeld Hermansen. Nu er det oplagt at få styr på, hvad det er for stoffer, der gør, at kaffe indvirker så gunstigt på kroppen, men det står fortsat hen i det uvisse.– Kaffe indeholder måske mere end hundrede bioaktive substanser, og vi ved ikke, præcis hvilke der har de positive effekter. Til gengæld ved vi, at det ikke er koffein, der har den positive forebyggende virkning på bl.a. hjerte-kar-sygdomme eller type 2-diabetes, lyder det fra professoren.Det betyder, at du faktisk kan opnå den sunde virkning, selv om du foretrækker koffeinfri kaffe. For Vidensråd for Forebyggelse har det været vigtigt at punktere myterne om, at kaffe er farligt og fjerne eller i det mindste dæmpe den unødige bekymring hos kaffedrikkere, der er opstået i kølvandet på de mange myter.– Det har været positivt at opdage sammenhængen mellem kaffe og udviklingen af type 2-diabetes og Parkinsons sygdom, hvor vi har fundet ud af, at dem, der drikker tre-fire kopper kaffe dagligt, cirka har 25 procent lavere risiko for disse sygdomme. Det er også overraskende, at dødeligheden hos kaffedrikkere er sænket med cirka 15 procent, ligesom vi også har fundet færre tilfælde af hjerte-kar-sygdom og apopleksi (slagtilfælde, hjerneblødning, red.) blandt kaffedrikkere, siger Kjeld Hermansen. Hold dig under seks kopperEr du en rigtig kaffesøster, der nemt sluger fire kopper og mere til i løbet af en dag, kan du måske også godt blive lidt bekymret for, om du egentlig drikker så meget kaffe, at det tipper fra sundt mod usundt. For hvor meget er det o.k. at drikke, hvis det ikke skal være decideret usundt? Ret meget ifølge Kjeld Hermansen.– Vi har ret gode data og dermed dokumentation for, at du godt kan drikke seks kopper kaffe om dagen, uden at det indebærer en øget risiko for sygdom, men drikker du mere end seks kopper, er den positive effekt mindre og i nogle tilfælde borte. Der er dog nogle, der bør holde lidt igen med kaffe. Er du gravid, bør du dog holde dig til under tre kopper om dagen, fordi flere kopper kan øge risikoen for bl.a. spontan abort. Du skal også vide, at mere end fire kopper kaffe kan forværre symptomerne, hvis du kæmper med en angstlidelse. Hvad med akrylamid?Senest har der været skrevet en del om det sundhedsskadelige akrylamid, der også findes i kaffe. Skal jeg være bekymret, tænker du måske, mens du stikker næsen dybt ned i din varme kop?Nej, lyder svaret fra Kjeld Hermansen.– Akrylamid kan dannes ved høje temperaturer, 120 grader og derover, hvilket vil sige, at det ikke dannes ved kaffebrygning. I kulhydratrige fødevarer som brød og kartofler findes både sukkerstoffer og aminosyren asparagin, og når temperaturen når over 120 grader, så reagerer de to med hinanden og udvikler akrylamid, forklarer professoren og fortsætter:– I gennemsnit får du som voksen dansker 0,2 mikrogram akrylamid om dagen per kg kropsvægt, hvoraf det meste kommer fra stegte kartofler. Amerikansk forskning har påvist, at der ved 310 mikrogram per kilo legemsvægt er en direkte sammenhæng mellem kræft og akrylamid, mens andre undersøgelser ikke har kunnet finde nogen sammenhæng. Resultaterne er således ikke entydige,” siger Kjeld Hermansen. Han tilføjer, at Fødevarestyrelsen jo ikke fraråder danskerne at drikke kaffe, men tilråder, at du også drikker andet end kaffe, og han mener ikke, at der er grund til bekymring ved et normalt kaffeforbrug på tre-fem kopper kaffe dagligt. Frem med den gamle tragtMen når det så er sagt, er kaffe faktisk ikke bare kaffe. Du kan nemlig drikke din kaffe mere eller mindre sund, og det handler bl.a. om, hvordan du brygger den.– Der er foretaget kliniske studier, der viser, at ufiltreret kaffe kan øge det totale kolesteroltal, og at filtreret kaffe – altså gammeldags filterkaffe – og instantkaffe ikke har den samme indvirkning på kolesteroltallet. Filteret sier nemlig stoffer som cafestol og kawheol fra, og disse to har netop vist sig at øge det totale kolesterol i blodet. Det kan medføre fedtaflejringer i blodkarrene, som øger risikoen for blodpropper i hjerne og hjerte, siger diætist Alice Apel Hartvig. Hun fortæller, at man gennem de sidste årtier har haft meget fokus på kolesteroltallet, fordi man har set et forhøjet kolesteroltal som en afgørende faktor for udviklingen af hjerte-kar-sygdom.– Her tænker jeg, at det er vigtigt at få et bredere perspektiv. For selv om du drikker espresso eller stempelkaffe og de to stoffer cafestol og kawheol ikke her filtreres fra, så handler det i høj grad også om, hvordan du i øvrigt spiser og lever. På den måde er det efter min mening forkert at sige, at en type brygning er markant sundere end en anden. Maden, du indtager, har en meget større betydning for kolesteroltallet, siger Alice Apel Hartvig. Hun møder i sin kostklinik kvinder med et stort kaffeforbrug på f.eks. seks-otte kopper hver dag, og det går ofte ud over deres mad og øvrige væskeindtag.– Nogle skal helst have noget til deres kaffe, og så kan der snige sig ekstra kalorier med. Nogle bryder sig faktisk ikke om kaffe og drikker den derfor med en masse mælk og måske sukker. Og det er ikke særligt sundt, fordi det giver svingninger i blodsukkeret og kan få kroppen til at ønske „usund” mad. Derfor er det en god ide at holde antallet af kopper kaffe nede, når de altså følges med meget mælk og sukker. Jeg anbefaler, at kaffe drikkes som den er eller med en lille sjat mælk, og at du er opmærksom på at få vand til og nyde mørk chokolade 70% i stedet for en kombination af hvedemel og sukker i form af kage eller brød. Så får du kaffen sundest, siger Alice Apel Hartvig. Koffein styrker din præstationEt af de meste kendte aktive stoffer i kaffe er koffein. At det virker opkvikkende, ved du som kaffedrikker alt om. Har du undværet kaffen i en periode, mærker du særligt tydeligt, hvordan den koffeinrige drik kan øge din mentale præstationsevne. Men faktisk kan den mørke drik også påvirke kroppens præstationsevne.Koffein har nemlig vist sig at kunne forbedre din evne til både at udføre fysisk arbejde og til at dyrke motion. Det skyldes formentlig, at koffeinen hæver adrenalinniveauet i blodet og giver en øget blodgennemstrømning til hjerte og muskler. Det betyder, at du f.eks. bliver mere udholdende, når du er ude på en løbetur eller har kastet dig på cyklen.Kilde: kaffe-helbred.dk Den hurtige kop er også sundEr du en af dem, der holder af at drikke en eller flere kopper instantkaffe i løbet af en dag, kan du glæde dig over, at også pulverkaffen er sund. Måske endda endnu sundere.* Instant betyder øjeblikkelig eller omgående, og er pulver, der på et øjeblik opløses i kogende vand.* Instantkaffe er frysetørret kaffe og indeholder ikke de skadelige stoffer, der menes at hæve det dårlige kolesterol i blodet.* Denne type kaffe indeholder mindre koffein pr. kop end kaffe brygget på en kaffemaskine. Det betyder også, at du derfor skal sluge flere kopper, hvis du er ude efter samme opkvikkende effekt, som almindelige kaffe giver. SE OGSÅ:Fokus på morgenmad: Får du en god start på dagen? SE OGSÅ:Det sker i kroppen, når du spiser sukker SE OGSÅ:3 eksperter: Sådan spiser du dig supersund Artiklen er oprindeligt publiceret påfitliving.dk",
        "metadata": {
            "source": "https://www.berlingske.dk/aok/kan-kaffe-virkelig-booste-din-sundhed",
            "image_url": "https://berlingske.bmcdn.dk/media/cache/resolve/image_x_large/image/22/223112/8408792-roskildefestival2014.jpg",
            "publication_time": "Torsdag d. 12. marts 2015, kl. 14.03",
            "author": null,
            "related_links": [],
            "attachments": []
        }
    }
}