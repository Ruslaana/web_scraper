{
    "version": "1.0",
    "document": {
        "id": 10617,
        "title": "Business-overblik: Remee Jackman fortrød farvel til nattelivet – nu strømmer pengene ind",
        "content": "Godmorgen og velkommen til et Business-overblik over torsdagens vigtigste nyheder om økonomi og erhvervsliv. Vi lader her til morgen blandt andet blikket glide over de store danske teknologivirksomheder, der er i gang med at sætte tænderne i små startups, som lige nu lider under recessionsfrygten. Derudover skal vi kigge på gasmangel til vinter. Rettere sagt vinteren næste år, der især kan blive kritisk for de danske gaslagre. Den russiske gas ser ikke ud til at vende tilbage, og det skorter på andre leverandører. Og til slut runder vi kendisnatklubben Museo i Københavns Indre By, der er blevet en god forretning for kendisejerkredsen bag. Men først skal vi forbi den danske fødevareindustri, der lige nu er bekymret for energimangel og potentielle strømafbrydelser. Danmark kan blive ramt af uvarslede strømafbrydelser til vinter. Det advarer Energistyrelsen nu om, og det kan få store konsekvenser for fødevareindustrien. Flere virksomheder fortæller nu tilFinans, at selv korte strømafbrydelser vil være katastrofale. »En strømafbrydelse uden varsel vil være ekstremt kritisk for os. På slagterierne vil sådanne afbrydelser medføre milliontab,« siger Søren F. Eriksen, produktionsdirektør i Danish Crown-koncernen. Virksomhedens slagteri i Horsens har tidligere oplevet få sekunders strømsvigt, og derfor kan de allerede nu forestille sig, hvor galt det kan gå. »Det er nok til, at produktionen går fuldstændig i stå i minimum to timer, fordi vi skal til at genstarte en hel stribe styringssystemer ned på maskinniveau,« siger Søren F. Eriksen. Det vil også betyde, at de 16.000 grise, som hænger i kølerum, kan blive for varme, og derfor bringe fødevaresikkerheden i fare. Brancheorganisationen Landbrug & Fødevarer samt mejerigiganten Arla er også meget nervøse for, hvad strømafbrydelser kan betyde for produktionen. De finder det afgørende, at myndighederne så vidt muligt undgår at ramme dem, idet de selv betegner sig som kritisk infrastruktur. Gaslagrene i Danmark og Nordeuropa er godt fyldt op med især russisk gas til vinteren. Det scenario kan dog se helt anderledes ud til vinter om et år, hvor den russiske gas højst sandsynligt ikke kan hjælpe os. Det skriver Berlingske. Energistyrelsen bekræfter overfor Berlingske, at vinter 2023-24 kan blive særligt kritisk. Det samme mener eksperter i flere brancheorganisationer. Et af de lande, vi skal håbe på kan hjælpe os, er Norge. De er allerede i gang med at udvide kapaciteten på deres eksport af gas. »Norge bliver nu den største enkeltleverandør af gas til Europa. Derudover er import af flydende gas fra blandt andet USA rigtig vigtig, og så bliver det helt afgørende, at vi sparer på gassen og får gas ud af varmeforsyningen, hvis vi ikke skal løbe tør for gas næste vinter,« siger Kristian Rune Poulsen, der er konsulent og følger energimarkederne i Europa tæt for Green Power Denmark. Hos Energistyrelsen peger man især på, at det er Storbritannien, Algeriet, Aserbajdsjan samt importeret, flydende gas, der skal fylde gaslagrene. De danske lagre er ikke i øjeblikket i fare, da de lige nu er mere end 90 procent fyldte. Det er et svært økonomisk landskab at være ung teknologivirksomhed i. De stigende renter og udsigt til recession har fået værdiansættelserne og muligheder til at skrumpe, og det bliver udnyttet i stor stil, skriverFinans. Flere store spillere, der har opkøb som en del af strategien, er begyndt at søge efter muligheder i den økonomiske opbremsning, vurderer Thomas Tofte Hansen fra revisionshuset EY. Den samme tendens ser Kim Lundberg, der er landechef i Danmark for finansieringsselskabet Ark Kapital. »Prisen på grisen er langt lavere nu. Det er situationen for dem, der skal opkøbe. Og på den anden side er der nogle, der begynder kunne se, at det bliver svært at få tingene til at løbe rundt. Det er sværere at skaffe funding, og det betyder, at de skal finde en vej ud.« Hos en af de helt store danske opkøbere, softwarevirksomheden EG, er den administrerende direktør heller ikke bleg for at indrømme, at man nyder godt af de billigere selskaber. »Når markedet falder, kan det da være positivt for selskaber som EG, der har det som en stor del af deres strategi at købe andre virksomheder. På den måde kan det være positivt for os,« siger Mikkel Bardram. Og hos softwarevirksomheden Visma, der sidste år opkøbte 40 selskaber, bekræfter den danske M&A-chef Allan Lundgaard Hamilton også, at de er på udkig efter billige opkøb. »Vi ser dette som en mulighed i markedet, og man skal da heller ikke lade en krise gå til spilde,« siger han. Efter flere år med problemer i ejerselskabet LKG Night, har kendisnatklubben Museo i Lille Kongensgade 16 i Indre By skabt overskud i selskabet, efter den åbnede i september 2021. LKG Night fik i 2021/2022 et overskud efter skat på 3,5 millioner kroner,skriver Finans. Det første millionoverskud siden 2016. Ejerkredsen består blandt andet af Remee Jackman, der også tidligere har haft natklubben Arch i København, komiker Lars Hjortshøj, dating.dk-millionær Morten Wagner og hotelmilliardær Birger Arp-Hansen. Remee Jackman troede egentlig, at han var færdig med nattelivet som investor, men han faldt for lokationen og det eksklusive natklubsprojekt. »Lokalerne er helt særlige, og der er højt til loftet, så jeg har altid sagt, at hvis jeg skulle drive natklub igen, skulle det være på den adresse,« siger han til Finans. Også komiker Casper Christensen har indtil for nylig været en del af ejerkredsen bag LKG Night. Investeringsøkonom Per Hansen fra Nordnet holder torsdag øje med disse tre ting: Aktier – indeks og udvikling i procent USA lukkekurser onsdag: Asien – torsdag kl. 06.45: Tak, fordi du læste med. God dag! ",
        "metadata": {
            "source": "https://www.berlingske.dk/business/business-overblik-remee-jackman-fortroed-farvel-til-nattelivet-nu",
            "image_url": "https://berlingske.bmcdn.dk/media/cache/resolve/image_x_large/image/159/1597801/24218004-pix-remee-jackmann.jpg",
            "publication_time": "Torsdag d. 29. september 2022, kl. 07.07",
            "author": "Kasper Fast",
            "related_links": [],
            "attachments": []
        }
    }
}