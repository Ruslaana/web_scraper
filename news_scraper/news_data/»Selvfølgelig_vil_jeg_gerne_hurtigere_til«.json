{
    "version": "1.0",
    "document": {
        "id": 11665,
        "title": "»Selvfølgelig vil jeg gerne hurtigere til«",
        "content": "Ninna Jensen havde kæmpet med en stærkt generende skulderskade i tre år, og da hun havde udsigt til at skulle vente i mere end to måneder på det lokale offentlige sygehus i Nykøbing Falster på endnu en operation, var hun ikke i tvivl: Hun slog til, da hun fik tilbuddet om hurtigere behandling på et privathospital. »Jeg kan nærmest ikke bruge min højre arm og har mange smerter. Sådan vil jeg ikke leve, så selvfølgelig tager jeg mod muligheden om at komme hurtigere til,« siger 46-årige Ninna Jensen fra Nr. Alslev på Falster, mens hun venter på at blive bedøvet forud for operationen. Den skal foregå på det private Aleris-Hamlet Hospitaler i de tidligere DR-bygninger i Gyngemosen i København.  Ninna Jensen er en af det stigende antal patienter, som – på regionernes regning – gør brug af muligheden for at blive undersøgt og behandlet på et privathospital, når ventetiden på de offentlige sygehuse bliver for lang. Til efteråret styrkes retten til at komme på privathospital yderligere, når Venstre-regeringen får gennemført den skærpelse af udrednings- og behandlingsgarantien, som netop er sat på dagsordenen i Folketinget. Som den klart største private aktør er Aleris-Hamlet, der driver sygehuse over hele landet, også ved at ruste sig til de nye muligheder. Forventningen er, at Aleris-Hamlet kommer til at indgå flere samarbejdsaftaler med regionerne om udredning af patienter i stil med den seneste på hjerteområdet, som ventes at øge patienttallet hos Aleris-Hamlet.  Lægelig direktør Bent Wulff Jakobsen vil ikke sætte tal på forventningerne, men der vil være rigtigt mange områder, hvor Aleris-Hamlet vil kunne skrue kapaciteten op. »Det er positivt, at patienterne nu får et reelt valg, når ventetiderne skrider. Vi håber, at regionerne vil gøre brug af vores kapacitet, og vi vil gerne indgå i strategiske samarbejder, hvor vi står for hele forløbet – altså både udredning og behandling – så patienterne ikke bliver tabt mellem to sektorer,« siger Bent Wulff Jakobsen. Ninna Jensen håber, at hun snart kan slippe af med den skulderskade, som betyder, at hun ikke kan løfte sin højre arm så højt, at hun eksempelvis kan tage et glas fra et skab i hovedhøjde.  Undervejs i forløbet har hun fået flere blokader og er blevet opereret to gange – lige lidt har det hjulpet. Denne gang skal det være. Det tror hun fuldt og helt på. »Det betyder en del, at jeg kommer hurtigere til. Men det spiller også ind, at jeg her på hospitalet kan få nogle friske øjne på mine skulderproblemer. Mit indtryk er, at de måske ved lidt mere om, hvad de skal gøre. De har været gode til at forklare, hvad det handler om og ser ud til at have lidt mere forstand på tingene. Det håber jeg i hvert fald. Jeg vil meget gerne kunne bruge min arm igen.«",
        "metadata": {
            "source": "https://www.berlingske.dk/politik/selvfoelgelig-vil-jeg-gerne-hurtigere-til",
            "image_url": "https://berlingske.bmcdn.dk/media/cache/resolve/image_x_large/image/14/147034/12415689-hjlp2.jpg",
            "publication_time": "Mandag d. 22. februar 2016, kl. 22.30",
            "author": "Flemming Steen Pedersen",
            "related_links": [],
            "attachments": []
        }
    }
}