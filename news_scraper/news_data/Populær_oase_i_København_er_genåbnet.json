{
    "version": "1.0",
    "document": {
        "id": 6930,
        "title": "Populær oase i København er genåbnet",
        "content": "Amaliehaven står færdig, efter den siden oktober 2022 har gennemgået en omfattende restaurering. Haven, der ligger på den tidligere Larsens Plads mellem Amalienborg Slot og Københavns Havn, er blevet genskabt, så den står, som den gjorde, da den første gang åbnede i 1983. Det skriver Slots- og Kulturstyrelsen ien pressemeddelelse. Haven var dengang en gave til danskerne fra A.P. Møller Fonden, og fonden har bidraget til restaureringen med 65 millioner kroner. »Målet med projektet har været at bringe haven tilbage til sit oprindelige udseende fra 1983 og samtidig opdatere havens slidte dele. Projektet er blevet udført med omhu for at beskytte Amaliehavens eksisterende blomster og træer, som er blevet suppleret med nye planter,« skriver Slots- og Kulturstyrelsen i pressemeddelelsen. Slår man et smut forbi den nyistandsatte have, kan man se, at trapper og ramper er udbedret, og at de sten, der udgør havens mure, er blevet renset eller udskiftet, så de fremstår hvide igen. Havens tekniske systemer, der var forældede, er desuden blevet udskiftet, og springvandene er opdateret, så det fungerer mere energimæssigt effektivt, står der i pressemeddelelsen. Fra haven er der udsigt til Marmorkirken gennem Frederiksstaden og Amalienborg Slot, og på den anden side af havnen er der udkig til Operaen. Amaliehaven er tegnet af den belgiske landskabsarkitekt Jean Delogne, og den ejes af Københavns Kommune og staten, der står for den daglige drift. ",
        "metadata": {
            "source": "https://www.berlingske.dk/indland/populaer-oase-i-koebenhavn-er-genaabnet",
            "image_url": "https://berlingske.bmcdn.dk/media/cache/resolve/image_x_large_vertical/image/179/1793671/24700222-amaliehavens-springvand-som-det-s-ud-i-2004-det.jpg",
            "publication_time": "Onsdag d. 08. maj 2024, kl. 17.16",
            "author": "Kathinka Sonne Olsen",
            "related_links": [],
            "attachments": []
        }
    }
}