{
    "version": "1.0",
    "document": {
        "id": 8124,
        "title": "Techgiganterne klar til retssag mod Trump",
        "content": "En række af de store, amerikanske teknologivirksomheder er så utilfredse med den nye præsident Donald Trumps indrejseforbuds gener for deres forretning og ansatte, at de arbejder på at lægge sager an for at få forbuddet stoppet. Tirsdag har softwareproducenten GitHub inviteret blandt andre Google, Netflix og Airbnb, der alle offentligt har kritiseret forbuddet. Internetgiganten Amazon og rejsebookingtjenesten Expedia har allerede tilkendegivet, at de går med i delstaten Washingtons søgsmål. Også softwaregiganten Microsoft, verdens største, bakker søgsmålet op, somWashingtons øverste anklager, Bob Ferguson, har anlagtfor at få ophævet Trumps dekret. Ifølge Microsoft-talsmand Pete Wootton leverer Microsoft oplysninger om følgevirkningerne af dekretet »for at støtte sagen, og vi vil med glæde møde op og vidne, hvis der er behov for det«, siger han. Microsoft har i forvejen tilbudt advokatbistand til alle ansatte, der rammes af de nye regler.  Amazons topchef og stifter, Jeff Bezos, der også ejer det indflydelsesrige dagblad Washington Post, skrev mandag i en besked til alle ansatte, at Amazon arbejder på en række tiltag, derunder juridiske. Amazon meddelte tidligere i januar, at selskabet planlægger at oprette 100.000 nye jobs i USA. »Jeg ønsker, at alle vores ansatte i USA og rundt omkring i verden, som kan være direkte påvirket af dette dekret, skal vide, at samtlige Amazons ressourcer står bag jer,« skriver Jeff Bezos, som tidligere har udtrykt sig kritisk over for Trump. Donald Trump underskrev 27. januar det omstridte dekret, som i 90 dage forbyder indrejse for alle, der har statsborgerskab i syv overvejende muslimske lande, nemlig Irak, Syrien, Iran, Libyen, Somalia, Sudan og Yemen. Det brede, amerikanske erhvervsliv forholder sig fortsat tavst, men ud over teknologigiganternes meget højrøstede protester har nu også investeringsbanken Goldman Sachs' topchef, Lloyd Blankfein, fordømt forbuddet med henvisning til, at mangfoldighed er medvirkende årsag til bankens succes. Også kaffekæden Starbucks topchef har talt imod forbuddet.  Internetgiganten Google har sat fire millioner dollars af til at hjælpe dem, der er kommet i klemme som følge af Trumps dekret. Det skal ifølge den britiske avis The Independent være det største beløb, som Google hidtil har givet til velgørende formål. Pengene vil gå til borgerrettighedsorganisationen American Civil Liberties Union (ACLU), Immigrant Legal Resource Center (ILRC), hjælpeorganisationen International Rescur Committee (IRC) og FNs flygtningehøjkommissariat. Google-ansatte verden over protesterede mandag mod forbuddet, og Google-medstifter Sergej Brin og Googles daglige topchef, Sundar Pichai, bakkede protesterne op. Sergej Brin, som med en formue tæt på 40 milliarder dollars er blandt de rigeste i USA, deltog selv i protesterne i lufthavnen i San Francisco i weekenden. Han kom til USA som seksårig som flygtning fra Sovjetunionen, mens Sundar Pichai er af indisk afstamning. »Der er nogle værdier, som er virkeligt kære og står ens hjerte nært, fundamentale, ting, som man aldrig skal gå på kompromis med, og de ting, som vi har debatteret i de forgangne tre dage, er en af dem. Jeg mener, at vi bør stå sammen,« sagde Sundar Pichai ifølge de amerikanske medier.  Facebook-stifter Mark Zuckerberg skrev fredag, at USA bør fejre at være en nation af immigranter, mens Apples topchef, Tim Cook, havde henvendt sig direkte til Det Hvide Hus med sin kritik af indrejseforbuddet. »Apple ville ikke eksistere uden immigration,« skrev han til alle Apple-ansatte og henviste til, at den afdøde Apple-medstifter Steve Jobs var søn af en syrisk flygtning. Den amerikanske topchef for Europas største softwareselskab, tyske SAP, Bill McDermott, kritiserer også Donald Trump. Han understreger i et brev til sine 84.000 ansatte, at »vi vil altid stå på jeres side«. Bill McDermott, som er født i New York og er amerikansk statsborger, siger, at USA er »bundet sammen af immigranter«, og at »Amerika vil finde vejen tilbage til sin originale identitet«, hvor muligheder og lighed for alle er de bærende værdier. SAP henter næsten en tredjedel af sin omsætning i USA, hvor 21 procent af alle ansatte arbejder. ",
        "metadata": {
            "source": "https://www.berlingske.dk/virksomheder/techgiganterne-klar-til-retssag-mod-trump",
            "image_url": "https://berlingske.bmcdn.dk/media/cache/resolve/image_x_large/image/6/68026/16200802-split.jpg",
            "publication_time": "Tirsdag d. 31. januar 2017, kl. 10.05",
            "author": "Thomas Breinstrup",
            "related_links": [],
            "attachments": []
        }
    }
}