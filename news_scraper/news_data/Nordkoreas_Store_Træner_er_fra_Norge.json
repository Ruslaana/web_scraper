{
    "version": "1.0",
    "document": {
        "id": 8859,
        "title": "Nordkoreas Store Træner er fra Norge",
        "content": "Jørn Andersens karriere har taget nogle gevaldige spring siden de første spark til en fodbold i barndomsklubben Østsiden. Karrieren har bragt ham omkring det norske landshold, den tyske Bundesliga – både som spiller og træner – og nu hele vejen til Nordkorea. Den tidligere angriber har i mange år gjort sig som træner og var ifølge fodboldens aldrig hvilende rygtebørs på vej mod nye udfordringer i enten Union Berlin eller FSV Frankfurt. Men så dukkede historien om et mere bemærkelsesværdigt jobskifte op. En østrigsk lokalavis med noget så usædvanligt som kilder i nordkoreanske sportskredse mente at vide, at Nordkorea var på jagt efter en ny landstræner, og at 53-årige Andersen var den udvalgte kandidat.  I sidste uge blev det så bekræftet, men ikke af hovedpersonen selv. Han har opholdt sig flere uger i Nordkoreas hovedstad, Pyongyang, og har endnu ikke udtalt sig. Men det har flere af hans familiemedlemmer, som har været i kontakt med ham. Hans bror har bl.a. fortalt til den norske avis VG, at parterne har skrevet under på en etårig kontrakt. En på alle måder stor omvæltning sammenlignet med trænergerningen i østrigske Austria Salzburg, hvor Jørn Andersen indtil udgangen af 2015 var ansat. Nyheden om den nordkoreanske forbindelse har vakt opsigt i Norge. Meningerne er mildest talt delte. Nordkoreas atomvåben, brud på menneskerettigheder og diktatoriske styreform har isoleret landet i en grad, hvor alt officielt samarbejde er kontroversielt, også inden for sport. Træner Jørn Andersen i gang med en gigantisk skål efter at have ført Mainz 05 op i den bedste tyske fodboldrække, Bundesligaen i 2009. Men inden næste sæson begyndte, var han fyret. Nu prøver den tyske nordmand lykken i Nordkorea. Foto: Martin Oeser/AFPFold sammenLæs mere Jørn Andersens status vil blive misbrugt, og han risikerer at blive en del af regimets propaganda, advarer Amnesty International: »At have en relativt kendt person fra Vesten, der er villig til at arbejde for regimet, kan også være en del af et forsøg på at legitimere det. Det tror jeg ikke, at han kan undgå,« siger generalsekretær for Amnesty i Norge, John Peder Egenæs, til NRK. Men ikke alle fordømmer det kontroversielle jobskifte. »Det er let at være politisk korrekt her, let at være fordømmende, let at dømme. På mange måder tager Jørn Andersen en chance her. Men måske han kan bidrage til en opblødning i Nordkorea,« siger FC Københavns norske mestertræner, Ståle Solbakken, til VG.  Som spiller opnåede Jørn Andersen ud over 27 landskampe også at blive den første ikke-tyske topscorer i den tyske Bundesliga. Han spillede for en række tyske klubber og valgte i 1993 at blive tysk statsborger. Det tyske pas har angiveligt været medvirkende til interessen fra Nordkorea, der ledte efter en tysk træner til landsholdet. Hvad Nordkorea ellers måtte have af forventninger eller krav til de sportslige resultater, er et åbent spørgsmål. Landsholdet ligger nummer 112 på FIFAs verdensrangliste og er milevidt fra toppræstationen i 1966, da holdet nåede til kvartfinalen ved VM. Holdet var også med ved VM-slutrunden i 2010 i Sydafrika, hvor det i den indledende pulje blev til forsmædelige nul point efter tre nederlag og målscoren 1-12 efter nederlag til Portugal, Elfenbenskysten og Brasilien. Nordkorea er allerede ude af kapløbet om at komme med til VM i Rusland i 2018. I kvalifikationskampene i Asien endte holdet på andenpladsen i sin pulje bag Usbekistan, hvilket ikke var nok til at fortsætte til næste kvalifikationsrunde.  Derfor kan det umiddelbart være svært at se, hvad Jørn Andersen skal udrette. Ét år er ikke lang tid til at vænne sig til kulturen og danne sig et overblik over spillermaterialet. Holdets profil er den 32-årige Jong Tae-se, som var afgørende for, at Nordkorea kom med til VM i 2010. Præstationerne på banen skaffede ham dengang tilnavnet »Folkets Rooney« med reference til den engelske superstjerne Wayne Rooney fra Manchester United. Det er ikke første gang, at Nordkorea sætter en udlænding til at træne landets elitesportsfolk. I øjeblikket er serbiske Branislav Moro træner for det nordkoreanske kvindelandshold i volleyball. Allerede efter første træningspas fik han og spillerne besøg af landets leder, Kim Jong-un. Det førte til en situation, der fortæller ganske meget om, hvad Jørn Andersen går ind til.  »Da han ankom, var det som en eksplosion af bifald og entusiasme. Alle mine spillere begyndte at græde. Det var helt klart glædestårer,« udtalte Branislav Moro til hjemmesiden worldofvolley.com. Under Kim Jong-uns ledelse har Nord­korea afsat flere penge til sport og bl.a. restaureret nationalstadion i Pyongyang.",
        "metadata": {
            "source": "https://www.berlingske.dk/internationalt/nordkoreas-store-traener-er-fra-norge",
            "image_url": "https://berlingske.bmcdn.dk/media/cache/resolve/image_x_large/image/16/164211/13355044-hovedbillede.jpeg",
            "publication_time": "Tirsdag d. 17. maj 2016, kl. 22.30",
            "author": "Lasse Karner",
            "related_links": [],
            "attachments": []
        }
    }
}