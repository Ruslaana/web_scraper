{
    "version": "1.0",
    "document": {
        "id": 12613,
        "title": "Amerikansk bildelsfirma fusionerer og flytter til Irland",
        "content": "Amerikanske Johnson Controls er blevet enig med det amerikanske sikkerhedsselskab Tyco International om en fusion til en værdi af 20 mia. dollar. Opkøbet betyder, at Johnson Controls flytter sit hovedkontor til Irland, hvor selskabsskatten er lavere. Det skriver Bloomberg News. Aktionærerne i Johnson Controls kommer til at eje omkring 56 pct. af det fusionerede selskab og får endvidere udbetalt 3,9 mia. dollar kontant.  Johnson Controls, der er mest kendt for at producere interiør til biler, meddelte sidste år, at selskabet vil strømline sin forretning og skære produktionen af bilsæder fra. Den trimmede koncern skal primært koncentrere sig om teknologi til energilagring og den division, som producerer HVAC-systemer. Tyco er et forhenværende konglomerat, som i dag har en portefølje, som fokuserer på sikkerheds- og overvågningsprodukter til mindre virksomheder. Selskabet er tidligere blevet vurderet til at være et attraktivt mål for opkøb, men senest i foråret 2015 udelukkede Tycos topchef, at selskabet var til salg og påpegede, at man selv var på udkig efter opkøbsmuligheder. Johnson Controls-aktien stiger mandag eftermiddag med 1,7 pct. til 36,19 dollar i det amerikanske formarked, mens Tyco-aktien løftes med 11,2 pct. til 34 dollar. /ritzau/FINANS ",
        "metadata": {
            "source": "https://www.berlingske.dk/virksomheder/amerikansk-bildelsfirma-fusionerer-og-flytter-til-irland",
            "image_url": "https://berlingske.bmcdn.dk/media/cache/resolve/image_x_large/image/25/254055/12111321-bil.jpg",
            "publication_time": "Mandag d. 25. januar 2016, kl. 14.05",
            "author": null,
            "related_links": [],
            "attachments": []
        }
    }
}