{
    "version": "1.0",
    "document": {
        "id": 14842,
        "title": "Facebooks pornopatrulje i aktion",
        "content": "Det er lige før frokosttid i Facebooks solrige og superteknologiske hovedkvarter i Palo Alto i staten Californien. 26-årige Simon Axten klikker sig igennem køen af \"porno\" på sin computerskærm. Ja, det er faktisk hans job. Han er ansat af Facebook til at holde netværket rent for billeder af lagengymnastik og andet upassende indhold. Et fotografi af et ungt par som dovent tungekysser med hinanden dukker op hans skærm. Det er ikke kønt, men heller ikke et brud på reglerne, så Axten dasker til acceptér-knappen. Næste billede: En ung kvinde kun iført trusser dækker for sine bryster med hænderne. - Det er ret tæt på, siger Axten eftertænksomt. Men brystvorterne er ikke synlige, så Axten beslutter sig for at lade billedet blive online. Det næste foto forestiller en mand kun iført en sort g-streng og englevinger. Aldeles perpleks ender Axten med at godkende også dette foto. Og sådan fortsætter hans arbejde. Læs også:Facebook-billederne du ikke må se Veltrænet fyr sæber sig ind under bruser: OK.Pige ekshalerer gigantisk røgring fra potjoint: Slettet.Mindreårig fylder sig med sprut fra to flasker på én gang: Ditto. Efter at have bedømt 75 billeder fra køen af 438.848 fotos, som Facebook-brugere har tagget som upassende, skal Simon Axten til møde. Det er bare endnu en dag på kontoret for verdens hurtigst voksende sociale netværk. Ovenstående scene kunne læses i det amerikanske tidsskrift Newsweek i september 2009. Dengang var Simon Axten en af godt 150 personer, som Facebook havde ansat til at bekæmpe upassende indhold - én brystvorte af gangen. Hvor mange ansatte, der er kommet til siden, vides ikke, men Facebook beskriver selv kontrolmedarbejderne som en intern politistyrke, der skal regulere brugernes sømmelighed og jage spammere. David Kirkpatrick har skrevet bogen \"The Facebook Effect,\" og han forklarer, at Facebooks \"pornopatrulje\" er nødvendig for at opnå netværkets ultimative mål - og for at undgå at ende som fx MySpace, der er blevet oversvømmet af porno: - Hvis Facebook bliver forurenet, bliver det bare endnu et sted for vilde og vanvittige unge. Det vil ødelægge muligheden for at føre den ultimative vision ud i livet, nemlig at skabe en service for bogstaveligt talt alle mennesker, forklarer han i Newsweek og tilføjer at bundlinjen selvfølgelig også spiller ind på Facebooks kropshygiejne. Med andre ord: Facebook er stærkt optaget af at forblive dét pæne og rene, sociale medie, det nu engang er - i hvert fald i annoncørernes øjne. Det er formentlig derfor, at selv verdensberømte, klassiske malerier som Gustave Courbets \"Livets Oprindelse\" bliver fjernet og brugeren, der poster det, bliver deaktiveret. Og det er formentlig også derfor, at indehaveren afGalleri Beck-Fischeri Indre København kan sidde og more sig over det åbenlyse paradoks i Facebooks billedpolitik. I godt og vel et halvt år har han - Kaare Beck-Fischer - brugt Facebook-annoncer til at reklamere for sit galleri. Som blikfang i annoncerne har han valgt sit mest fremtrædende værk - den nøgne kvinde i under vand. Men omtrent hver anden gang han sender den lille annonce ind, får han afslag. Der er simpelthen for meget \"hud\" på maleriet, mener Facebook. Netværkets regler dikterer nemlig, at annoncebilleder ikke må spille på politiske, seksuelle eller andre følsomme emner for at promovere noget, de ikke er relevante for. Kaare Beck-Fischer undrer sig: - Vi sælger sælger malerier. Det er det, vi lever af, så det er bestemt relevant, at malerierne optræder i vores annoncer, siger han og fortsætter: Deltag i debatten:Giver Facebooks billedpolitik mening? - Det ironiske er, at kunsternen bag værket er fra Kina. Igennem hele livet har hun været vant til kinesisk censur. Nu er det så amerikansk censur fra Facebook, hun oplever. Galleriindehaveren tilføjer, at ironien blot bliver endnu tydeligere af, at Facebooks opfinder og überboss Mark Zuckerberg for nylig var i Kina for netop at prædike åbenhed og frit Facebook over for det kinesiske styre. På trods af sin efterhånden gigantiske størrelse har Facebook endnu ikke oprettet et kontor i Danmark - efter sigende fordi man ikke er interesseret i at blive hvirvlet ind i vores bøvlede persondatalove. Der sidder altså ikke pornopatruljer og afviser fotos på dansk grund. Berlingske ville alligevel gerne have hørt mere om, hvordan Facebook rent praktisk overvåger de omkring 130.000 fotos, der strømmer ind på sitet hvert minut. Men Facebooks danske forbindelse, Jan Christiansen, har ikke været til at træffe torsdag. En amerikansk talsmand for Facebook har dog tidligere sagt til avisen The New York Times: - Hvert medlem af Facebooks undersøgelseshold gennemgår tusindvis af billeder hver dag, så selvfølgelig begår vi fejl ind i mellem. Deltag i debatten:Giver Facebooks billedpolitik mening?",
        "metadata": {
            "source": "https://www.berlingske.dk/kultur/facebooks-pornopatrulje-i-aktion",
            "image_url": "https://berlingske.bmcdn.dk/media/cache/resolve/image_x_large/image/34/341364/3860885-facebook-censur.jpg",
            "publication_time": "Torsdag d. 03. marts 2011, kl. 19.09",
            "author": "Steen A. Jørgenssen",
            "related_links": [],
            "attachments": []
        }
    }
}