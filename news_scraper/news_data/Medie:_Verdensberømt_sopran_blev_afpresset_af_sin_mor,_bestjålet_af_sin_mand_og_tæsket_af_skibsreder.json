{
    "version": "1.0",
    "document": {
        "id": 17859,
        "title": "Medie: Verdensberømt sopran blev afpresset af sin mor, bestjålet af sin mand og tæsket af skibsreder",
        "content": "Det er kendt, at Maria Callas havde det svært. Nu afslører endnu upublicerede breve og dokumenter, at den amerikanskfødte sopran med græske rødder havde det endnu sværere end hidtil antaget. Det skriver britiskeThe Guardian. Maria Callas' egen mor afpressede hende, hendes mand, italienske Giovanni Battista Meneghini, stjal fra hende, og hendes senere elsker, den hovedrige græske skibsreder Aristoteles Onassis, var både voldelig og misbrugte hende seksuelt, skriver avisen. Onassis forlod siden Callas til fordel for Jacqueline Kennedy, enken efter den dræbte amerikanske præsident John F. Kennedy. Maria Callas, der var en af verdens største og mest forgudede stjerner i især 1950erne og 60erne, blev kaldt »operaens bibel« af den verdensberømte dirigent Leonard Bernstein, ligesom den danske operasangerinde Andrea Pellegrini i 2018 sagde til Berlingske, at Callas var »en kunstner, der gennem sit talenttrådte ud af værkerne og blev et endnu større værk, sig selv.« Brevene er kommet frem under den britiske forfatter Lyndsy Spencers arbejde med en biografi, der udkommer i storbritannien 1. juni. »Jeg fik i 2019 adgang til tre enorme samlinger, der var blevet skænket til diverse arkiver, og som hidtil ikke har været offentliggjort. Blandt papirerne var breve, der afslørede hendes inderste tanker,« siger Spencer til The Guardian. Maria Callas blev født i New York i 1923 af fattige græske immigranter. Callas voksede dog op i Europa, hvor hendes mor, ifølge Spencer, arbejdede som sexarbejder under Anden Verdenskrig, hvor hun angiveligt skulle have prostitueret sig over for tyske soldater og tilsyneladende havde forsøgt at få sin datter til det samme. Den historie ville moderen gå til pressen med, hvis ikke Maria Callas gav hende penge, skriver avisen. Derudover skulle et dagbogsnotat fra en nær ven angiveligt dokumentere, at Aristoteles Onassis havde givet Maria Callas bedøvende stoffer »af seksuelle årsager«. Maria Callas døde i Paris i 1977. Hør herunder Maria Callas synge »Casta Diva« iført smykker for en million dollar i Palais Garnier i Paris. ",
        "metadata": {
            "source": "https://www.berlingske.dk/musik/medie-verdensberoemt-sopran-blev-afpresset-af-sin-mor-bestjaalet-af-sin-mand",
            "image_url": "https://berlingske.bmcdn.dk/media/cache/resolve/image_x_large/image/140/1409851/23715476-france-culture-opera-music.jpg",
            "publication_time": "Tirsdag d. 13. april 2021, kl. 18.03",
            "author": "Joachim Talbro Paulsen",
            "related_links": [],
            "attachments": []
        }
    }
}