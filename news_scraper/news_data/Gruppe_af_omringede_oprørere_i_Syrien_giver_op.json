{
    "version": "1.0",
    "document": {
        "id": 5264,
        "title": "Gruppe af omringede oprørere i Syrien giver op",
        "content": "Det syriske regime har overtalt endnu en lomme af oprørsstyrker til at opgive kampen. Der er tale om en enklave af kæmpende oprørere nær byen Homs, oplyser en anonym talsmand for oprørsstyrkerne ifølge nyhedsbureauet Reuters. Regimet og oprørerne har indgået en aftale, der tvinger oprørernes til at indlevere deres tunge våben og giver regimet kontrollen over området. Som modydelse bliver de oprørere, der ikke ønsker at blive i området, transporteret til et oprørskontrolleret område i det nordlige Tyrkiet. Aftalen er ifølge Reuters forhandlet på plads af russiske mellemmænd. Det er ikke lykkes Reuters at få en kommentar fra hverken den syriske regering eller Rusland.  Det syriske statsmedie Sana skrev dog sent tirsdag, at skelettet til en aftale var på plads. Målt på antallet af indbyggere var lommen nær Homs den største under oprørernes kontrol. De seneste dage har den syriske hær bombarderet og angrebet oprørerne i lommen. En del af området dækker over et stykke af motorvejen mellem byerne Hama og Homs. Flere steder i Syrien har omringede oprørsstyrker overgivet sig de seneste uger. Tidligere har en lomme nær hovedstaden Damaskus lagt våbnene på samme vilkår som aftalen i Homs. De er dog ikke blevet transporteret ud endnu. Gennem militære offensiver og aftaler som disse har den syriske regering genvundet kontrollen over store dele af landet. /ritzau/",
        "metadata": {
            "source": "https://www.berlingske.dk/internationalt/gruppe-af-omringede-oproerere-i-syrien-giver-op",
            "image_url": "https://berlingske.bmcdn.dk/media/cache/resolve/image_x_large/image/3/30176/20851601-syria-conflict---2018050221030.jpeg",
            "publication_time": "Onsdag d. 02. maj 2018, kl. 21.21",
            "author": null,
            "related_links": [],
            "attachments": []
        }
    }
}