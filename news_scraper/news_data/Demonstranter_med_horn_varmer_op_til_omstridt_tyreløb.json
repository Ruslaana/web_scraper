{
    "version": "1.0",
    "document": {
        "id": 9146,
        "title": "Demonstranter med horn varmer op til omstridt tyreløb",
        "content": "Den nordspanske by Pamplona tog lørdag hul på sin verdensberømte - og omstridte - festival, hvis højdepunkt er de legendariske tyreløb gennem gaderne. Tusindvis af entusiastiske mennesker, som alle var klædt i rødt og hvidt, jublede, da den officielle åbning af San Fermín-festivalen blev markeret klokken 12. »Viva San Fermín, lød det fra de tusinder, der var mødt frem.« Det første af de i alt otte legendariske tyreløb finder sted søndag morgen. Fredag demonstrerede dyreværnsgrupperne Peta og Animal Naturalis imod festivalen. De lagde sig foran Pamplonas rådhus klædt i sort undertøj og horn på hovedet for at vise deres modstand mod drab på tyre i tyrefægterarenaen. »Tyre dør en blodig død i Pamplona, stod der på skilte, som de havde medbragt.« Denne type demonstrationer har fundet sted i de seneste 16 år, skriver den spanske avis La Vanguardia. Festivalen, der er en hyldest til Pamplonas skytsengel, San Fermín, stammer helt tilbage fra 1591. Højdepunktet er de seks sorte tyre, der sendes gennem byens smalle gader og ender i tyrefægterarenaen. Tyreløbene varer i alt otte dage. /ritzau/dpa",
        "metadata": {
            "source": "https://www.berlingske.dk/internationalt/demonstranter-med-horn-varmer-op-til-omstridt-tyreloeb",
            "image_url": "https://berlingske.bmcdn.dk/media/cache/resolve/image_x_large_vertical/image/117/1174135/22980883-san-fermin-festival-in-pamplon.jpeg",
            "publication_time": "Lørdag d. 06. juli 2019, kl. 17.22",
            "author": null,
            "related_links": [],
            "attachments": []
        }
    }
}