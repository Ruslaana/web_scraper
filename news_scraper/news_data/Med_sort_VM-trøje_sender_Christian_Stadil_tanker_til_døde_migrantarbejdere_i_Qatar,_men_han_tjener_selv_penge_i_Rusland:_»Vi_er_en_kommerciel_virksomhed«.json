{
    "version": "1.0",
    "document": {
        "id": 1389,
        "title": "Med sort VM-trøje sender Christian Stadil tanker til døde migrantarbejdere i Qatar, men han tjener selv penge i Rusland: »Vi er en kommerciel virksomhed«",
        "content": "Med en helt ny sort landsholdstrøje, der skal ligne en »begravelsesdragt«, vil Hummel-ejer Christian Stadil »sende en tanke« til de tusinder af migrantarbejdere, der er døde under opførelsen af ørkenstaten Qatars fodboldstadioner til det kommende herre-VM, som han siger tilB.T. Samtidig ejer han hovedparten af æggebakkefabrikanten Brødrene Hartmann, der godt nok har sat sine russiske aktiviteter til salg, menstadigtjener penge i det krigsførende land. Hummel er også til stede i Saudi-Arabien og får produceret tøj i Kina, skriverDR. Begge lande, der af Amnesty International er blevet kritiseret for omfattende brud på menneskerettighederne. Spørgsmålet er, om der ikke er tale om hykleri, når man gerne vil markedsføre sig med budskaber på trøjer, mens man samtidig tjener penge på forretninger i udskældte lande? »Grundnarrativet kan jeg godt umiddelbart se, hvis det ikke var, fordi direktionen i Brødrene Hartmann for længe siden havde meldt ud, at aktiviteterne i Rusland var sat til salg. Der kan man jo ikke gøre mere,« siger Hummel-milliardæren, der gennem sit holdingselskab Thornico ejer 70 procent af Brødrene Hartmann. Du kalder VM i Qatar en »begravelse«, sender tanker til de døde gæstearbejdere og siger, at budskabet med de sorte trøjer »ikke kan blive stærkere«. Jeg tænker, det må være muligt at gøre mere for menneskerettighederne. Kan du ikke se det? »Jo og nej. Jeg har stor respekt for spørgsmålet, men vi er jo en kommerciel virksomhed, og vi har 150 datterselskaber, så ud fra den præmis er detwork in progress. Kan vi gøre mere i nogle virksomheder? Det kan vi sikkert, men jeg synes, at vi prøver så vidt muligt at opføre os ordentligt – og nogle steder endda gøre en forskel.« Christian Stadil betoner flere gange, at han under fodbold-VM i Rusland stod i en regnbuefarvet trøje på stadion. Et symbol på støtte til lgbt+-miljøet, der oplever massiv forfølgelse og undertrykkelse i Rusland. »Det er en begravelsesdragt. Når du går til begravelse, har du mørkt tøj på. Det er et begravelsessæt – for at sende en tanke til de mange tusinde gæstearbejdere, som har mistet livet under opførelsen af de her stadioner. Det var tanken bag,« siger Stadil til B.T. om de nye landsholdstrøjer.Fold sammenLæs mereFoto: Liselotte Sabroe/Ritzau Scanpix (arkiv). »Det var med risiko for at komme i fængsel, og det er ikke for at sige, at jeg er mega fed, men det er ikke, fordi vi ikke gør noget.« Han understreger også, at han »kun« ejer 70 procent af Brødrene Hartmann og ikke kan bestemme det hele. »Hartmann er en børsnoteret virksomhed. Vi kan ikke diktere noget, men de kan ikke gøre meget mere.« Jeg spørger dig til dine egne moralske overvejelser og de modsætningsforhold, der ser ud til at være i dine forretningsforhold angående Qatar, Rusland, Saudi-Arabien og Kina. Det ligner lidt, at du kun vil protestere, når det ikke koster dig noget, og når det tværtimod er god markedsføring. »Det synes jeg faktisk ikke. Jeg forstår godt, hvor du kommer fra, men vi har 50 projekter over hele verden med alt fra handicappede børn i sport til lgbt og børnehjem i Afrika, og vi har lige lavet et stort samarbejde med Amnesty. Det er ikke bare ét populistisk projekt, vi laver. Det er en del af en strategi, vi har arbejdet med i 20 år.« Christian Stadil mener dog, at hans forretninger hele tiden kan forbedre sig, når det kommer til at gøre en positiv forskel. »Men vi erfor profit, vi er ikkenon for profiteller Patagonia. Det erwork in progress, og jeg synes, at vi på tværs af vores vertikaler bliver bedre og bedre til det, men der vil være undtagelser og vertikaler, hvor vi kan gøre det bedre.« Hummel-stifteren henviser til, at tøjmærket Patagonias ejer for nylig donerede hele virksomheden til kampen for den grønne omstilling. Stadil fortsætter: »Og selvfølgelig er det svært, et sted hvor vi ikke ejer hele virksomheden. Jeg ved faktisk ikke, hvad det skulle være mere end at sætte den til salg? Men lad os sige, at vi ejede 100 procent, så kunne vi måske gøre ligesom under VM i Moskva, hvor vi stod med risiko for at komme i spjældet selv og gav overskud af salget til den russiske lgbt-organisation. Men ud fra præmissen, hvor vi ikke kan eller må, så er jeg ikke enig i, at vi kan gøre mere.« Men du tjener jo stadig penge på Rusland. Det er vel det, der er humlen. »Ja, det gør vi, indtil virksomheden er solgt, men det er ikke noget, man bare lige gør, når man samtidig oplever store omkostninger i stigende priser på energi og råvarer. Så jeg synes, det er en stor ting, direktionen og bestyrelsen er i gang med. Men ja, hvis vi ejede 100 procent, ville vi måske gøre mere.« Så overordnet mener du ikke, at du med dine virksomheder og investeringer kun protesterer og sender budskaber, når det er noget, som du ikke taber penge på? »Det, synes jeg, grundlæggende er forkert, og det synes jeg, at historikken viser. Men vi er selvfølgelig heller ikke mere hellige end de mest hellige, men vi prøver at gøre en forskel, og jeg synes, det ville være synd, hvis man stoppede med det, fordi man var bange for ikke at være helt perfekt,« siger Christian Stadil.",
        "metadata": {
            "source": "https://www.berlingske.dk/virksomheder/med-sort-vm-troeje-sender-christian-stadil-tanker-til-doede",
            "image_url": "https://berlingske.bmcdn.dk/media/cache/resolve/image_x_large/image/159/1598603/24220095-christian-stadil.jpg",
            "publication_time": "Lørdag d. 01. oktober 2022, kl. 07.56",
            "author": "Emil Bo Rask",
            "related_links": [],
            "attachments": []
        }
    }
}