{
    "version": "1.0",
    "document": {
        "id": 13614,
        "title": "Fantastiske historier om katten, hunden, kødbenet og sildens hale",
        "content": "Louis Jensen og Lilian Brøggers tiende samling af firkantede historier hedder »Så er butikken åben! Nye firkanter på alle hylder«. Spøjst, at butikken erklæres åben netop nu, hvor hele det 1.001 historier lange projekt er tæt på lukketid, og der kun mangler et sidste bind med tegninger og en enkelt historie. Det bind udkommer til efteråret. Bag den højtråbende titel findes de mest neddæmpede tekster siden 1992, da det første bind udkom med de karakteristiske korte historier på mellem seks og 18 linjer, ti ad gangen med indledende illustration, sat grafisk op som firkanter midt på siderne.  Denne gang tællende fra »En ni hundrede og første gang« til »En et tusinde gang«. Utroligt, at de to har kunnet holde det kørende i snart 25 år og fastholde samme stil og tone i både rytme og ro og gak og galskab. Utroligt, at Jensen har samlet et så stort og varieret udvalg af ord til en helhed på så lille en plads, altid præcist udført og med vendinger såsom »stejlere hvidt« (fra denne samling). Og ikke mindre utroligt, at Brøgger har formået at forny sine billeder på overrumplende vis hver eneste gang. Det lyriske, det legesyge og det absurde er Jensen og Brøgger fælles om.  Tilsammen udgør tekst og tegninger en sand øren- og øjenfryd. Mens teksterne denne gang er mindre overraskende, møder man vittigt vanvid i Brøggers ekspressive og exceptionelt fremragende illustrationer, som alene står til seks stjerner. Ikke mindst i den måde, hun udnytter fladerne på i en kombination af store figurer og det spindelvævstyndt tegnede, der er så minutiøst detaljeret at man næsten kan mærke dyrenes pels. Det er aldeles fænomenalt. Jensens grundstamme af ordelementer består af mor, kvinde, kæreste, kys og hjerte. Prinser, prinsesser og slotte. Natur med en forkærlighed for katte, hunde, harer og ænder samt lys og vand – og især hav og fugle. Her er en ishund, der sluger solen, en mand, der gifter sig med en and, som synger »Hound dog« og et digt, der rider på Hesten P. Jo kortere teksterne er, desto mere geniale og stramme.  Den mest finurlige handler om jeg-personen, der bor i en stue med to døre. »Så kom ulykken ind ad den ene dør og lykken ad den anden«. De to hiver i ham fra hver sin side, men han trækker dem ind i sit bryst, så han er lykkelig, når han træder med det ene ben, og ulykkelig, når han træder med det andet. Konsekvensen? »Nu er jeg ansat ved teatret, hvor jeg løber leende og grædende rundt på gangene«. Og så er der den, hvor græsset er Guds hår, hvor der er en, der »gik gennem midterskilningen i forårets grønne hår« og fortsatte gennem efterår og vinter, mens en fugl sad på hans skulder og »lyttede til Guds hårs sang«. Jensens gudsbegreb er i familie med H.C. Andersens. Det er inderligt mildt, kærligt og omsorgsfuldt og gennemstrømmer hele samlingen. »Alting var godt!« – i jensensk forstand. Og det har han fuldstændig ret i!  Titel:»Så er butikken åben! Nye firkanter på alle hylder«. Forfatter:Louis Jensen. Tegner:Lilian Brøgger. Sider:144.Pris:250 kr. Forlag:Gyldendal.",
        "metadata": {
            "source": "https://www.berlingske.dk/boganmeldelser/fantastiske-historier-om-katten-hunden-koedbenet-og-sildens-hale",
            "image_url": "https://berlingske.bmcdn.dk/media/cache/resolve/image_x_large/image/20/209735/13094335-22kulboger-083713jpg.jpeg",
            "publication_time": "Søndag d. 24. april 2016, kl. 22.30",
            "author": null,
            "related_links": [],
            "attachments": []
        }
    }
}