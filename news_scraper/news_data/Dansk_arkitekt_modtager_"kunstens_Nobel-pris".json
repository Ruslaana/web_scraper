{
    "version": "1.0",
    "document": {
        "id": 18008,
        "title": "Dansk arkitekt modtager \"kunstens Nobel-pris\"",
        "content": "Den danske arkitekt Henning Larsen modtager den prestigefyldte kunstpris Praemium Imperiale 2012. Det skriver praemiumimperiale.org. Prisen, der også kaldes kunstens Nobel-pris, uddeles årligt af den japanske kejserfamilie, og bag den står Japans kunstfond, Japan Art Association. Prisen gives indenfor områderne maleri, skulptur, arkitektur, musik og teater/film til kunstnere, der har givet et enestående bidrag til kunstens udvikling. Prisen består af en guldmedalje og 15 millioner yen svarende til godt 1,1 millioner kroner.  De andre prismodtagere i 2012 er den kinesiske kunstner Cai Guo-Qiang, den italienske billedhugger Cecco Bonanotte, den amerikanske komponist Philip Glass og den japanske balletdanser Yoko Morishita. Den 87-årige Henning Larsen har markeret sig som en visionær arkitekt og er særligt kendt for den danske ambassade i den saudiarabiske hovedstad Riyadh og Operaen i København. BNB ",
        "metadata": {
            "source": "https://www.berlingske.dk/kultur/dansk-arkitekt-modtager-kunstens-nobel-pris",
            "image_url": "https://berlingske.bmcdn.dk/media/cache/resolve/image_x_large/image/60/605922/5590251-henning-larsen-modtager-kunstens-nobelpris.jpg",
            "publication_time": "Fredag d. 14. september 2012, kl. 12.52",
            "author": null,
            "related_links": [],
            "attachments": []
        }
    }
}