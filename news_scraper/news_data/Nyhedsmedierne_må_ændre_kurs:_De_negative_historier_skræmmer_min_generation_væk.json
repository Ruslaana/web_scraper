{
    "version": "1.0",
    "document": {
        "id": 3097,
        "title": "Nyhedsmedierne må ændre kurs: De negative historier skræmmer min generation væk",
        "content": "Fuglesang og en solstråle i mine øjne, blade der langsomt breder sig over de forårsramte træer, afslappende jazzmusik fra naboen og en rolig vejrtrækning ved min side. Jeg griber ud efter min telefon og ser, at klokken er kvart i otte. Jeg er vågnet før min alarm. Men da jeg scroller ned, møder jeg syv notifikationer fra mine nyhedsapps. »Klimaforandringer truer Grønland med kæmpe tsunamier«, »Bro kollapset i Baltimore«, »Barn dræbt ved skoleskyderi i Finland«. Pludselig lyder fuglesangen ikke så drømmende som før. Katastrofetanker og frygt rammer mit sind, og koldsved løber ned af min ryg. Morgenkaffen lyder ikke længere lige så behagelig, men nærmere som en nødvendighed for at komme igennem dagen. På én nat er verden endnu en gang blevet ramt af flere katastrofer, og den synes ikke længere som et sted, hvor der er plads til håb og drømme. Jeg får lyst til at slukke min telefon og lægge mig til at sove igen. Væk mig, når det hele er ovre, som musikeren Avicii sang så relaterbart. De negative nyheder giver mig mindre lyst til at kæmpe. Mindre lyst til at springe ud i verden og skabe. Mere lyst til at sove videre. At slukke notifikationerne og lukke nyhederne ude er efterhånden blevet et samtaleemne blandt mange af mine venner og familiemedlemmer. At give sig selv et pusterum, og »holde weekend« fra nyhederne, er blevet en nødvendighed for at holde den positive indstilling oppe. Et nyt eksemplar af Weekendavisen i postkassen plejede at være min fars lyspunkt på en søndag. Nu er det erstattet af en lyst til at søge væk for at holde weekendoptimismen oppe. »Bro kollapset i Baltimore« var en af de nyheder, Mia Freia Kutchinsky vågnede op til. Og som gør hende i dårligt humør.Fold sammenLæs mereFoto: Tasos Katopodis/AFP/Ritzau Scanpix. Clickbaits og ligegyldige artikler, der skræmmer, før de informerer, er med til at svække den generelle lyst til og interesse for at holde sig opdateret. Hvis befolkningen ikke læser med for ikke at komme i dårligt humør, har medierne mistet sin vigtigste rolle: At indsamle information og kilder og videreformidle nuanceret, så hvert individ kan danne sig sin egen holdning. Journalistikken mister sin pointe. De mister den ungdom, som, ifølge dem, skulle have løst kriserne. 17-årige Nicolai La Cour udtalte i enartikel bragt i Berlingske30. marts, at det er præcis, hvad der får ungdommen til at søge mod den liberale tendens, hvor der er fokus på frihed. At leve livet, mens tid er. Hvis nyhedsmedierne skal blive ved med at fastholde min opmærksomhed, bliver de nødt til at ændre formålet for, hvorfor de skriver. Journalistikken må blive mere konstruktiv. Konstruktiv, som i løsningsorienteret, opbyggende og fremtidsfokuseret indhold. Indhold som skaber en lille dråbe af håb. Indhold, som giver os lyst til at stå op om morgenen. Indhold som skubber os på vej, og giver ideer til, hvordan vi skal bekæmpe klimaforandringer og skabe våbenhvile i Gaza og Ukraine. Hvis min generation skal finde motivationen frem til at løse klimakrisen og få bare lidt mere fred i verden, er nyhederne nødt til at være mere konstruktive. Mia Freia Kutchinsky er elev på Vallekilde Højskole ",
        "metadata": {
            "source": "https://www.berlingske.dk/kommentatorer/nyhedsmedierne-maa-aendre-kurs-de-negative-historier-skraemmer-min",
            "image_url": "https://berlingske.bmcdn.dk/media/cache/resolve/image_x_large_vertical/image/178/1780680/24672474-palestinian-women-weep-as-the-bodies-of-wounded-an.jpg",
            "publication_time": "Torsdag d. 04. april 2024, kl. 10.37",
            "author": null,
            "related_links": [],
            "attachments": []
        }
    }
}