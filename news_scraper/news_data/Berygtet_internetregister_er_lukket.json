{
    "version": "1.0",
    "document": {
        "id": 12514,
        "title": "Berygtet internetregister er lukket",
        "content": "Den omstridte hjemmeside Det Sorte Register lukkede mandag, skriver fyens.dk. Hjemmesiden har siden 2011 lagt navne, billeder og adresser ud på offentligt ansatte, som den anklager for at overtræde loven eller for at behandle borgere uretfærdigt.  Ifølge stifter Ole Eli Christiansen sker lukningen på grund af mangel på tid og penge. Ole Eli Christiansen arbejder dog ifølge avisen på at samle penge til at genåbne hjemmesiden.  Formand for FTF Bente Sorgenfrey, der repræsenterer 450.000 private og offentligt ansatte har længe været kritisk over for hjemmesiden og glæder sig over, at siden nu er lukket. »Det er en glædelig nyhed for os, for det har været dybt problematisk, at man blev hængt ud som offentligt ansat på den måde, som han (Ole Eli Christiansen, red.) gjorde det, bare fordi, man passede sit arbejde. Der er ansatte, der har fået deres mailbokse spammet af folk, der har fulgt op på hans aktiviteter. Det har medført psykiske konsekvenser for nogle og faktisk sygemeldinger,« siger hun til fyens.dk. ",
        "metadata": {
            "source": "https://www.berlingske.dk/samfund/berygtet-internetregister-er-lukket",
            "image_url": "https://berlingske.bmcdn.dk/media/cache/resolve/image_x_large/image/17/171991/8246978-det-sorte-register.jpg",
            "publication_time": "Torsdag d. 08. oktober 2015, kl. 02.53",
            "author": null,
            "related_links": [],
            "attachments": []
        }
    }
}