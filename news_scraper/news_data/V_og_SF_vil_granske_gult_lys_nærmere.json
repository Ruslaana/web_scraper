{
    "version": "1.0",
    "document": {
        "id": 18051,
        "title": "V og SF vil granske gult lys nærmere",
        "content": "I stedet for at skulle holde for rødt lys om natten vil flere medlemmer af de Radikales hovedbestyrelse lade danskerne krydse over, mens lyset blinker gult, og de almindelige vigepligtsregler gælder. - Det lyder umiddelbart positivt. Jeg holdt så sent som i nat for rødt lys, uden at der var en bil i miles omkreds. Så det er vi da klar til at kigge på, siger trafikordfører fra Venstre, Kristian Pihl Lorentzen. Han henviser til, at forslaget allerede er virkelighed i en række andre lande. Der lader man trafikanterne liste over for gult i de mindre byer og på landet, og ifølge Kristian Pihl Lorentzen fungerer det fint.  - Vi synes, at der er brug for mere frihed under ansvar i trafikken, og det her lyder som et skridt i den rigtige retning, siger han. I regeringspartiet SF er færdselssikkerheden afgørende for, om man vil acceptere forslaget. - Jeg vil slet ikke afvise deres forslag, men vi skal holde blikket stift rettet på det vigtigste, og det er, at grunden til, at vi har trafiklys, er for at beskytte folks liv, siger trafikordfører Anne Bastrup. Rådet for Sikker Trafik, der rådgiver myndighederne om trafiksikkerhed, er også åben overfor de Radikales idé. En afgørende forskel fra de danske veje og udlandet er dog, at Danmark har langt flere cyklister. Forslaget kan derfor gøre det farligere for andre trafikanter, og det vil ikke gøre livet på vejene mere sikkert, lyder vurderingen fra rådet. Det får ikke Venstre til at afvise forslaget. - Det er jo kun om natten, og mig bekendt er der ikke særlig mange cyklister på det tidspunkt. Det er klart, at vi bliver nødt til at få sagkundskabens vurdering af forslaget, men vi ser positivt på det som udgangspunkt, siger Kristian Pihl Lorentzen. I regeringspartiet SF forholder man sig skeptisk til forslaget, indtil man kender konsekvenserne. - Vi har en ambition om at halvere dræbte og tilskadekomne i trafikken indenfor de næste otte år. Den ambition synes jeg er vigtigere, siger Anne Baastrup. Trafikminister Henrik Dam Kristensen (S) har til Berlingske Nyhedsbureau sagt, at han vil give forslaget »en kærlig overvejelse.«",
        "metadata": {
            "source": "https://www.berlingske.dk/politik/v-og-sf-vil-granske-gult-lys-naermere",
            "image_url": "https://berlingske.bmcdn.dk/media/cache/resolve/image_x_large/image/61/616806/5552134-til-bt---nrreport-1.jpg",
            "publication_time": "Torsdag d. 06. september 2012, kl. 07.54",
            "author": null,
            "related_links": [],
            "attachments": []
        }
    }
}