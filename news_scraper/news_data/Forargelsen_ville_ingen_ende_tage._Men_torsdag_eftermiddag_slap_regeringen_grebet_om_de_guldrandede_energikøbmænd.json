{
    "version": "1.0",
    "document": {
        "id": 6118,
        "title": "Forargelsen ville ingen ende tage. Men torsdag eftermiddag slap regeringen grebet om de guldrandede energikøbmænd",
        "content": "For omtrent et år siden begyndte en heftig politisk debat at rulle om en håndfuld danske energihandleres enormt store profitter opbygget på ryggen af Europas energikrise. Et bredt udsnit af Folketinget – herunder regeringen – stod i kø for at fordømme deres forretninger. Og et arbejde gik i gang for at undersøge, om man kunne beskatte den »overnormale profit«. For det ville man. Mange måneder gik, energihandlernes aktiviteter forsvandt så småt fra nyhedsbilledet, og torsdag eftermiddag var der så nyt om SVM-regeringens arbejde: Det kan ikke betale sig at særbeskatte energihandlerne i Danmark, lod skatteminister Jeppe Bruus (S) forstå i et interview til Finans. Derfor vil regeringen nu droppe særskatten. Og den nyhed vækker hård kritik fra flere sider af Folketinget. En kritik, der både handler om regeringens egentlige intentioner og om dens måde at forvalte det flertal, som Socialdemokratiet, Venstre og Moderaterne sammen sidder på. SFs skatteordfører, Sigurd Agersnap, kalder regeringens melding »absurd«. »Vores skatteminister har snart i et år sagt, at han vil beskatte mellemhandlerne, fordi deres profit var dybt urimelig, men han havde desværre ikke en model. Nu har han fået en model, og den vil han ikke bruge,« siger han. Pelle Dragsted, Enhedslistens politiske ordfører, kalder det »en skandale«. Enhedslistens politiske ordfører, Pelle Dragsted, appellerer til, at regeringen presser på for at indføre en fælleseuropæisk særskat på energihandlerne, da han tror, at den kommende vinter også kan blive en guldrandet forretning for dem.Fold sammenLæs mereFoto: Arkivfoto: Søren Bidstrup. »Det er dybt, dybt skuffende, at man lader de her spekulanter beholde den enorme fortjeneste af de overnormale overskud, der er spekuleret op af almindelige menneskers lommer,« siger han. Og DF-formand Morten Messerschmidt kritiserer oveni regeringen for at berette om regeringens beslutning i pressen uden at have orienteret de aftalepartier, der var med til at igangsætte analysen tilbage i februar. Dertil sår han tvivl om selve analysen. »Man kan altid lave de beregninger, man vil. Det lugter af, at regeringen bare ikke ønsker det (særskatten,red.), og så skal døden have en årsag,« siger Morten Messerschmidt. Selvom regeringen nu dropper ambitionerne om at beskatte de guldrandede energihandleres overnormale profitter, har den flere gange selv tordnet mod det samme. Branchens 11 største virksomheder tjente sidste år mere end 42 milliarder kroner, hvilket er milevidt fra et normalt år. Til sammenligning lød det samlede overskud efter skat på blot lidt over fire en halv milliard kroner i 2021 og 970 millioner kroner i 2020.  Foruden den voldsomt stigende indtjening i branchen tiltrak energihandlerne sig også opmærksomhed, da det kom frem, attre energihandlerehavde tjent så mange penge hjem til Energi Danmark, at de hver især stod til at få omkring en kvart milliard kroner i bonus. Senere blev otte mænd sigtet for at have svindlet sig til et trecifret millionbeløb ved hjælp af omfattende manipulation med priserne på elmarkedet i en opsigtsvækkende sag, der kaldes»Operation Bonus«. Fra regeringens side er der især blevet lagt vægt på, at energihandlernes overskud eksploderede i en situation, hvor mange danskere var presset på privatøkonomien. I september sidste år kaldte daværende energiminister Dan Jørgensen (S) det »meget nødvendigt« at få mellemhandlerne med, da EUs medlemslande blev enige om lave et »indtægtsloft«, så landene hver især kunne kræve en ekstra stor andel i skat for de energiselskaber, der tjener ekstra mange penge. Men elhandlerne gik fri i EU-forordningen. I starten af 2023 varslede skatteminister Jeppe Bruus igen (S) en særskat på deres enorme profitter, men det var endnu ikke lykkedes at skabe en model i forhold til mellemhandlerne, som man kunne anvende på nuværende tidspunkt, lød det. Kritikken voksede og voksede, især på venstrefløjen. I maj kaldte Socialdemokratiets egen erhvervsordfører Mette Reissmann pengeregnen »forargelig og uacceptabel«. »Alle de her selskaber, som kommer ud med fuldstændig vilde overskud, stopper jo fandeme deres pengetanke som en anden Joakim von And. Det er frygteligt at se på,« sagde hun tilBerlingskeog understregede, at regeringen måtte »begynde at tale om en særskat«. Samme dag blev både skatteminister Jeppe Bruus (S) og klima-, energi- og forsyningsminister Lars Aagaard (M) kaldt i samråd om særskatten. Ved den lejlighed blev det igen understreget, at en særskat var nødvendig. »Det er et helt fair og rimeligt samråd, vi sidder i. For det er helt uforståeligt for langt, langt de fleste, at mens man har skullet spinke og spare og kigge dybt ned i husholdningsbudgettet, kan man se nogle eksorbitante mange, mangedoblinger,« sagde Jeppe Bruus. Embedsværket var på det tidspunkt gået i gang med at se på, hvordan man kunne beskatte elhandlerne i Danmark, som det var aftalt i forbindelse med en bredt funderet inflationspakke i februar. Men på trods af den store vilje til at sætte foden ned var modellen stadig ikke klar. Der blev dog arbejdet på højtryk, og modellen ville være klar til sommer, slog han fast. »Hvornår er vi færdige med det her arbejde? Når jeg siger omkring sommeren, så er det omkring sommeren,« sagde Jeppe Bruus. Der skulle gå lidt længere tid, end ministeren lovede, før arbejdet var færdigt, men nu erSkatteministeriets embedsmænd kommet frem til fire måderat særbeskatte energihandlerne på. Et af dem er forslag om en engangsbetaling – et solidaritetsbidrag – med tilbagevirkende kraft. Det ligner den model, som EU-forordningen tidligere i år pålagde andre dele af energisektoren, men som altså undtog energihandlerne. Kort fortalt er Skatteministeriets konklusion for alle modeller, at det samlede provenu for statskassen vil være så beskedent eller sågar negativt over tid, at det ikke kan betale sig, blandt andet fordi selskaberne måske vil flytte ud af Danmark senere. Ved forslaget om at engangsbeskatte energihandlerne med 33 procent af deres overskud for 2022 er de adfærdsmæssige konsekvenser dog også »behæftet med betydelig usikkerhed«, konkluderer embedsmændene. Altså er det slet ikke sikkert, at selskaberne ville flytte ud af Danmark, mens det til gengæld er langt mere sikkert, at beskatningen ville medføre cirka ti milliarder kroner mere i statskassen. Men selvom embedsmændene ikke er særlig sikre på, at selskaberne ville flytte ud af Danmark, hvis det skete, siger Jeppe Bruus til Finans, at det kun rigtig giver mening at beskatte energihandlerne, hvis det bliver gjort på EU-niveau for at imødekomme den risiko. Men på et samråd 4. maj i år understregede han ellers flere gange, at beslutninger om beskatning af energihandlerne netop kunne gøres nationalt, hvis man ville. »Det, vi taler om her, er, hvordan man kan gøre noget i forhold til mellemhandlere. Det, forordningen sådan set åbner op for, er, at vi godt kan gøre det nationalt. Groft sagt, det kan vi altid gøre nationalt, uanset om vi har en forordning eller ej,« sagde Jeppe Bruus. SFs Sigurd Agersnap mener, at der er to mulige forklaringer på, hvorfor regeringen nu dropper særskatten. »Enten har skatteministeren ikke tegnet regeringen i det her spørgsmål, eller også har man bevidst givet et andet signal end det, man har forfulgt,« siger han. Sigurd Agersnap, SFs skatteordfører.Fold sammenLæs mereFoto: Arkivfoto: Ida Marie Odgaard/Ritzau Scanpix. Men handler det ikke om, at det ikke kan betale sig, fordi selskaberne flytter ud af landet? »Skatteministeriet siger, at en engangsbeskatning på det overnormale overskud ingen eller en meget lille en adfærdseffekt har, fordi det er bagudrettet. Som jeg forstår ministeren, mener regeringen, at det er for sent at indføre den, og det er et lidt søgt argument, når det har taget så lang tid at lave den her ret simple analyse,« siger SFeren. Selvom Pelle Dragsted anerkender, at der er en risiko for, at selskaberne bare flytter ud af Danmark, så mener han også, at den risiko bliver overvurderet. Derfor er det »mest ærgerlige« stadig ifølge ham, at man fra dansk side ikke tidligere skubbede på for at lave en aftale på EU-niveau. »Men vi kigger jo ind i en vinter, hvor det samme kan ske igen, og jeg håber virkelig, at regeringen vil gøre alt, hvad de kan, for at få en fælles EU-aftale om at beskatte energihandlerne, så de ikke vil kunne svare på en skat ved at flytte hovedkvarter ud af Danmark,« siger Pelle Dragsted. Morten Messerschmidts kritik af regeringen er af en lidt anden karakter. Han henviser til, at Dan Jørgensen, der dengang var klima- og energiminister, sidste efterår kaldte det »meget vigtigt« for S-regeringen at få mellemhandlerne inkluderet i særskatten. »Det her land bliver styret af meget få mennesker. Ministre uden for de fem mest centrale ministerier har ikke nogen gennemslagskraft overhovedet. Tingene afklares mellem Mette Frederiksen, Lars Løkke Rasmussen, og hvem end der nu styrer Venstre,« siger DF-formanden og henviser til Jakob Ellemann-Jensens nylige afgang. Dansk Folkepartis formand, Morten Messerschmidt, er overbevist om, at embedsværket er spændt for regeringens politiske vogn.Fold sammenLæs mereFoto: Arkivfoto: Søren Bidstrup. Det er vel en meget hård kritik? Der er embedsmænd, der har regnet på det, og de siger, at det knap kan betale sig? »Der er ingen tvivl om, at embedsmændene under denne regering er fuldstændig styret og regner bagfra for at komme frem til det rigtige resultat.« Har du noget bevis for den udlægning? »Det er baseret på fire års hardcore empiri,« siger Morten Messerschmidt. Berlingske har forsøgt at få en kommentar fra skatteminister Jeppe Bruus (S), men dette har ikke været muligt. Han henviser til sit svar til Finans, hvor han blandt understreger, at energimarkedet er meget internationalt. »Det er et europæisk marked, og vi går nu i gang med en større øvelse på europæisk plan med at se på, hvordan hele energimarkedet ser ud. Og vi stod i en ekstraordinær situation med en EU-forordning, hvor denne diskussion også var en del af det. Nu har vi lavet denne model, som vi kan spille ind,« siger han tilFinans.",
        "metadata": {
            "source": "https://www.berlingske.dk/virksomheder/forargelsen-ville-ingen-ende-tage-men-torsdag-eftermiddag-slap",
            "image_url": "https://berlingske.bmcdn.dk/media/cache/resolve/image_x_large/image/173/1731299/24561442-interview-med-skatteminister-jeppe-bruus.jpg",
            "publication_time": "Tirsdag d. 31. oktober 2023, kl. 08.16",
            "author": "Emil Bo Rask",
            "related_links": [],
            "attachments": []
        }
    }
}