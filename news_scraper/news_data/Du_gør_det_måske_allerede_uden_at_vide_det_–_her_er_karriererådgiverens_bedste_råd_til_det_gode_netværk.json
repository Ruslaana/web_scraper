{
    "version": "1.0",
    "document": {
        "id": 6570,
        "title": "Du gør det måske allerede uden at vide det – her er karriererådgiverens bedste råd til det gode netværk",
        "content": "Det behøver på ingen måde atkoste 28.000 kroner i medlemskab at blive en del af et eksklusivt netværk. De fleste er nemlig – uden at gøre sig det klart – allerede med i et fint netværk, som de forholdsvis enkelt kan udvide og gøre endnu bedre og vedkommende. Det ved Morten Esmann Andersen alt om. Han er karriererådgiver i Ingeniørforeningen i Danmark (IDA) og får skudsmålet at være lidt af en haj til netværk. »Indimellem hører man »almindelige« mennesker sige, at 'netværk – det er kun i de dér samfundslag' som topcheferne i erhvervslivet, der betaler 28.000 kroner, som Berlingske skrev forleden. I virkeligheden netværker vi alle – måske bare uden at kalde det sådan. Vi omgås mennesker. Vi lærer dem at kende og de os,« siger Morten Esmann Andersen. De fleste netværker, simpelthen fordi de kan lide at mødes med ligesindede. »Der er ikke noget odiøst i et netværk. Nogen ser et strategisk netværk som nepotisme og indspisthed. I virkeligheden er det det modsatte: Man får udsyn. Man mødes med folk, man ikke kender (endnu), men deler faglig viden og interesse med. Det kan inspirere, fordi de måske har et andet perspektiv, og dem kan man række ud til, hvis man mangler faglige input. Vi skal væk fra billedet om, at et netværk har logepræg med særlige ritualer. Dette er mennesker, der mødes om noget fælles og kan bidrage med fælles perspektiver til fælles glæde,« forklarer karriererådgiveren. Han møder tit mennesker, der er tilbageholdende og føler, at det kan være lidt for påtrængende, hvis de gerne vil bruge deres netværk. »Man skal huske, at netværk er en gaveøkonomi. Man giver undervejs noget til netværket uden rigtigt at have forventning om at få noget tilbage af en værdi, der svarer præcis til det, man giver – men dog med forventning om, at man kan få noget tilbage, hvis det bliver nødvendigt.Man skal se det som en investering,« mener Morten Esmann Andersen. Det, der kan blive forkert, er, hvis man stiller krav eller har forventninger, der rækker ud over det, som netværket kan bidrage med. »Man skal også huske på, at det at netværke egentlig er en slagsbranding: Jo flere, der kender dig for noget godt, for eksempel faglig styrke, jo flere taler pænt om dig – også når du ikke er der. Så det er en måde at styrke ditbrandpå, både ved at brede det ud i antal og ved at påvirke, hvad andre mennesker ved om dig,« siger han. Føler man ikke, at man har et netværk lige nu, skal man begynde med at overveje, hvorfor man ønsker et netværk, og hvad ens netværk skal kunne gøre. »Er det, fordi du har en specifik udfordring lige nu, som du har brug for input til at løse, eller er det for at varme op til, at du en dag kan bruge dit netværk. Altså:Vil jeg styrke mine netværksrelationer, fordi jeg gerne vil have bedre kendskab til mit fag eller branche? Har jeg brug for at kunne sparre med mennesker, der forstår, hvad jeg taler om? Skal nogen hjælpe mig konkret med noget?« siger Morten Esmann Andersen. Han opfordrer til, at man kommer i gang så snart som muligt. »Det, man skal gøre, er i virkeligheden at dyrke netværket,førman har brug for det. Altså at give og måske bede om noget og dermed opbygge relationer, mens man ikke har konkrete forventninger om et udbytte. Så styrker man sitbrandog lærer andre mennesker at kende,« siger han. Det kunne være at række ud til tidligere kollegaer, fordi de var dygtige og rare mennesker, som det kunne være nyttigt at holde kontakten med. »Så bliver verden større. Men hvis man henvender sig til nogen med et specifikt formål, bør man gøre det klart, hvad man ønsker at få ud af det. Ringer du til mig og spørger, om vi kan tage en kop kaffe, vil jeg svare, at det kan vi godt. Men jeg vil gerne vide, om det blot er for kaffen og hyggen, at vi mødes, hvilket er godt nok, eller om jeg skal forberede mig på noget og bidrage. Sandsynligheden for at få et godt netværk er større, hvis man er ærlig,« siger Morten Esmann Andersen. Det lyder simpelt. Men er det nødvendigvis sådan i praksis? »Nej. Det handler omproaktivt at opdyrke personlige relationer. Det er nogen dygtigere til og gør det mere naturligt end andre. Nogen synes måske, at det er grænseoverskridende at ringe til en tidligere kollega og invitere sig selv på kaffe. Her foreslår jeg, at man finder fora, hvor man kan være en del af mængden,« lyder rådet. Det kunne være at gå til det spændende foredrag om en ny slags beton i sin fagforening. »Det går jeg så til, og de andre, der deltager, interesserer sig også for det. I kaffepausen taler man så med hinanden. Det er et rigtigt godt sted at begynde. Man kan stort set være anonym og alligevel udvide horisonten,« siger Morten Esmann Andersen. Netop den slags faglige kom sammen-møder er noget, som IDAs medlemmer udtrykker stor tilfredshed med at deltage i, fordi man her samles om noget, som man er fælles om at interessere sig for. »Alle kan lide at være sammen med ligesindede, især hvis disse kan tilbyde også et andet perspektiv. Det er derfor, at netværksmøder, gå hjem-møder m.m. tilbydes, også uden for fagforeningerne, og det er godt for netværket. Måske får man også her et begyndende billede af, hvem der er »toneangivende« i ens egen branche. Hvem er de spændende mennesker? Hvem lytter de andre til?« forklarer han. Det er netop, hvad topcheferne gør, når de betaler de 28.000 kroner for at blive lukket ind i den eksklusive klub. »De ser sig omkring og finder ud af, hvad der sker i samfundet og i deres branche, så de kan forsøge som virksomhed at gå i den rigtige retning. Det er samme perspektiv, som vi som mennesker kan have, og det giver mulighed for at kunne agere mere agilt,« siger Morten Esmann Andersen. Derfor understreger han igen, at netværk ikke er så uopnåeligt, som nogen tror. »Man er altid en del af noget. Det kan man så dyrke noget mere. Netværk handler meget om at være bevidst om, hvad man kan være en del af, hvad man kan få ud af det, og hvad man selv kan bidrage med, for man får, hvad man giver. Det behøver ikke at være kontant afregning, men man giver lige så meget, som man tager. Det viser sig, at vi alle netværker uden at vide det,« siger Morten Esmann Andersen. Det kan være med kammeraterne fra fodboldklubben eller sludderen med tandlægen, inden den nye fyldning kommer på plads. »Man sørger for gensidigt at udvide indsigten til hinanden en smule. Og hvem ved, om det mon ikke kan bruges lidt senere?« lyder det opmuntrende fra den erfarne rådgiver. ",
        "metadata": {
            "source": "https://www.berlingske.dk/virksomheder/du-goer-det-maaske-allerede-uden-at-vide-det-her-er",
            "image_url": "https://berlingske.bmcdn.dk/media/cache/resolve/image_x_large/image/190/1900912/24911986-et-godt-netvrk-er-givende-og-nyttigt-at-have-og.jpg",
            "publication_time": "Mandag d. 17. marts 2025, kl. 13.41",
            "author": "Thomas Breinstrup",
            "related_links": [],
            "attachments": []
        }
    }
}