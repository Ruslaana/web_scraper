{
    "version": "1.0",
    "document": {
        "id": 1841,
        "title": "Billige Kina-varer vælter ind – nu skruer vi endelig op for ansvaret",
        "content": "I en verden, hvor vi bliver oversvømmet med billige varer fra Kina, skal vi styrke forbrugernes sikkerhed og den fair konkurrence. Det tager vi nu næste store skridt mod i EU. Onsdag i sidste uge kastede onald Trump en håndgranat ind i den globale økonomi, der kan forrykke hele det handelssystem, som vi har brugt årtier på at opbygge til glæde og gavn for vores økonomier og borgere: Ved at indlede sin globale handelskrig mod alt og alle, har USAs præsident nu sørget for, at alle kigger rundt efter nye markeder og muligheder. Når det bliver dyrere at eksportere til USA, søger varerne derhen, hvor de kan blive afsat. Derfor er der stor sandsynlighed for, at vi meget snart vil se en kraftig stigning i mængden af asiatiske varer, særligt kinesiske, som flyder ind i Europa. Øget samhandel med andre dele af verden er i sig selv godt. Men vi bliver nødt til at holde tungen lige i munden, hvis vi skal sikre, at det kinesiske indtog ikke medfører forvreden konkurrence og brud på europæisk lovgivning. Allerede nu har vi med handelsplatforme som TEMU og Shein set, hvordan utroligt billige kinesiske varer er strømmet ind i Europa, uden hensyntagen til produktsikkerhed,kemikalieindholdeller andet. »Med toldreformen afskaffer vi den bagatelgrænse for toldfritagelse på 150 euro, som tidligere har eksisteret.«Fold sammenLæs mereFoto: Hannibal Hanschke/EPA/Ritzau Scanpix. Det gør vi nu op med. EU indleder nemlig nu enstramning af sin toldforordning, hvor der i fredags blev givet mandat til den danske regeringens position i Europaudvalget. Det lyder både teknisk og kedeligt, men rent faktisk er det vejen til at sikre både europæiske forbrugere og virksomheder i den nye toldverden, vi befinder os i. Med toldreformen afskaffer vi den bagatelgrænse for toldfritagelse på 150 euro, som tidligere har eksisteret. Det vil sige, at der fremover skal betales en flad told på enhver vare, der importeres ind i EU, og ikke kun de dyreste produkter. Hele pointen med TEMU og Shein er jo netop at sælge sine varer helt utroligt billigt – men derfor skal de jo ikke have lov til skævvride hele markedet og omgå forbrugerbeskyttelsesreglerne. Med ændringen af toldreformen bliver e-handelsplatforme, for eksempel TEMU, nu også defineret som »formelle importører«. Det betyder i praksis, at platformene får produktansvaret for de produkter, de videresælger, og derfor også har ansvaret, når farlige produkter lander i hænderne hos europæerne. Nu skal toldreformen forhandles endeligt på plads blandt ministrene i Bruxelles til juni. Det glæder jeg mig til, for det vil vise verden, at Europa både er til at handle med og at forbrugersikkerheden er til at regne med. At vi er »open for business«, men på fair og trygge vilkår. Morten Løkkegaard er MEP for Venstre ",
        "metadata": {
            "source": "https://www.berlingske.dk/synspunkter/billige-kina-varer-vaelter-ind-nu-skruer-vi-endelig-op-for-ansvaret",
            "image_url": "https://berlingske.bmcdn.dk/media/cache/resolve/image_x_large_vertical/image/190/1908245/24925377-arkiv-morten-lkkegaard---venstres-spidskandidat.jpg",
            "publication_time": "Mandag d. 07. april 2025, kl. 14.08",
            "author": null,
            "related_links": [],
            "attachments": []
        }
    }
}