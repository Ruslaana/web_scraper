{
    "version": "1.0",
    "document": {
        "id": 17471,
        "title": "Udskældt podcast får kun én til at grine: Komikeren undervejs til banken",
        "content": "Under beskydning. Det er det, en ny podcastserie på tre afsnit,»Fuhlendorff på mission: Bliv officer«,har været de seneste par dage. Kritikken er regnet ned over den som bomber og granater. Dels fra politisk hold, hvor forargelsen ligger lidt i luften: Er det en måde at bruge offentlige midler på? 413.00 har den angiveligt kostet for tre afsnit af en halv times varighed. Dels fraoberst Hachels efterfølgere i reserven: Er komikeren og platfodscivilisten Christian Fuhlendorff den rette til at mobilisere den danske ungdom? Pjatter og pjanker han ikke for meget? Se bare, hvordan han på billedet, der annoncerer serien, gør honnør på spejdermaner. Uden at være i uniform! Men det, der er den største anstødssten, er, at udgifterne til podcasten er regnet med i den danske bestræbelse på at nå op på at bruge to procent af BNP på Forsvaret, sådan som vi har lovet det i NATO. Ganske enkelt fordi rekrutteringsforsøget er en del af en større charmeoffensiv, der er sat millioner af til på forsvarsbudgettet. »Det er at snyde på vægten. I mine øjne kan man ikke indregne en podcast i NATO-bidraget,« har Alex Ahrendtsen, forsvarspolitisk ordfører for DF,ladet DR videi et angreb fra den ene flanke. Han bakkes op af sin kollega fra Danmarksdemokraterne, Lise Bech, der rykker frem på den anden. Med andre ord: Er det en podcast, der skal redde os, når russerne kommer? Var det ikke meningen, vi skulle bruge pengene på kugler, kanoner og krudt? Og man må da også spørge sig selv: Hvad bliver det næste, vi kan kaste ind i det famøse NATO-bidrag? Statsministeren har jo tidligere ikke så lidt fikst regnet midler til at opbygge Ukraine ind i de to procent. Hvad med hele ulandsbistanden? Kan man ikke sige, det bidrager til at stabilisere verden? Eller midlerne til Kongehuset? Kongefamilien er da en samlende faktor i urolige tider? Find selv på mere, inden Mette Frederiksen gør det. Mon ikke hun i øvrigt også hjemme i garagen har en havetraktor eller en knækket paraply, der kan kastes ind i ligningen, så det hele går op? Forsvarsminister Troels Lund Poulsen (V) gør det, en forsvarsminister skal gøre, nemlig at forsvare: Han går i brechen for den kreative bogføring, som altså ikke er det, forstår man. Det er fuldt legitimt. Målet med podcasten er at reklamere for officersuddannelsen, og det er også en vigtig forsvarsopgave. Og det kan han jo sådan set have ret i, og det kan næppe komme som en bombe: For hvis ikke vi har gode hoveder, der kan flyve de nye F-35-kampfly, navigere skibene, lede folkene over den jyske hede, så nytter det ikke meget. Og de senere år har der været foruroligende faneflugt: Hver femte stilling var ubesat i sommer, og i2021 valgte 916 konstabler og 125 officererat søge andre slagmarker. Man havde ligefrem svært ved at klare især sine udenlandske forpligtelser. Godt så. Virker podcasten? Den er i hvert fald kedelig. Det kan der selvfølgelige være en pointe i. Forvaret skal sælges som en seriøs lederuddannelse for seriøse unge. Ikke som en legeplads for skydegale Rambo-kloner, der tænker, at de skal ud og spille Counter-Strike i alverdens brændpunkter. Sådan som Fuhlendorff leger det i den aggressive revolverkampagne, han selv for sjov har designet, og som han lader Forsvarets forsvarsløse ansatte og kadetter, han møder på sin vej, lytte til og kommentere. Hvorfor det i øvrigt lige skal være Christian Fuhlendorff, der laver podcasten, hører selvfølgelig sammen med en personlig platform, der i øjeblikket har 149.000 følgere på Instagram. Men ellers kan man godt pakke forargelsen over Fuhlendorff med den useriøse profil sammen. Meget sjov er der i hvert fald ikke over de tørvetrillerspørgsmål, han stiller officeren, der uddanner konstablerne, og psykologen, der er med til at foretage selektionen. Det var dem, der var de snakkende hoveder i det første afsnit, som jeg aflyttede. Det tegnede sig i det hele taget som en grundig indføring i, hvad Forsvarets værn kan tilbyde de unge: en lederuddannelse, hvor man hurtigt kan se resultatet. Sjov på jobbet: Denne fremtid kan blive din! Soldater fra Slesvigske Fodregiment på øvelse i Oksbøl Skyde- og øvelsesterræn.Fold sammenLæs mereFoto: Mads Claus Rasmussen/Ritzau Scanpix. Vil man have fast arbejde? Muligheden for at specialisere sig? Vil man være pilot? Vil man se verden? Vil man tage den med ro, mens man har børn, eller drømmer man om noget mereaction-packed? Så har vi det hele. Og psykologen kunne gyde olie på vandene, hvis man var bange for eventuel kadaverdisciplin. Om det så er de fysiske udfordringer, fandt vi ud af, at grundformen ikke behøvede at være en eliteidrætsmands. Selv den utrænede Fuhlendorff kunne klare kravene, endda iført dynejakke. Ellers er han nok kommet i form, når han i kølvandet på podcasten har taget pengene og er løbet, tænker man. Som sådan er der omtrent tale om en lang og rimelig uophidsende, seriøs og velmenende oplysningspjece, som sikkert er udmærket forberedelse for dem, der allerede har besluttet sig. Men det er svært at se, at de informative, men selvfølgelige og lettere dødssyge spørgsmål med efterfølgende endeløse svar med Fuhlendorff som forberedt-uforberedt mikrofonholder skulle kunne ophidse danske drenge og piger til et halvdårligt lønnet liv i trøjen, når man betænker alle de andre muligheder, der findes ude i tilværelsen. På den anden side er det også svært at se, hvorfor den i det hele taget skulle kunne ophidsenogen. Den er, med andre ord, ikke rigtig noget, der har været værd at bruge krudt på. Hverken for angrebslystne oppositionspolitikere, der øjner oplagt kanonføde, eller for blomsten af Danmarks eftertragtede ungdom. Man fristes til at tro, at det hele i virkeligheden er et skjult angreb fra Putins Rusland: Vil man ganske enkelt kede danske unge ihjel? Hvis de da nogensinde finder frem til »Fuhlendorff på mission«, hvad jeg ærligt talt godt kan have mine tvivl om.",
        "metadata": {
            "source": "https://www.berlingske.dk/kulturkommentar/udskaeldt-podcast-faar-kun-en-til-at-grine-komikeren-undervejs-til",
            "image_url": "https://berlingske.bmcdn.dk/media/cache/resolve/image_x_large/image/177/1776028/24662596-fuhlendorff-i-trjen-standupkomikeren-og-tv-og-ra.jpg",
            "publication_time": "Mandag d. 18. marts 2024, kl. 17.36",
            "author": "Jakob Steen Olsen",
            "related_links": [],
            "attachments": []
        }
    }
}