{
    "version": "1.0",
    "document": {
        "id": 14667,
        "title": "Statoil smider bombe i benzin-priskrig",
        "content": "Umiddelbart kunne det lyde som om, at Statoil blot intensiverer priskrigen mod de øvrige spillere, hvoraf de allerstørste er Shell og OK. Men det er ikke tilfældet, forklarer Peter Rasmussen, direktør i Statoil Fuel & Retail i Danmark.   \"Vi stræber efter at ændre forbrugernes adfærd,\" siger han og tilføjer: \"Priskrigen betyder mange steder i landet daglige prisfald på en krone eller mere pr. liter, hvilket medfører stort pres på tankstationerne i morgentimerne. Når literprisen justeres kl. 10, forsvinder stort set alle kunder, fordi de venter på, at priserne skal falde igen.\" Peter Rasmussen håber altså, at han kan få tilendebragt det, han kalder de daglige \"elevatorpriser\". Benzinkæden kan næppe eliminere de daglige prisudsving med sin manøvre, men ved at skære 80 procent af bruttoavancen bliver der efterladt et mindre spillerum til prisudsvingene - og det vil påvirke hele branchen, at Statoil sænker prisen, for de øvrige benzinstation-kæder er så godt som tvunget til at følge efter.   Som tommelfingerregel siger man, at selskaberne når smertegrænsen, når de sænker literprisen med 150 øre. Statoils nye prishug efterlader således kun 70 øre ned til den grænse. Prisfaldet betyder naturligvis også en mindre avance for virksomheden, men det er dog sandsynligt, at Statoil har regnet sig frem til, at ændret kundeadfærd kan øge salget af dagligvarer i tankbutikkerne - og at virksomheden på den måde kan få dækket tabet på prishugget. Hos ærkekonkurrenten Shell fortæller direktør Maria Beck-Tange, at virksomheden \"noterer sig den nye markedssituation\", og at Shell fortsat vil holde sine priser på et konkurrencedygtigt niveau, skriver Jyllands-Posten. Det børsnoterede Statoil Fuel & Retail har siden juni haft canadiske Alimentation Couche-Tard som hovedaktionær, efter den norske stat valgte at sælge 54 procent af aktierne i selskabet, der står for tankstationerne. Det skete i forbindelse med, at moderselskabet Statoil, der er ejet af den norske stat, ændrede strategi og fremover vil fokusere mere på olieudvindingen end på salget af slutproduktet, benzinen.",
        "metadata": {
            "source": "https://www.berlingske.dk/virksomheder/statoil-smider-bombe-i-benzin-priskrig",
            "image_url": "https://berlingske.bmcdn.dk/media/cache/resolve/image_x_large/image/35/353650/5770046-pix-statoil.jpg",
            "publication_time": "Torsdag d. 01. november 2012, kl. 07.35",
            "author": "Nikolai Steensgaard",
            "related_links": [],
            "attachments": []
        }
    }
}