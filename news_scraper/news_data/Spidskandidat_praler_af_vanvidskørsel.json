{
    "version": "1.0",
    "document": {
        "id": 20527,
        "title": "Spidskandidat praler af vanvidskørsel",
        "content": "Kent Hedemann Kristensen, der er spidskandidat for Liberal Alliance til byrådsvalget i Fredericia, pressede en oktoberdag sidste år speederen helt i bund. Hele 243 km/t nåede spidskandidatens Mercedes op på, skriver Fredericia Avisen. Selv om man skulle tro, Kent Hedemann Kristensen havde nok i at styre bilen, fandt han sin Iphone frem og forevigede øjeblikket, da speedometret viste 243. Billedet lagde han ud på sin Facebook-profil.  Til billedet på Facebook havde Kent Hedemann Kristensen knyttet følgende kommentar, da en af hans venner havde spurgt, hvordan billedet var taget: »Jeg ved ikke, om jeg tør skrive det, men det var med iPhone«. Kent Hedemann Kristensen ønsker ikke at tale med Fredericia Avisen om sagen, men i en skriftlig kommentar til avisen understreger han, at den høje hastighed er opnået i Tyskland, hvor han var til møde. »Det sker, at jeg kører hurtigt i Tyskland, hvis forholdene tillader det,« skriver Kent Hedemann Kristensen. Datoen - 23. oktober 2012 - hvor Kent Hedemann Kristensen kørte 243 km/t har han ifølge Fredericia Avisen checket ind og skrevet opdateringer flere gange på sin Facebook-profil. Om morgenen er det i Fredericia, om eftermiddagen i Varde, og senere på dagen skrev han igen på Facebook fra Fredericia. »Jeg har tjekket min kalender, og den dag var jeg til møde i Tyskland,« skriver Kent Hedemann Kristensen, der af »principielle grunde« ikke vil svare på flere spørgsmål fra Fredericia Avisen. Kent Hedemann Kristensen har valgt at slette alle sine opdateringer omkring 23. oktober 2012 på Facebook, men Fredericia Avisen er i besiddelse af billede og anden dokumentation fra den pågældende dag.",
        "metadata": {
            "source": "https://www.berlingske.dk/politik/spidskandidat-praler-af-vanvidskoersel",
            "image_url": "https://berlingske.bmcdn.dk/media/cache/resolve/image_x_large/image/97/974169/6830630-kenthedemankristensen2.jpg",
            "publication_time": "Torsdag d. 26. september 2013, kl. 16.36",
            "author": null,
            "related_links": [],
            "attachments": []
        }
    }
}