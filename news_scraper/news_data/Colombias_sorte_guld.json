{
    "version": "1.0",
    "document": {
        "id": 4289,
        "title": "Colombias sorte guld",
        "content": "Verdens bedste kaffe kommer fra Colombia. Ingen tvivl om den sag, hvis man spørger colombianerne selv. Den påstand er de nu ikke alene om, for det bakker en pæn kreds af internationale kaffeeksperter op om. Kaffen er en vigtig brik i Colombias selvforståelse, men også i landets økonomi. Colombia var indtil for ikke så mange år siden den næststørste kaffeproducent efter Brasilien, men på grund af klimaændringer dalede produktionen, og Vietnam indtog andenpladsen. På et areal på lidt under det halve Jylland og med den driftige by Pereira som centrum – omtrent midtvejs mellem de to store byer Cali og Medellin i det østlige Colombia – ligger ’El Eje Cafatero’: kaffeaksen.  Historien bag kaffedyrkning i Colombia er lidt kuriøs. Hele eventyret startede i 1500-tallet, da en jesuiterpræst kom hertil fra Europa. Han opmuntrede beboerne til at dyrke kaffe her i højlandet, fordi klimaet var ideelt. Det mødte dog ikke opbakning, fordi ingen havde lyst til at vente de fem år, det tager for en kaffebusk at bære modne bønner. På et senere tidspunkt fik en anden præst en god idé. Hver gang sognebørnene i hans område skriftede, foreslog han dem at plante tre kaffebuske i stedet for at betale aflad for synderne. Det virkede efter hensigten, og derpå tog kaffedyrkningen fart! I Colombia anvendes alene arabica-bønnen, og til forskel fra den industrialiserede produktion i det store naboland, Brasilien, så foregår plukningen af bønnerne i Colombia på grund af det kuperede terræn udelukkende ved håndkraft. Olga viser en kaffebønne fra La Primavera, som den ser ud, når den er klar til høst.Fold sammenLæs mere Vi besøger en af de mindre kaffefarme. Per og Olguita tager imod i deres hacienda, La Primavera, som ligger knap et par timers kørsel fra Pereira. Den er oprindelig en flere hundrede år gammel kaffefarm, og ligger på et plateau ud til en kæmpe dal. Til den anden side omgivet af stejle, mørkegrønne bakker bevokset med et utal af kaffebuske. 61-årige Per er pæredansk, mens Olga havde sin opvækst her i området. De var begge ansat i FN i New York indtil for fire år siden, hvor de valgte at stoppe. Per havde ingen trang til at flytte tilbage til Danmark, og da Olga gerne ville tilbage til familien og sit hjemland, lå beslutningen klar. En af Olgas brødre havde fået øje på La Primavera, der dog lignede noget nær en ruin, og hvor der ikke havde været kaffeproduktion i lang tid, men han så mulighederne, hvis der blev investeret i genopbygning. FAKTARejseinfoTransport: Fra Danmark kan man flyve via Paris, Amsterdam, Frankfurt og Madrid med AirFrance-KLM, Lufthansa og Iberia til Bogotá og Cali. Fra Bogotá er der hyppige fly til Pereira. Fra Cali og Medellin er der ca. 200 km til Pereira, der ligger omtrent midt imellem. Beregn dog mindst fire timer på grund af en del bjergkørsel, især fra Medellin.Bedste rejsetidspunkt: Kaffehøjlandet ligger typisk i højder fra 1.500 til 2.000 meter. Det betyder for det meste behagelige temperaturer. Forvent nogen nedbør, som dog ofte falder i kortere byger. Medbring derfor en let regnfrakke, men også solcreme, for omtrent under ækvator brænder solen intenst, når den er fremme. Myggespray er også en god idé.Sikkerhed: Det er generelt sikkert at færdes i kaffehøjlandet, men undgå alligevel at bære dyre værdigenstande, især når du færdes på befolkede steder.FOLD UD Transport: Fra Danmark kan man flyve via Paris, Amsterdam, Frankfurt og Madrid med AirFrance-KLM, Lufthansa og Iberia til Bogotá og Cali. Fra Bogotá er der hyppige fly til Pereira. Fra Cali og Medellin er der ca. 200 km til Pereira, der ligger omtrent midt imellem. Beregn dog mindst fire timer på grund af en del bjergkørsel, især fra Medellin. Bedste rejsetidspunkt: Kaffehøjlandet ligger typisk i højder fra 1.500 til 2.000 meter. Det betyder for det meste behagelige temperaturer. Forvent nogen nedbør, som dog ofte falder i kortere byger. Medbring derfor en let regnfrakke, men også solcreme, for omtrent under ækvator brænder solen intenst, når den er fremme. Myggespray er også en god idé. Sikkerhed: Det er generelt sikkert at færdes i kaffehøjlandet, men undgå alligevel at bære dyre værdigenstande, især når du færdes på befolkede steder. Den idé købte parret prompte, og det hektiske liv på Manhattan blev byttet til en stille og afsondret tilværelse nogle kilometer fra landsbyen San José. I dag fremstår La Primavera som en udsøgt perle – smagfuld i både interiør og eksteriør og med en udsigt, der vækker en meditativ tilstand. »Det tog mig nok et lille års tid at vænne mig til kulturforskellen, og den er stor. Mit spanske begrænsede sig til at kunne bestille en øl,« griner Per og fortsætter: Olga, der oprindeligt er fra egnen, står for hovedansvaret bag kaffedyrkningen.Fold sammenLæs mere »Som gammel militærmand er jeg vant til, at klokken fire betyder 10 minutter i fire. Sådan fungerer det altså ikke her. Men til gengæld er jeg gearet helt ned, vi passer godt ind i lokalsamfundet, og vi føler, at vi er blevet accepteret fuldt ud. Det hjælper nok også, at vi bidrager lidt økonomisk, såsom at betale for frokost til børnene på de lokale skoler, renovering af et plejehjem og betaling af skoleuniformer,« fortæller Per. Kaffen er imidlertid Olgas primære ansvar. Hun tager os med ud blandt de irgrønne buske, stejlt op ad en bakke, hvor udsigten over landskabet for hvert trin bliver endnu smukkere.  »Vi har 13 hektar jord i alt, men også et par hektar med madbananer, fordi de gavner kaffebuskene. De bærer vand i sig fra regntiden og giver det gavmildt videre til buskene i tørtiden. Vi har dog også en enkelt hektar oprindelig højlandsregnskov som en lille, isoleret biotop,« fortæller hun og peger længere op ad bakkekammen, hvor vi ser en lille lomme af høje, stedsegrønne træer i deres vælde. »Skoven virker som en magnet på nyttige insekter og fugle – alt sammen vigtigt for at bevare det oprindelige økosystem,« forklarer hun og kaster sig ud i en yderst informativ forklaring om kaffen. Efter  en høst bliver kaffebusken skåret ned, hvorefter det tager den 20 måneder at nå sin idealhøjde igen. Så går der igen 28 måneder, før de røde, modne er klar.Fold sammenLæs mere »Den netop overståede høst varede i 21 dage, og den gav godt udbytte. Ved hver fjerde høst skærer vi buskene ned til ikke langt over mulden. Derpå tager det 20 måneder, før den igen når sin idealhøjde. Læg så op til 28 måneder til, før der atter er modne, røde bær. Vi har kontraktansatte med en fast løn, som ud over de penge, de får i hænderne, også omfatter tilskud til pension, sygeforsikring osv. Men vi benytter også daglejere, som får en lavere løn – typisk i omegnen af 80 kroner om dagen – men for dem er det en livsform at pendle imellem de steder, hvor der er arbejde at få i høstsæsonen. Når bærrene er plukket, afskallet og vasket, tørrer vi dem. Kaffen sælger vi til det lokale kooperativ, som i øjeblikket giver gode priser, fordi produktionen generelt i verden er på vej nedad på grund af klimaændringerne, samtidig med at efterspørgslen stiger. Reelt opnår vi afregningspriser, der er tre gange højere, end da vi startede her,« fortæller Olga og fortsætter: »Derudover renser vi vores spildevand, og alt organisk affald fra produktionen omdannes til naturgødning, hvilket har givet os certificering af både Fairtrade og det hollandske miljømærke UTZ.«  Olga fører os ned ad de stejle skråninger blandt kaffebuskene, mens solstråler presser sig ned igennem et tæt skylag og forplanter et orgie af farver over den gigantiske dal foran os. En enkelt af strålerne rammer lige nøjagtig La Primavera nedenfor og oplyser haciendaen, nærmest i et flammehav. Med god appetit efter kaffeturen byder Olga og Per på en af de store colombianske kulinariske nydelser. Ajiaco er en suppe med små hønsekødsudskæringer og som tilbehør frugtige avocadobåde, lækre kapers, frisk koriander, kartofler og majskolber – så smagfuldt og nærende. Læg dertil øllen, Club Colombia Roja, som er en af landets ypperligste, og som sikrer en god fordøjelse af maden. Intet måltid er dog veloverstået, uden der serveres en kop friskbrygget kaffe fra deres seneste høst, mener Olga og Per, som serverer den ude på deres balkon med udsigt til de utallige mørkegrønne kaffebuske. Bedre afslutning på besøget hos parret kan næppe tænkes. Der er også kultur at opleve på en tur til kaffelandet – som her i Salento.Fold sammenLæs mere Men ikke alt i Pereira-området drejer sig om kaffe. Omtrent 40 kilometer sydøst for Pereira ligger Salento – en dejlig, lille, døsig by i knap et par tusind meters højde og med et rart klima, der selv med et dovent skydække føles som på en god dansk sommerdag. Som i mange andre spanske koloniale byer i Colombia og hele Latinamerika centrerer livet sig omkring torvene. I tilfældet for Salento er der dog kun et enkelt, som til gengæld er stort. Flere gader udgår fra torvet, som flankeres af kønne huse og en kirke, men det er især handelsgaden med sine blomsterudsmykkede balkoner og de ornamenterede gavlpartier, der tiltrækker. Skøn, afslappet og lokkende byder nogle af de mange butikker og gallerier sig til med lokalt fremstillet kunsthåndværk og malerier inde i de farverige huse. For enden af gaden går en stejl trappe med i alt 250 trin op til et udsigtspunkt, og til den ene side folder byen sig ud med sin charme.  Til den modsatte side ligger en kæmpemæssig dal, hvor gribbene bærer sig op på vindene og danner en dramatisk silhuet på himlen. På en af de sjældne klare dage, typisk tidligt om morgenen, er der chance for at se de snedækkede toppe af de tre nærliggende vulkaner Ruiz, Santa Isabel og Tolima – alle over 5.000 meter høje. Efter en halv times kørsel fra Salento når vi til et af Colombias store naturområder, Cocora dalen. Et mystisk, vildt betagende skue folder sig ud for øjnene, straks vi begiver os op ad en lettere stigning på en sti. De op til 60-70 meter høje vokspalmer – Colombias nationaltræ – rejser sig ranke mod himlen. De var ellers nær udryddelse for ikke så mange år siden, fordi de lokale fældede dem og brugte palmernes voks til brænde. Her i dalen er de heldigvis fredet, og det nyder vi godt af. Naturen i Colombia indbyder til at snøre støvlerne og vandre af sted.Fold sammenLæs mere Uvirkeligt og som i drømmeriske billedforløb knejser de slanke vækster sig op i himlen med den typiske tåge, som lægger sig som et vattæppe over dalen bagude. I starten af vandringen op i dalen passerer vi enkelte heste i en fold og kolonier af køer, som dårligt observerer os, da vi passerer dem. Tidløst ligger dette særprægede stykke natur hen – forhåbentlig for stedse. ",
        "metadata": {
            "source": "https://www.berlingske.dk/rejser/colombias-sorte-guld",
            "image_url": "https://berlingske.bmcdn.dk/media/cache/resolve/image_x_large/image/1/19724/20647277-14rejbm-colombia-105826-607jpg.jpeg",
            "publication_time": "Tirsdag d. 17. april 2018, kl. 19.00",
            "author": null,
            "related_links": [],
            "attachments": []
        }
    }
}