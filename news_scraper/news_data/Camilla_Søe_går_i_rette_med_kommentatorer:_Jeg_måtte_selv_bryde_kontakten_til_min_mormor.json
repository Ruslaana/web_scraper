{
    "version": "1.0",
    "document": {
        "id": 21700,
        "title": "Camilla Søe går i rette med kommentatorer: Jeg måtte selv bryde kontakten til min mormor",
        "content": "Jeg har fra sidelinjen fulgt debatten om at bryde med forældre eller nær familie – både da den brød ud i Berlingsketidligere på åretog senest i august, hvor forskerAndreas Nikolajsenpeger på en stigning i antallet af voksne, som bryder med deres forældre. Før jeg satte mig til tasterne for at skrive dagens kommentar, måtte jeg ringe min egen mor op for at vende det emne, jeg ville berøre. Simpelthen fordi det kommer tæt på og beskriver, hvordan jeg selv slog hånden af min egen mormor og ganske enkelt holdt op med at ringe. En dag var hun her ikke mere, og jeg har aldrig fortrudt mit valg. Narcissismen, konflikterne og de nedladende bemærkninger blev for mange. Selvom alle historier og begrundelser er forskellige, vil beslutningen altid være forbundet med tabu. Det manifesterer sig tydeligt i kommentaren af Astrid Johanne Høg, hvori hun skriver, at»det er narcissisme at slå hånden af en forælder, der elsker dig«. Den utidige indblanding i andre menneskers personlige valg og relationer er mig uforståelig. Samme domfældelse gør Isabella Arendt sig skyldig i, når hun i relation til en debat om forliste ægteskaber siger, at »særligt kvinder bliver bekræftet i deres frigørelsestrang gennem deres »gin-og-tonic-drikkende veninder.« Når jeg kæder de to udsagn sammen, skyldes det imidlertid, at skribenterne simplificerer de personlige og bagvedliggende grunde til at slå hånden af en forælder eller blive skilt. Lad mig sige det ganske klart. Hverken brud med nær familie eller skilsmisser er noget, man gør med et fingerknips. Og jeg kender ingen, som ønsker den situation – og da slet ikke, fordi ens gin-og-tonic drikkende veninder siger, man skal. I givet fald bør man rydde gevaldigt ud i sine relationer. Isabella Arendt har her i avisen i forbindelse med en debat om forliste ægteskaber skrevet at »særligt kvinder bliver bekræftet i deres frigørelsestrang gennem deres »gin-og-tonic-drikkende veninder.«Fold sammenLæs mereFoto: Thomas Lekfeldt. Som barn oplevede jeg ofte, at jeg kunne gå op på mit værelse og dampe af, hvis jeg var blevet uvenner med mine forældre. Jeg husker, hvordan jeg – helt forventeligt – gik ned ad trappen og undskyldte til mine forældre, og vi blev gode venner igen. Det var en del af min opdragelse at undskylde, hvis jeg var gået ud ad en tangent, og jeg var den, der rakte ud, når jeg var klar. Som voksen er den dynamik ændret helt og aldeles. Jeg forventer, at håndsrækninger kan gå begge veje med respekt for begge parter som voksne mennesker, der behandles som sådan. Jeg vil vove den påstand, at mange relationer går i vasken, fordi den ældre part fastholder et mønster, hvor børnene skal facilitere kontakten, række ud og undskylde – også selvom det ikke er hverken rimeligt eller respektfuldt, at det altid kun går den ene vej. De forstår ganske enkelt ikke, at de voksne børn ikke længere ønsker en relation, hvor de altid skal gå ned ad trappen og undskylde. Det kan være svært for folk udefra – og som i øvrigt har en hjertevarm og gensidig opsøgende relation mellem sig selv og en bedsteforælder – at forstå, hvorfor man tager en så drastisk beslutning som at slå hånden af et familiemedlem, men historien og kunsten er spækket med dysfunktionelle relationer. Tænk bare på den sure og nedladende far i »Italiensk for Begyndere«, Kaj Holger i »Krøniken« ellerLeonora ChristinaSkovs fortælling om relationen til sin egen mor. Ved at dømme folk for deres beslutninger risikerer vi, at flere accepterer at blive trampet på, og nogle gange må man give op – også selvom der er tale om ens egen familie. Så herfra skal der lyde et tillykke til alle dem, der vælger at blive skilt eller bryde med et familiemedlem. Det må have krævet mange og lange overvejelser og gentagne forsøg på at rette op undervejs. Når man dertil, kan det vise sig at være en lettelse. Camilla Søe er seniorkonsulent og medlem af Venstre ",
        "metadata": {
            "source": "https://www.berlingske.dk/kommentatorer/camilla-soee-gaar-i-rette-med-kommentatorer-jeg-maatte-selv-bryde",
            "image_url": "https://berlingske.bmcdn.dk/media/cache/resolve/image_x_large/image/183/1835752/24791623-camilla-se-siden-2020-har-sager-om-metoo-og-kr.jpg",
            "publication_time": "Søndag d. 15. september 2024, kl. 16.55",
            "author": "Camilla Søe",
            "related_links": [],
            "attachments": []
        }
    }
}