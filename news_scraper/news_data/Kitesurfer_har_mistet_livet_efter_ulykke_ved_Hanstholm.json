{
    "version": "1.0",
    "document": {
        "id": 13348,
        "title": "Kitesurfer har mistet livet efter ulykke ved Hanstholm",
        "content": "En mand har mandag eftermiddag mistet livet under kitesurfing ved Hanstholm. Det oplyser Midt- og Vestjyllands Politi. Alarmen om den 40-årige belgiske mand indløb cirka klokken 13.20. Med helikopter blev han fløjet til behandling på et sygehus i Aalborg, men kort efter klokken 15 blev han erklæret død, oplyser politiets vagtchef. Ulykken skete nær samme sted, som en 43-årig tjekkisk paraglider søndag kom alvorligt til skade, nemlig ved Baunvej. Om mandagens hændelse siger vagtchef Jens Claumarch til TV Midtvest, at den 40-årige mistede kontrollen og røg i vandet. Han blev reddet i land af nogle surfere. /ritzau/ ",
        "metadata": {
            "source": "https://www.berlingske.dk/indland/kitesurfer-har-mistet-livet-efter-ulykke-ved-hanstholm",
            "image_url": "https://berlingske.bmcdn.dk/media/cache/resolve/image_x_large/image/170/1702465/24493933-.jpg",
            "publication_time": "Mandag d. 07. august 2023, kl. 16.18",
            "author": null,
            "related_links": [],
            "attachments": []
        }
    }
}