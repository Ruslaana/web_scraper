{
    "version": "1.0",
    "document": {
        "id": 103,
        "title": "Den her skal du læse: En almindelig, overvægtig hvid mand myrdes - og så begynder en »vild rejse«",
        "content": "Lad det være sagt med det samme: Der bliver ikke skrevet for få krimier i det her land. Og de er ikke alle lige gode. Men man kan roligt gå ombord i journalist og tidligere forlagschefKim Hundevadts krimidebut, »Porcus«. »Porcus« er en vild rejse gennem en uge i november i Danmark, hvor en cocktail af dyreretsaktivister, landbrugets spidser, efterretningstjenesten, svenske bandekriminelle og pressen får landet til at nærme sig undtagelsestilstand. Og hvorfor? Jo, Søren Poulsen, den allerstørste svinebonde i landet, forsvinder. Sporløst. Og er væk i ugevis. Mich, en graverjournalist med fremtiden bag sig, har skrevet nogle historier om Søren Poulsens svinefarme i Rusland og nogle dubiøse transaktioner i den anledning. Han er overbevist om, at den russiske mafia har snuppet Søren Poulsen, men han bliver klogere, da han ad omveje bliver lokket til et forladt og nedlagt landbrug på Mors. Her, en mørk og stormfuld nat, finder han svinebaronen under omstændigheder, der ikke her skal afsløres. Men i hvert fald tager efterforskningen en markant drejning efter fundet af den stendøde Søren Poulsen. Allerede her er man som kvindelig læser taknemmelig for, at det ikke er en kvinde, der bliver myrdet, som det ellers er vanen i moderne krimier. Man kan godt blive træt af at læse om kvinder, der evig og altid skal voldtages, lemlæstes og ydmyges. I »Porcus« er der tale om en ganske almindelig, let overvægtig, hvid, dansk mand, der afgår ved døden under – kan man roligt sige – stærkt mistænkelige omstændigheder.  Fordi der er mistanke om terror, bliver PET-agenten Chris hvirvlet ind i sagen. Hun har tidligere arbejdet med personfarlig kriminalitet, men er altså nu i PET og ledes af en jurist med pomadehår, der ikke ved et suk om kriminalitet, men en hel del om at sikre sin egen karriere opad i systemet. Chris er naturligvis altid i opposition og er ikke bleg for at bukke begge ender sammen på lovgivningen for at få fanget en kriminel. Lovgivningen kender hun i øvrigt udmærket, da hendes far er højesteretspræsident. Også hun har sine formodninger om, hvem der har begået forbrydelsen, og så går det ellers over stok og sten for Mich og Chris, hvis veje uvægerligt krydses i det hidsige opklaringsarbejde. Mange har motiver – men hvem dræbte egentlig Søren Poulsen? Omdrejningspunkterne kunne ellers let være blevet klichéfyldte: At bygge en krimi op om en graverjournalist med rod i privatlivet og Chris, en egenrådig politikvinde, der heller ikke ligefrem har en snorlige tilværelse, er strengt taget ikke videre fantasifuldt, men karaktererne tegnes præcist op. Michs pinsomme forhold til sin ekskæreste beskrives på få linjer. Både betjenten og journalisten er privat og personligt viklet ind i historien til op over begge ører, og man kan mærke desperationen helt ind i knoglerne. Hundevadt kan sin fortælling om livet på redaktionerne og journalisternes følsomme arbejde med kilder, der har meget på spil. Det er ikke svært at se, at han har stjålet inspiration med arme og ben fra sagerne omWikileaks,Ahmed Samsamog mange andre. Men det giver netop en friskhed i historien, at den trækker på virkelige begivenheder, og at man derfor sidder tilbage med opfattelsen af, at godt nok er det en vild historie – men er den nødvendigvis helt urealistisk? Samtidig formår Hundevadt at holde liv i flere forskellige spor på en gang: De brydsomme liv, som de to hovedpersoner lever, opklaringsarbejdet og ikke mindst en sylespids fortælling om dyrevelfærden i dagens svinestalde. Det er i hvert fald ikke en kotelet, man har lyst til at sætte tænderne i efter endt læsning. Hvis Hundevadt efter at have læst utallige manuskripter på Politikens Forlag tænkte »det kan jeg gøre bedre!«, så havde han ret. »Porcus« skal man bare læse. Porcus Forfatter: Kim Hundevadt.Sider: 377.Pris: 300 kroner.Forlag: Politikens Forlag",
        "metadata": {
            "source": "https://www.berlingske.dk/litteratur/den-her-skal-du-laese-en-almindelig-overvaegtig-hvid-mand-myrdes-og-saa",
            "image_url": null,
            "publication_time": "Onsdag d. 05. februar 2025, kl. 20.25",
            "author": null,
            "related_links": [],
            "attachments": []
        }
    }
}