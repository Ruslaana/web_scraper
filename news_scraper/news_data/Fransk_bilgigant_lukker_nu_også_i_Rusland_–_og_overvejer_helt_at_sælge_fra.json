{
    "version": "1.0",
    "document": {
        "id": 9017,
        "title": "Fransk bilgigant lukker nu også i Rusland – og overvejer helt at sælge fra",
        "content": "Den franske bilgigant Renault indstiller nu også produktionen i det sanktionsramte Rusland på ubestemt tid og forbereder samtidig at trække sig helt ud af landet og afhænde sine investeringer i den russiske bilfabrik AvtoVaz, der som Ruslands største bilproducent står bag produktionen af Lada-biler. Renault er den største udenlandske bilproducent, som stadig har aktiviteter i Rusland, efter atkonkurrenterne har trukket sig ud oven på den russiske invasionaf Ukraine for en måned siden. Rusland er Renaults næststørste marked efter Frankrig. I 2021 hentede Renault ti procent af sin globale omsætning her. Koncernen har hele 45.000 ansatte i landet – tusinder flere end sine konkurrenter. Alene fabrikken i Moskva beskæftiger næsten 2.000 medarbejdere. Renault vil tage det økonomiske smæld, som kommer af at stoppe produktionen, i sit halvårsresultat. Samtidig »undersøges mulighederne« for at sælge de 68 procent af aktierne i AvtoVaz, som også er blevet ramt af sanktionerne. Renault købte sig ind i AvtoVaz i 2012. Beslutningen om at trække i håndbremsenkommer efter et stadigt voksende pres i offentligheden. Flere har truet med boykot mod Renault, fordi selskabet har fortsat sin virksomhed i Rusland. Den franske regering ejer 15 procent af Renault-koncernen men har hidtil ikke presset franske virksomheder til at forlade Rusland eller handle ud over de indførte sanktioner. Den ukrainske præsident Volodymyr Zelenskyj opfordrede over en videoforbindelse onsdag den franske nationalforsamling til at få franske virksomheder som Renault til at forlade Rusland og dermed ikke længere støtte den russiske præsident Vladimir Putins »krigsmaskine«. Samtidig opfordrede Ukraines udenrigsminister Dmytro Kuleba til en global boykot mod Renault, skriver det amerikanske nyhedsbureau Bloomberg. Andre store franske selskaber som olie- og gaskoncernen Total Energies og bankerne BNP Paribas og Crédit Agricole har de seneste dage også taget skridt til at kappe båndene til Rusland. Renault er en af de sidste større, europæiske koncerner, der fortsat er i Rusland,efter at schweiziske Nestlé, som blandt andet ejer Nespresso-mærket, tidligere på ugen også valgte at give efter for presset og lukke størstedelen af sin produktion i landet. Renaults bestyrelse besluttede onsdag at stoppe produktionen i landet på ubestemt tid. Ifølge den britiske finansavis Financial Times skyldes det også, men ikke alene, at de stadig skrappere, internationale sanktioner kan mærkes på leverancerne af komponenter til bilproduktionen. Her bliver det fortsat sværere at skaffe, hvad der skal bruges for at opretholde produktionen. ",
        "metadata": {
            "source": "https://www.berlingske.dk/virksomheder/fransk-bilgigant-lukker-nu-ogsaa-i-rusland-og-overvejer-helt-at",
            "image_url": "https://berlingske.bmcdn.dk/media/cache/resolve/image_x_large/image/153/1531014/24046391-pix-renault.jpg",
            "publication_time": "Torsdag d. 24. marts 2022, kl. 09.00",
            "author": "Thomas Breinstrup",
            "related_links": [],
            "attachments": []
        }
    }
}