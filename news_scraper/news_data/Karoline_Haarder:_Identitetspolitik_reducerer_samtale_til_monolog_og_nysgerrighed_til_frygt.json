{
    "version": "1.0",
    "document": {
        "id": 20761,
        "title": "Karoline Haarder: Identitetspolitik reducerer samtale til monolog og nysgerrighed til frygt",
        "content": "Diversitetsdagsordenen er blevet dømt til døden af Trump, som har fyret samtlige DEI-medarbejdere (en forkortelse af mangfoldighed (diversity), lighed (equity) og inklusion (inclusion) red.) I USA. Men hvordan blev en dagsorden, der skulle handle om værdighed for alle, til en slagmark for identitetspolitik og splittelse? Identitetspolitikken står på skuldrene af anerkendelsespolitikken, som efter de første revolutioner, satte mennesker fri. Samfundets hierarkier blev nedbrudt, og æren, der tidligere tilkom de få, blev erstattet af værdighed – en værdighed, der tilhører alle mennesker uanset status eller baggrund. Et demokratisk gennembrud: Mennesker fik værdi, alene fordi de var mennesker og ikke fordi de kom fra den rigtige klasse. Men med tiden tog identitetspolitikken over, og fokus skiftede fra det universelle, brede anerkendelsesbegreb og kom til at handle om det identitære og partikulære, som vi kender i dag: Kampen om ære for særlige grupper. Det er en farlig glidebane. I stedet for at skabe lighed sætter identitetspolitikken os tilbage i de gamle aristokratiske kasser, hvor nogle hæves over andre. »Diversitetsdagsordenen er blevet dømt til døden af Trump,« skriver Karoline Haarder.Fold sammenLæs mereFoto: Kevin Lamarque/Reuters/Ritzau Scanpix. Identitetspolitik reducerer samtale til monolog og nysgerrighed til frygt. For i debatten om identitet og lighed bliver selv spørgsmål opfattet som angreb. Vi er blevet bange for at dele vores dyrebare plads med andre – som om én gruppes succes automatisk betyder, at andre mister noget. Det er en farlig misforståelse. Diversitet og inklusion handler ikke om at tage noget fra nogen. Det handler om at sikre værdighed og muligheder for alle. Identitetspolitikken fokuserer så meget på at repræsentere de få, at den mister blikket for de mange. Der opstår derfor et ulige og vil jeg mene, uretfærdigt forhold mellem de mange og de få. Men hvad nu, hvis vi vender tilbage til anerkendelsens fundament – værdighed for alle? I tilfældet med det dødsdømte DEI er misforståelsen komplet. »Når arbejdspladser arbejder med DEI, er det, fordi man ved, at når arbejdspladsen er et trygt sted, og når medarbejderne føler sig inkluderede og respekterede, så stiger deres engagement,« skriver Karoline Haarder.Fold sammenLæs mereFoto: Niels Ahlmann Olesen/Berlingske. DEI er ikke værdipolitik. DEI handler om – hvis man gør det ordentligt – alt andet end det partikulære. Det handler grundlæggende om at skabe lige muligheder for alle. Med et fokus på diversitet, fordi der skal være plads til forskelligheder. Et blik for at skabe lige muligheder for alle, uanset deres baggrund og fokus på at skabe en inkluderende arbejdsplads, hvor alle føler sig set, værdsat og respekteret. DEI handler om værdigheden for de mange; at alle skal have ret og mulighed for at trives og deltage på lige fod. Når arbejdspladser arbejder med DEI, er det, fordi man ved, at når arbejdspladsen er et trygt sted, og når medarbejderne føler sig inkluderede og respekterede, så stiger deres engagement. Det er jo ikke ligefrem raketvidenskab. Når du synes, værdisnakken bliver eller er for abstrakt, så husk: DEI handler om konkrete resultater. Mennesker er forskellige. Et fokus på DEI er et fokus på medarbejdertrivsel, som skal til for at skabe de bedste forudsætninger for performance – helt firkantet sat op. Med et fokus på DEI sikrer man, at alle de rigtige talenter og deres gode kompetencer kommer i spil – også de nye. 73 procent af de 24-30-årige går op i, at deres fremtidige arbejdsplads skal »arbejde aktivt for mere diversitet blandt medarbejderne«. For de ungestuderende er emner som arbejdsmiljø, virksomhedernes sociale ansvar og bæredygtighed samt diversitet helt afgørende, når de skal vælge deres kommende arbejdsplads. DEI er ikke, som det bliver blæst op til, klassisk værdipolitik, hvor virksomhederne kæmper om, hvem der har det største regnbueflag til Priden. Nej, DEI er en drivkraft i virksomheders forretning. Debatten om diversitet og inklusion skal ikke handle om, hvem der får mest plads. Den skal handle om, hvordan vi skaber plads til alle. Det skylder vi de få, og de mange. Karoline Haarder er statskundskabsstuderende ved Københavns Universitet ",
        "metadata": {
            "source": "https://www.berlingske.dk/kommentatorer/karoline-haarder-identitetspolitik-reducerer-samtale-til-monolog-og",
            "image_url": "https://berlingske.bmcdn.dk/media/cache/resolve/image_x_large_vertical/image/188/1886594/24884991-nstformand-for-konservative-studerende-karoline-h.jpg",
            "publication_time": "Fredag d. 07. februar 2025, kl. 18.41",
            "author": "Karoline Haarder",
            "related_links": [],
            "attachments": []
        }
    }
}