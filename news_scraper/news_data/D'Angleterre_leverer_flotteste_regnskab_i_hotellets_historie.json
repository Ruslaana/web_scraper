{
    "version": "1.0",
    "document": {
        "id": 8664,
        "title": "D'Angleterre leverer flotteste regnskab i hotellets historie",
        "content": "Det kan betale sig at have velhavere som kundesegment. Sidste år væltede det ind med købeglade gæster hos luksushotellet d'Angleterre på Kongens Nytorv i hjertet af København. Og det har smittet af på virksomhedens seneste regnskab, som er det flotteste, virksomheden i sin levetid har fremlagt. 21,5 millioner kroner steg bruttofortjenesten i hotellet i 2023, fremgår det af hotellets seneste årsregnskab. Dermed omsatte d'Angleterre for hele 165,5 millioner efter omkostninger inden moms, hvilket er den højeste bruttofortjeneste nogensinde. På bundlinjen lander luksushotellet også endnu en rekord. 38,3 millioner kroner var resultatet på i 2023, hvilket er en stigning på 48 procent i forhold til de 25,8 millioner kroner i 2022. Det er det største resultat i otte år. Til sammenligning tjente hele Comwell-koncernen samlet 26,6 millioner kroner sidste år fordelt på 17 forskellige hoteller, skriverBørsen. Det nye regnskab slår ikke alene rekorder. Det markerer også en gang for alle enden på den nedtur, som virksomheden mærkede under coronaårene. I 2020 ramte d’Angleterre efter to år med millionoverskud et massivt underskud på 16 millioner. I 2021 nåede hotellet netop at ende året i sorte tal, men det var først sidste år, at overskuddet igen var overbevisende. Og med et resultat på 38 millioner i år virker det altså til, at virksomheden er kommet sig oven på pandemien. Med det stærke indkomstgrundlag vil hotellets fokus for fremtiden derfor være på at nedbringe dets gæld på 189 millioner kroner. Det er ikke hvem som helst, som har råd til at overnatte på et af d'Angleterres 92 værelser. I skrivende stund skal man for en enkelt overnatning være forberedt på at betale omkring 7.800 kroner for et værelse på 25 kvadratmeter med tilhørende dobbeltseng. Det er vel at mærke hotellets billigste værelse. Er 25 kvadratmeter ikke nok plads at boltre sig på, kan man for 28.000 kroner booke hotellets fineste suite på 95 kvadratmeter. Overnatninger i den prisklasse var der tilsyneladende flere, der valgte at prioritere sidste år. 2023 var også året, da d'Angleterrelandede en andenpladspå listen over bedste hoteller i Skandinavien – skarpt efterfulgt af det andet københavnerhotel Coco Hotel på Vesterbro. D'Angleterre blev grundlagt i 1755 af franskmanden Jean Marchal, dog på en anden beliggenhed end i dag og under et andet navn. Da hotellet brændte ned i 1795, skiftede det placering til Kongens Nytorv og fik navnet d'Angleterre af den nye ejer, Gottfried Rau. Siden da har hotellet holdt til på Kongens Nytorv. I dag er hotellet ejet af Remmen Fonden, der indtil sidste år blev styret af Else Marie Remmen, der er enke efter Henning Remmen. Han begyndte at opbygge sin hotelkoncern tilbage i 1970erne. I dag sidder datteren Marie Remmen for bordenden i fonden.",
        "metadata": {
            "source": "https://www.berlingske.dk/virksomheder/dangleterre-leverer-flotteste-regnskab-i-hotellets-historie",
            "image_url": "https://berlingske.bmcdn.dk/media/cache/resolve/image_x_large/image/181/1810764/24738299-det-nyrenoverede-hotel-dangleterre-bner-i-dag-d.jpg",
            "publication_time": "Torsdag d. 27. juni 2024, kl. 17.52",
            "author": "Anna Sofie Laue",
            "related_links": [],
            "attachments": []
        }
    }
}