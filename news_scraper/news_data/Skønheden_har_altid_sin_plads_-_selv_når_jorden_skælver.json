{
    "version": "1.0",
    "document": {
        "id": 19424,
        "title": "Skønheden har altid sin plads - selv når jorden skælver",
        "content": "Ulykkerne skyller hen over det japanske folk. Kunne øernes største musikprofil holde aftalen med den private koncertsal på Islands Brygge mandag aften? Ja. Tokyo String Quartet troppede op. Og netop fordi ingen ville have gøet af en aflysning, var alle desto mere taknemmelige. Hvilken medvind Kvartetten er faktisk kun halvt japansk efterhånden: Musikeren på førsteviolin stammer fra Canada, kollegaen på den dybe cello fra Storbritannien. Hele gruppen har fast base i det amerikanske - for nu at fuldende forvirringen. Og den har kun haft sin nuværende konstellation siden årtusindskiftet. Men dens identitet fra grundlæggelsen for fire årtier siden hænger ved. Tokyo String Quartet lyder stadig lige fantastisk. Ligesom man stadig ser antikviteter af mærket Stradivarius i alle fire favne. Det sidste er enestående i strygekvartettens verden og skyldes en indsats fra japanske Nippon Music Foundation. Tilbage til medvinden. At de to japanere plus resten sidder foran bryggens eksklusive publikum, forbliver dybt bevægende. Der kommer en egen nødvendighed over sådan en aften: At man selvfølgelig også kan spille kammermusik i den situation. Det bliver en aften med en Mozart fuld af det fuldendte. Det bliver også et møde med amerikanske Samuel Barbers strygekvartet. Hans berømte Adagio i midten har ellers for længst mistet sin mødom til film om kærlighed og krig. En stopfuld koncertsal får den endda mere følelsesfuld end nogensinde, fuld af ydre affekt. Rart også at høre de to satser uden om for en gangs skyld! Og musikerne er især kendt for deres versioner af Beethovens kvartetter. De har indspillet dem og taget dem med over hele verden. Mere radikalt for hver gang: Kvartetten fra 1825 bliver en hel verden, den ene dans følger den anden, sommetider i rivende tempo - måske næsten for hurtigt til at blive rigtig dæmonisk. Pøj pøj til familierne derhjemme. Og tak fordi I viste os en vigtig sandhed: At skønhed altid har sin plads.",
        "metadata": {
            "source": "https://www.berlingske.dk/koncertanmeldelser/skoenheden-har-altid-sin-plads-selv-naar-jorden-skaelver",
            "image_url": "https://berlingske.bmcdn.dk/media/cache/resolve/image_x_large/image/76/760018/3912438-tokyo.jpg",
            "publication_time": "Tirsdag d. 15. marts 2011, kl. 22.30",
            "author": "Søren Schauser",
            "related_links": [],
            "attachments": []
        }
    }
}