{
    "version": "1.0",
    "document": {
        "id": 16616,
        "title": "Gigtforeningen roser sundhedsaftale",
        "content": "En rigtig god aftale om bedre sundhed. Sådan lyder konklusionen fra Gigtforeningen, efterregeringen har indgået en ny delaftale med SF og Enhedslistensom led i næste års finanslovaftale. En aftale, der sikrer 6,5 milliarder kroner over fire år på sundhedsområdet. »Det er nyt og det er glædeligt, at gigt nu er på finansloven. Det er samtidig helt relevant. Gigt sætter sig hårdt på livskvaliteten hos den enkelte, og samlet set koster gigtsygdomme samfundet 25 milliarder kroner om året,« siger Lene Witte, der er direktør i Gigtforeningen, i en pressemeddelelse.  I aftalen afsættes 1,5 milliarder kroner over fire år på kronikerområdet. Partierne lægger op til, at mennesker med kronisk sygdom - eksempelvis KOL, diabetes eller gigt - fremover skal mødes med en mere målrettet indsats, herunder en klar plan for behandlingsforløbet. »Indsatsen over for mennesker med gigt har behov for et markant løft. Vi er glade for, at politikerne endelig anerkender dette, og vi venter utålmodigt på, at det reelt bliver implementeret,« siger Lene Witte.  Hun understreger, at det dog ikke er alle kroniske sygdomme, der kan forebygges eller er livsstilsbetingede. De 6,5 milliarder til sundhedsinitiativer skal blandt andet også få ældre patienter væk fra hospitalsgangene, lette presset på landets fødeafdelinger og sikre en bedre forebyggelse.",
        "metadata": {
            "source": "https://www.berlingske.dk/politik/gigtforeningen-roser-sundhedsaftale",
            "image_url": "https://berlingske.bmcdn.dk/media/cache/resolve/image_x_large/image/38/385784/7900352-rd-aftale-skal-f-ldre-vk-fra-gangene-hospitalslger-sav.jpg",
            "publication_time": "Tirsdag d. 11. november 2014, kl. 21.38",
            "author": null,
            "related_links": [],
            "attachments": []
        }
    }
}