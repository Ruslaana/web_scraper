{
    "version": "1.0",
    "document": {
        "id": 3151,
        "title": "Lærere og elever revser folketingsveto mod Palæstina-debat: »Helt vildt ærgerligt«",
        "content": "Hverken lærerne eller eleverne forstår beslutningen om, at danske folkeskoleelever ikke må debattere Palæstina til næste års skolevalg. Der er tale om en indskrænkelse af ytringsfriheden, lyder det fra begge sider. Helt usædvanligt har Folketingets Præsidium nedlagt veto mod emnet som tema til folkeskolernes valg,skriver Politiken. Og det kommer bag på Gordon Ørskov Madsen, formand for Danmarks Lærerforening. »Jeg er noget overrasket, og jeg synes ikke, det er en klog beslutning,« siger han. Caroline Helene Hermansen, formand for Danske Skoleelever, mener, at beslutningen er et demokratisk problem. »Det er helt vildt ærgerligt og ret forkert, at vi ikke må tale om de emner, som er svære,« siger hun. »Jeg synes, det er at gå for langt i forhold til, hvad man som politiker skal bestemme må fylde i skolerne.« Hverken den ene eller den anden formand tror på, at diskussionerne om Palæstina rykker ud af skolen, bare fordi det ikke må diskuteres i regi af skolevalget. I stedet vil den fortsætte fuldstændig ukontrolleret i skolegården. Fire venstreorienterede ungdomspartier ønsker at have temaet »Anerkend Palæstina som selvstændig stat« som en af deres vigtigste mærkesager til skolevalget i 2026. Når de ikke får lov, skyldes det ifølge præsidiet, at mærkesagen »rummer en høj grad af kompleksitet og er et potentielt følsomt emne for konkrete elever og deres familier«. Den skriftlige begrundelse kommer fra Folketingets formand, Søren Gade (V), og præsidiets næstformand, Leif Lahn (S), som er to ud af præsidiets fem medlemmer. Derudover skriver de to til Politiken, at den korte tid, der er afsat til at arbejde med mærkesagerne i skolen, giver begrænset mulighed for at »sikre en tryg og inkluderende undervisning«. Det er bestemt ikke almindeligt, at præsidiet, som normalt beskæftiger sig med Folketingets indre forhold, blander sig i den slags. Når det alligevel har gjort det, skyldes det, at man ikke kunne nå til enighed i den styregruppe, der sammensætter kataloget over emner, der skal laves undervisningsmateriale om i forbindelse med valget. Derfor er beslutningen endt på øverste sted. Folketingets formand, Søren Gade, åbner Skolevalg 2024, og elever fra 8., 9. og 10. klasse på Nørrebro Park Skole afgiver deres stemme, torsdag den 1. februar 2024.Fold sammenLæs mereFoto: Thomas Traasdahl/Ritzau Scanpix. Caroline Helene Hermansen forstår godt argumentet om, at Palæstina for nogle elever er et særligt følsomt emne. »Derfor er det vigtigt, at man skal have den her dialog med en vis ordentlighed. Vi skal gøre det på en måde, hvor vi ikke kommer til at gøre en masse elever kede af det – men det er stadig vigtigt at tale om ting, der er svære,« siger hun. Det er ifølge skoleelevernes formand ikke nyt, at konflikten fylder i grundskolen. »Det handler bare om, hvorvidt vi vil sikre nogle kontrollerede rammer – eller lade dialogen foregå i skolegården.« Gordon Ørskov Madsen stemmer i: »Det nytter ikke noget at gemme det væk og sige, man ikke må tale om det. Det går ikke væk. Og så er det langt bedre, at det foregår i skolen under kontrollerede rammer,« siger han. »Det her er præcis en del af skolens opgave. Vi skal jo lære eleverne at være uenige på en ordentlig måde – også selvom det nogle gange spidser til.« Det er SF Ungdom, Rød-Grøn Ungdom, Socialistisk Ungdomsfront og Radikal Ungdom, der har ønsket debatten. I en fælles pressemeddelelse kalder tre af ungdomspartierne forløbet for »dybt kritisabelt«, »formynderisk« og »farlig censur«. Jesper Dyhrberg, politisk leder for SF Ungdom, mener, at forløbet vidner om »en mangel på respekt for unges møde med demokratiet og en dyb berøringsangst over for at tale om Palæstina«. Et enkelt af præsidiets fem medlemmer, SFs Karsten Hønge, siger til Politiken, at han har stemt imod afgørelsen, som han er dybt uenig i. Til Ritzau siger Folketingets formand, Søren Gade, at beslutningen blev taget af hensyn til skolevalget. »Du kan ikke diskutere det spørgsmål på en ordentlig måde på 20 minutter, men du kan nå at sætte brand i en klasse på de 20 minutter,« siger han. »Jeg siger ikke, det sker alle steder. Jeg siger bare, at der er en risiko for, at det splitter mere, end det samler eleverne i en demokratisk samtale. Det er netop den demokratiske samtale, som er vigtig.« Søren Gade understreger, at der ikke er tale om censur, »fordi skolerne kan jo diskutere det på alle årets dage«. Hos Danmarks Lærerforening forstår Gordon Ørskov Madsen godt bevæggrunden, siger han: »Men jeg mener, at den er forkert. For man opnår ikke det, man gerne vil opnå – nemlig at beskytte børn og unge mod noget ubehageligt. Snakken går ikke væk af den grund.«",
        "metadata": {
            "source": "https://www.berlingske.dk/politik/laerere-og-elever-revser-folketingsveto-mod-palaestina-debat-helt-vildt",
            "image_url": "https://berlingske.bmcdn.dk/media/cache/resolve/image_x_large_vertical/image/192/1922369/24952764-folketingets-formand-sren-gade-v-bner-skolev.jpg",
            "publication_time": "Fredag d. 16. maj 2025, kl. 17.03",
            "author": "Anne Baungaard",
            "related_links": [],
            "attachments": []
        }
    }
}