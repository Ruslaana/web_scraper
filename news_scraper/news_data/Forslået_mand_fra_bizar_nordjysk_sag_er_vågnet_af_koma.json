{
    "version": "1.0",
    "document": {
        "id": 8703,
        "title": "Forslået mand fra bizar nordjysk sag er vågnet af koma",
        "content": "Aalborg. Det var en hårdt kvæstet mand med kraniebrud og knivsår, der i sidste måned blev fundet i et bagagerum i den nordjyske by Elling. Den 35-årige blev derefter lagt i koma, men er nu vågnet. Han vil til gengæld ikke fortælle politiet, hvordan han blev så ilde tilredt. Det oplyser Nordjyllands Politi til TV2 Nord. - Manden har ligget i koma, efter at vi fandt ham i bagagerummet i bilen, men han vågnede i slutningen af sidste uge. - Og han har ikke villet fortælle os noget indtil videre, siger Frank Olsen, vicepolitiinspektør ved Nordjyllands Politi i Frederikshavn, til TV2 Nord.  Manden blev fundet i en varebil. Bilen påkørte natten til 24. oktober en knallert i krydset mellem Tuenvej og Skagensvej i Elling. Føreren af varebilen flygtede fra stedet. Knallertkøreren kiggede da ind i bilens varerum, og her lå den 35-årige mand, som var overhældt med benzin. Tre personer er varetægtsfængslet i sagen. De er sigtet for drabsforsøg, men ifølge TV2 Nord har de endnu ikke ønsket at afgive forklaring. Tidligere fremgik det dog, at de sigtede nægter sig skyldige. /ritzau/",
        "metadata": {
            "source": "https://www.berlingske.dk/samfund/forslaaet-mand-fra-bizar-nordjysk-sag-er-vaagnet-af-koma",
            "image_url": "https://berlingske.bmcdn.dk/media/cache/resolve/image_x_large/image/7/79682/15328736-3-dobbelt-mordsag-i-landejendo.jpeg",
            "publication_time": "Fredag d. 04. november 2016, kl. 13.47",
            "author": null,
            "related_links": [],
            "attachments": []
        }
    }
}