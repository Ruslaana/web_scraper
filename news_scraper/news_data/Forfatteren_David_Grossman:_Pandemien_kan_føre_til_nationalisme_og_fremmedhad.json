{
    "version": "1.0",
    "document": {
        "id": 12741,
        "title": "Forfatteren David Grossman: Pandemien kan føre til nationalisme og fremmedhad",
        "content": "David Grossman, den prisbelønnede israelske forfatter, er dybt foruroliget over coronapandemien, som han frygter kan skade demokratiet. Det kom frem ved åbningen af den store bogmesse i Frankfurt, som i år på grund af coronapandemien foregår virtuelt. Ien videotale fra sit hjem uden for Jerusalemadvarede David Grossman om, at pandemien kan føre til en bølge af nationalisme, fremmedhad og skade demokrati og borgerrettigheder, og han opfordrede sine forfatterkolleger over hele verden til at nøje observere og beskrive udviklingen og være med til at skabe håb. Bogmessen, der åbnede onsdag, er normalt verdens største, men i år er den overvejende digital med en lang række virtuelle arrangementer og udstillinger. David Grossman, der i 2017 fik tildelt Man Booker-prisen for sin roman »En hest kommer ind på en bar«, talte også om håb og sagde, at forfattere han lette byrden fra pandemien ved at observere og beskrive dens effekter.  »De fleste forfattere og digtere, uheldigvis inklusive mig selv, er pinagtigt klodsede, når det gælder om at tage hånd om virkeligheden. Men vi ved, hvordan man iagttager den, og det kan man ikke tage fra os. Og der er meget at observere, meget at sætte ord på. Der er sket forandringer, og det vil fortsætte, både kulturelt, socialt, økonomisk og i forholdet mellem de enkelte mennesker. Millioner af mennesker har tabt, og kommer til at tabe, deres levebrød. I mange lande vil middelklassen blive fattig, og de fattige vil blive nødlidende. Nød og måske sult vil skabe endnu flere bølger af migration,«lød det dystert fra David Grossman. Han frygter, at det kan resultere i angreb på demokrati, borger- og menneskerettigheder, og det bør litteraturen beskrive, lød hans budskab. »Vi skal videregive advarsler alle de steder, hvor vore sprog forvanskes, hvor vi bliver udsat for sproglig og erkendelsesmæssig manipulation, og hvor borger- og menneskerettigheder er truet. Jeg siger det som verdensborger, men også som en israeler, der ser med stor bekymring på udviklingen i mit eget land (Israel er særdeles hård ramt af pandemien,red.),« sagde Grossman. På verdensplan har antallet af døde som følge af covid-19-pandemien passeret 1,1 millioner, og det fik Grossman til at minde om despoten og massemorderen Josef Stalins dæmoniske ord om, at »et enkelt dødsfald er en tragedie, men en million døde er statistik«. »Disse ord viser hen mod, hvad vi gør med vores arbejde. Vi, forfattere og poeter, folk fra litteraturverdenen, kæmper for at udrede og beskrive det enkelte menneskes drama, dets særegenhed, i forhold til død statistik,« sagde David Grossman, som fortalte, at pandemien har påført ham selv en stor bedrøvelse.  Han opfordrede til at holde håbet oppe og sammelignede håbet med et anker, som fastholder vores forestillingsevne om bedre tider. »Når vi vover at håbe, viser vi, at der er ét sted i vores sjæl, hvor vi er frie. Et sted som ingen kan undertrykke,« sagde han.",
        "metadata": {
            "source": "https://www.berlingske.dk/kultur/forfatteren-david-grossman-pandemien-kan-foere-til-nationalisme-og",
            "image_url": "https://berlingske.bmcdn.dk/media/cache/resolve/image_x_large/image/134/1346144/23552632-germany-frankfurt-book-fair.jpg",
            "publication_time": "Fredag d. 16. oktober 2020, kl. 19.45",
            "author": "Henrik Dannemand",
            "related_links": [],
            "attachments": []
        }
    }
}