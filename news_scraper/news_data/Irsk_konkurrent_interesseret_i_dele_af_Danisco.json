{
    "version": "1.0",
    "document": {
        "id": 16512,
        "title": "Irsk konkurrent interesseret i dele af Danisco",
        "content": "- Danisco er en meget god konkurrent og har været på vores radarskærm. Den mest værdifulde del var enzymforretningen, men det er det mindst attraktive for Kerry, for det ville have ført os ind på en række områder, der ligger uden for vores strategi, sagde Stan McCarthy ifølge Just-Food. Kerry konkurrerer med Danisco på en lang række områder, blandt andet på emulgatorer og stabilisatorer. McCarthy antydede ifølge nyhedsbrevet, at selskabet ville være interesseret i et andet af selskabets områder, nemlig kulturdivisionen. - På kultursiden er de ret gode, de er nummer to efter Chr. Hansen, og i et vist omfang ville det være ret attraktivt, sagde McCarthy, men tilføjede, at Dupont, hvis købstilbud Daniscos bestyrelse anbefaler, har gjort det klart, at de har tænkt sig at beholde kulturdivisionen. Duponts købstilbud på Danisco har fået forlænget deadline. Der er i markedet spekulationer om, at aktionærerne kan få en højere pris, hvis selskabet splittes op.",
        "metadata": {
            "source": "https://www.berlingske.dk/virksomheder/irsk-konkurrent-interesseret-i-dele-af-danisco",
            "image_url": "https://berlingske.bmcdn.dk/media/cache/resolve/image_x_large/image/37/376458/3837992-pix-dupont-vil-kbe-danisco-for-milliarder.jpg",
            "publication_time": "Onsdag d. 23. februar 2011, kl. 08.02",
            "author": null,
            "related_links": [],
            "attachments": []
        }
    }
}