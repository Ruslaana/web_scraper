{
    "version": "1.0",
    "document": {
        "id": 19998,
        "title": "Radikale: De mest udsatte lider under »flødeskumsvelfærdssygen«",
        "content": "På Københavns Rådhus er der gået overbud i forslag om flødeskumsvelfærd til middelklassen op til dette års budgetforhandlinger. Det er en slags finurlig syge, der går ud over de mest udsatte. En skæv rute, som vi Radikale vil tage et opgør med. Et flertal på rådhuset – der består af Venstre, Konservative og Enhedslisten – kæmper eksempelvis for at bevare skolemælksordningen. Befolkningen drikker alleredemælk nok i gennemsnit, og der findes ikke tilskud til de mest udsatte. Skolemælksstøtten er snarere »velvære« for store dele af middelklassen end velfærd. Socialområdet har brug for en solid saltvandsindsprøjtning på flere hundrede millioner over de kommende år, hvis velfærden for fremtidens udsatte børn skal holdes på samme niveau. I Radikale Venstre vil vi sikre, at der altid gives forebyggende indsatser, botilbud med nok personale og en socialrådgiver, der har tid. Men det bliver meget svært at nå dertil, når store partier vil sprøjte flødeskumsvelfærd tyndt ud. Flere partier på rådhuset – herunder Konservative, Venstre og Socialdemokratiet – vil gøre skolemadenfemkroner billigere. Flere vil igen gøre det 100 kroner billigere om måneden for forældre at sende sit barn i fritidsordningen. Og Konservative vil lette taksten på børnehaven med400 kroner pr. måned. Dyre forslag, der måske virker rare, men pengene kan kun bruges én gang. Vores bøn er, at vi skifter retning og prioriterer de mest udsatte børn. De københavnske sundhedsplejersker er netop kommet med enforebyggelsespakke, så de kan besøge flere udsatte familier, hvor alt brænder på. De har allerede et velafprøvet program –En God Familiestart– der virker. Skal vi have den slags forebyggende indsatser for udsatte eller please middelklassen? I Radikale Venstre har vi et princip om, at middelklassen og de mest ressourcestærke skal give til dem, der ved tilfældets magt kom bagud fra fødslen. Hvis de andre partier havde foreslået, at de mest udsatte skulle have større tilskud til skolemad, skolemælk eller andre kommunale tilbud, kunne vi forstå det. Men billigere skolemad? Det vil bredt set ofte gå til forældre i gode job, der har ophobet friværdi i stride strømme, og for hvem fem kommunale kroner ekstra på bundlinjen om dagen er en lille hån mod samfundets mest udsatte. Vi ærgrer os over, at de mest blå og røde partier er forenet i en kamp for kommunal støtte til dem, der allerede kan selv. Det er hverken særlig liberalt eller socialistisk. Hvis ikke vi tager et opgør med middelklassepleasingen, har vi i praksis glemt velfærdssamfundets mest hellige løfte om at sætte de mest udsatte først. Lad det være sagt med det samme: middelklassen længe leve! Og nej, vi trækker os ikke fra budgetforhandlingerne på grund af takstnedsættelser. Men vi vil kæmpe imod flødeskumsvelfærden og for de mest udsatte. Katrine Kildgaard er socialordfører og Emil Sloth Andersen er børne- og ungdomsordfører. Begge er medlem af borgerrepræsentationen for Radikale Venstre",
        "metadata": {
            "source": "https://www.berlingske.dk/kommentarer/radikale-de-mest-udsatte-lider-under-floedeskumsvelfaerdssygen",
            "image_url": "https://berlingske.bmcdn.dk/media/cache/resolve/image_x_large/image/158/1588708/24194080-grnnemose-skole-kantine.jpg",
            "publication_time": "Tirsdag d. 06. september 2022, kl. 16.45",
            "author": null,
            "related_links": [],
            "attachments": []
        }
    }
}