{
    "version": "1.0",
    "document": {
        "id": 18813,
        "title": "Velkommen til en moderne lovgivning",
        "content": "Når talen falder på fars ret til barsel, er det her nærmest at opfatte som et overgreb på den enkelte families ret til at vælge, hvordan de vil leve deres liv. Guderne skal vide, at Stentoft og Bundgaard har ret, når de anfører, at den borgerlige regerings udvidelses af barselsorloven fra et halvt til et helt år tilbage i 2001 har bidraget til uligheden på arbejdsmarkedet og cementeret både løn- og pensions­gabet. Og det var naturligvis også en stor fejl, at man ikke dengang benyttede lejligheden til at give far sin personlige andel i det ekstra halve år, således at man ikke som nu kan stå med fornemmelsen af, at ’noget’ går fra mor. Men som Stentoft og Bundgaard så rigtig siger, så har vi ikke råd - og det er kvinder, der i forhold til pension, løn og en ud-dateret kønsarbejdsdeling betaler for den udvidede barselsorlov. Vores bekymring er imidlertid ikke først og fremmest kvinders længere vej til topposter på grund af den lange barsel. Det handler om helt almindelige lønmodtagere, der skal have familie- og arbejdsliv til at hænge sammen. Ikke mindst på grund af det kønsopdelte arbejdsmarked, vi har i Danmark, er barsel ikke nødvendigvis en integreret del af en mandsdomineret arbejdspladskultur. LO ser ingen grund til, at unge fædre skal tage denne kamp individuelt og er derfor helt på linje med regeringen, som nu vil give fædre deres egne barselsrettigheder. Vi tror på, at fars tættere tilknytning til sine helt små børn har en positiv effekt på både barndom, parforhold og på kønsarbejdsdelingen i familierne. I Sverige går man så langt, at man argumenterer for, at barsel - også til far - er barnets ret til både mor og far. Og som sådan er det i høj grad barnets tarv, det her handler om. At det så ligeledes vil bonne positivt ud i forhold til andre LO-ligestillingsdagsordener, som løn- og pensionsgabet, ligner jo unægtelig en win-win-situation. Samtidig flytter vi en sten på vejen i forhold til det kønsopdelte arbejdsmarked, idet omsorgsrelateret fravær i forbindelse med børn nu fordeles lidt bedre på hele arbejdsmarkedet. Vi rokker helt nødvendigt ved en til tider ’bister’ arbejdspladskultur, hvor fx barns 1. sygedag er for tøsedrenge! Stentoft/Bundgaard argumenterer med, at staten aldrig skal gå ind og definere, hvad det gode ’ligestillede’ liv er for den enkelte. Og igen er jeg er enig, men at det skulle være et argument mod en udvidet fædrebarsel kan jeg derimod ikke se. Alt, hvad der subsidieres af staten, er behæftet med betingelser som oftest i forhold til en hensigtsmæssig adfærd, man ønsker at understøtte - og det er præcis, hvad der sker her. At 277 barselsdøgn havner hos mor og kun 26 hos far skriger jo til himlen. Det må næsten gøre far på barsel til et sjældnere fænomen end kvinder i virksomhedsbestyrelser! Mænd og kvinder skal ikke nødvendigvis have samme ’liv’ - og lighed har i min optik intet med enshed at gøre. Det har imidlertid alt at gøre med lige vilkår og et reelt frit valg. Derfor hilser jeg og LO en moderne barselslovgivning velkommen! At Danmark kommer sidst - og længe efter de øvrige skandinaviske lande - med denne modernisering af barselslovgivningen kan vi takke den borgerlige regering for. Godt, at tiderne er skiftet!",
        "metadata": {
            "source": "https://www.berlingske.dk/kommentatorer/velkommen-til-en-moderne-lovgivning",
            "image_url": "https://berlingske.bmcdn.dk/media/cache/resolve/image_x_large/image/69/697833/4691058-lizette.jpg",
            "publication_time": "Torsdag d. 17. november 2011, kl. 22.30",
            "author": null,
            "related_links": [],
            "attachments": []
        }
    }
}