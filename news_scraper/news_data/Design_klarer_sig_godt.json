{
    "version": "1.0",
    "document": {
        "id": 9108,
        "title": "Design klarer sig godt",
        "content": "Det går godt for tekstil- og beklædning. I designbranchen overgås kategorien tekstil og beklædning således kun af den Lego-dominerede legetøjskategori, når man måler på afkastningsgrad. Smykkekoncernen Pandora fortsætter med at imponere med sine resultater. Vækst i Europa, vækst i Asien og vækst i USA. Og en afkastningsgrad på 42 procent kan næsten måle sig med Lego og Novo Nordisk. Danske Pandora blev da også indlemmet i kredsen af nogle af verdens mest eksklusive luksusbrands i Deloittes årlige analyse af branchen. Pandora blev placeret som nummer 35 blandt de største luksusmærker målt på omsætning Danskerne er også i langt højere grad begyndt at shoppe hos den lokale guldsmed, urmager eller smykkebutik i 2014. Den danske guldsmedebranche har ellers haft det hårdt i de senere år, men i 2014 var ure og smykker den varegruppe, der havde den tredjestørste stigning i omsætningen, viste en analyse fra Dansk Erhverv. Skokoncernen Ecco i Bredebro og tøjkoncernen Bestseller med hovedsæde i Brande, der blandt andet står bag brands som Vero Moda, Only, Vila og Jack & Jones, tjener også gode penge, men væksten er dog beskeden. Endelig har det ikke hjulpet stort, at Noa Noa, der hidtil var i stald hos kapitalfonden Axcel, er blevet solgt til en investorgruppe. Goddaw-Lars-Larsens to Jysk-selskaber dominerer denne branche med en samlet omsætning på 20 mia. kr. Mens Larsen betjener den brede skare, er målgruppen til gengæld highend-forbrugere hos Dan-Foam i Aarup på Fyn. Virksomheden fremstiller Tempur-madrasser af skum, der bliver skåret i skiver og kreeret efter bestilling til specialbutikker rundt om i verden. Den fynske forretning går mere end fint. Sidste år blev der solgt madrasser og hovedpuder for 1,4 mia. kr., og det sædvanlige mønster gentog sig: Mere end hver tredje omsatte krone blev på bundlinjen, som sidste år nåede 556 mio. kr. før skat. Dan-Foam, der har levet sit liv langt væk fra offentlighedens søgelys, har på ti år tjent over fem mia. kr. hjem til ejerne, den børsnoterede amerikanske koncern Tempur Sealy. Ægget, Svanen og alle de andre designklassikere, der er i hus hos Fritz Hansen i Hillerød, skæpper på indtjeningskontoen, men væksten er beskeden. Siden Royal Copenhagen blev solgt til den finske koncern Fiskars i 2012, er porcelænsfabrikken blevet en god forretning. Virksomheden er vokset med fem procent om året. Køkkenproducenterne - Nobia, Kvik og TCM Group - tjener atter gode penge Lego er tidens mønstervirksomhed. En afkastningsgrad på 49 procent og en vækst, der bare fortsætter og fortsætter, aftvinger respekt. Fynske Kompan, der skaber legepladser og motionspladser, er også værd at bemærke. Værre står det til for Fætter BR-koncernen, hvor hovedselskabet hedder Top-Toy. Omsætningen stagnerer, og legetøjskæden har ikke fundet de gyldne digitale nøgler, der åbner nye fremtidsveje. ",
        "metadata": {
            "source": "https://www.berlingske.dk/business/design-klarer-sig-godt",
            "image_url": "https://berlingske.bmcdn.dk/media/cache/resolve/image_x_large/image/8/88507/11166232-pandora-glimter-nstmest-blandt-store-europiske-aktier-i-2014.jpg",
            "publication_time": "Torsdag d. 29. oktober 2015, kl. 17.00",
            "author": "Vibeke Vestergård",
            "related_links": [],
            "attachments": []
        }
    }
}