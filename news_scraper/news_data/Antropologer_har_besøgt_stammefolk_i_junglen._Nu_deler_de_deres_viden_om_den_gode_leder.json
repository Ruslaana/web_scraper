{
    "version": "1.0",
    "document": {
        "id": 20810,
        "title": "Antropologer har besøgt stammefolk i junglen. Nu deler de deres viden om den gode leder",
        "content": "Efter min bedste vurdering er det ikke flere bøger om ledelse, vi mangler her i tilværelsen. SAS-direktør (og senere guru) Jan Carlzonskrev i 80erne bogen »Riv pyramiderne ned!« om moderne ledelse: Kunden skal være i centrum, og medarbejderen skal sættes fri til at løse opgaven, lød det for så vidt ret banale mantra, der ikke desto mindre lagde samtlige SAS-ansatte og det halve af Skandinavien for forfatterens fødder. Det var en god bog, der stadig sælger. Spørgsmålet er så, om der egentlig er noget nyt under solen? Det synes diverse forfattere at mene: For siden er det bare væltet ud med bøger om moderne ledelse. Hvert år, hver måned, hver uge er der nye bøger – altid om moderne ledelse – hver uge er det hele endnu mere moderne. Der er kommet bøger om biasfri ledelse, agil ledelse, livsfarlig ledelse, psykopatisk ledelse, hjernesmart ledelse, dysfunktionel ledelse, modig ledelse, primadonnaledelse, uperfekt ledelse, tvivlrådig ledelse, bæredygtig ledelse, coachende ledelse, pseudoledelse, visionsbaseret ledelse. Der er bøger om det hele og mange flere. I nogle af dem kan man med lidt god vilje skimte en original tanke. Men alle dem, jeg har læst, er mindst 100 sider for lange og fyldt med gentagelser. Og jeg tænker: Hvem læser egentlig alle disse ledelsesbøger? For faktum er, at færre og færre gider være ledere, slet ikke de unge. De er ikke drevet af penge og prestige, orker ikke at være klemt i mellemledelse mellem medarbejdere og topledelse. Og hvis man taler med topledere om deres litteraturpræferencer, så får man uden for citat ofte det svar, at dét bruger de ikke deres sparsomme fritid på. Det har fået mig til at udvikle en teori om, at der er en ret stor gruppe mennesker, som interesserer sig for ledelse, som læser om ledelse og skriver bøger til de andre, der forsker i ledelse, skriver om ledelse og derfor også læser om ledelse. Kort sagt et lukket netværk af forskere og konsulentledelsesnørder, som dog sjældent praktiserer deres viden på vaskeægte arbejdspladser. Her er man kun kortvarigt på besøg for at lave interview til nye bøger. Men det er jo bare min komplet uvidenskabelige teori. Bogen har absolut fat i fornuftigt gods, mener Berlingskes anmelder.Fold sammenLæs mereFoto: Gyldendal. Således bevæbnet med betydelig ulyst åbnede jeg »Gid min chef var høvding« afkønsforsker Christian Groesogforedragsholder og konsulent Dennis Nørmark. Men til alt held for læserne er de to herrer ikke kun forskerkonsulentledelsesnørder – de er også begge antropologer. Bogen tager afsæt i Christian Groes' tidlige antropologiske feltarbejde blandt Sateré-Mawé-folket i Amazonas, hvor han iagttog en ledelsesstil, der er forsvundet i sumpen af Machiavelli-inspireret og »dygtig røvhuls-ledelse«, nemlig ydmyghed. Høvding Makwa var lyttende, fællesskabsorienteret, opofrende, og om nødvendigt delte han ud af sit jordiske gods for at gøre alle glade. Han berigede sig ikke – for Guds skyld ikke – det kunne få stammen til at smide ham på porten som leder. Han behandlede alle respektfuldt, hævdede sig ikke, men havde en naturlig autoritet, som alligevel fik stammen til at samle sig om ham. Så kernebegreberne i høvdingens ledelsesstil – og med ham en række andre førmoderne folks ledelsesstil – er ydmyghed, evne til at lytte, empati, inklusion, naturlig autoritet, selvironi, generøsitet, at sætte fællesskabet foran egne behov og samtidig at få det bedste frem i stammens medlemmer. Kort sagt: rydde hurdler af vejen, så der kan fiskes, jages og leves gode liv. Vi skal altså forkaste det moderne og tilbage til det førmoderne. Vi behøver såmænd ikke at søge helt tilbage til oprindelige samfund dybt i junglen – for ærkedanske konstruktioner som andelssamfundet, håndværkerlav og højskolebevægelsen står på de samme værdier. Ligesom den danske uhierarkiske, direkte og usnobbede facon generelt understøtter høvdingeledelse. Men engelske og amerikanske managementmodeller har i de seneste 20-30 år skabt ledelsesidealer, der bygger på hierarkier og bobler, som igen tager ledelsen langt væk fra de fagligt dygtige medarbejderes medindflydelse. Nå. Men kan høvdingeledelse så praktiseres i en virkelighed, hvor KPI'er,balanced-score-cards,performanceogvalue propositionsynes at have overtaget som ledelsesredskaber? Bogen har i hvert fald fundet en gruppe danske ledere, der praktiserer ledelse, hvor fællesskabet har hovedrollen, og de selv træder i baggrunden. De bruger i stedet deres energi på at inspirere og fjerne sten fra fagmedarbejdernes vej. Det har meget forskellige ansigter, for virksomhederne er vidt forskellige. Men fælles er, at de insisterer på at forstå kerneopgaven og medarbejdernes individuelle evner og forskelle, og de bruger meget tid på gulvet sammen med medarbejderne. De er karismatiske, men tager generelt ikke sig selv for højtideligt. Og medarbejderne kan også bidrage: Bogen kommer med en række anvendelige spørgsmål, man kan stille til chefansøgere. Og som måske kan demaskere en egotripper, der bare gerne vil have magt. »Hører I under samtalen, at hun bruger som begrundelse, at ‘det er det rigtige tidspunkt i min karriere at vælge det her,’ er hun automatisk afskrevet som høvding. Sætningen afslører, at det handler om hende, ikke om fællesskabet,« skriver forfatterne. Ligesom medarbejdere opfordres til at holde øje med en chefkandidats uhæmmede selvros på sociale medier. Bogen har absolut fat i fornuftigt gods. Men er der nyt under solen? Er vi efter endt læsning ikke tilbage ved, at man som menneske (og leder) kommer ret langt med nogenlunde almindelig medmenneskelig anstændig, ordentlig, snusfornuftig og empatisk adfærd? Og kunne bogen have været 100 sider kortere?Well, nu er den kun på 242 sider, alligevel kunne jeg godt finde 40-50 sider, der kunne undværes. Men af en ledelsesbog at være er den nu ikke så ringe. »Gid min chef var høvding – sådan får vi de ledere vi fortjener« Forfattere: Christian Groes og Dennis Nørmark.Sider: 242 sider.Pris: 299,95 kroner.Forlag: Gyldendal",
        "metadata": {
            "source": "https://www.berlingske.dk/litteratur/antropologer-har-besoegt-stammefolk-i-junglen-nu-deler-de-deres-viden",
            "image_url": null,
            "publication_time": "Mandag d. 09. september 2024, kl. 18.29",
            "author": null,
            "related_links": [],
            "attachments": []
        }
    }
}