{
    "version": "1.0",
    "document": {
        "id": 14080,
        "title": "Den dumkloge mand ved altid bedst",
        "content": "SANTA FE: Mary er en begavet studerende på et amerikansk eliteuniversitet, og hun gik til en fest, hun fik for meget at drikke, hun gik under bordet – og to mænd voldtog hende. Hun gik til til politiet og til anklagemyndigheden, og de troede mere på de to mænd, som forklarede, at hun »nærmest bad dem om det.« Hvad nu? Mary oprettede en website, hvor andre kvinder anonymt kunne anklage mænd for voldtægt. Det er præmissen i en episode af Aaron Sorkins TV-serie »Newsroom«, og plottet er bagefter blevet et stjerne-eksempel på fænomenetmansplaining. Men hvad betyder det? Lad os lade »Newsroom« illustrere det. En af seriens helte, TV-produceren Don Keefer, opsøger Mary i hendes kollegieværelse, og uden ironi og bare en gnist af bad guy lader Aaron Sorkin ham i et stykke pinagtigt TV-historie forklare voldtægt til Mary. Ja, ja, Mary blev givetvis voldtaget, men der er altid to sider af en historie, og det er umuligt at bevise, at hendes voldtægt fandt sted, og hun har tacklet sin voldtægt forkert og rapporteret den forkert, og hendes website er også helt forkert, for de udhængte mænd får svært ved at få job i fremtiden, forelæser den godhjertede Don. Hverken medierne eller loven skal tro på hende, for medierne og loven skal lade tvivlen komme de anklagede til gode, fortsætter han: »Det er vi moralsk forpligtede til.« Derfor gør hun bedst i at glemme det hele og komme videre med livet, og episoden slutter med en scene, hvor Don fremstår som den vise og gode. Feminister og TV-anmeldere reagerede på episoden med et forarget brøl. I det normalt pæne New Yorker bandede Emily Nussbaum i SMS-slang: »WTF LOL OMFG.« Og i Time rasede Jamie Poniewozik: »En mand forklarer voldtægt til en kvinde? Det må være mansplaining, når mansplaining er allerværst.« Det er, hvad ordet betyder. Hvem ved, om historikeren Rebecca Solnit vil blive husket for de 18 bøger, som hun foreløbigt har skrevet. Men hun vil uden tvivl blive husket for et ord, som hun ikke har skrevet. I 2008 skrev hun sit essay »Men Explain Things to Me« – »Mænd Forklarer Mig Ting« – og sidste år udgav hun essayet i bogform. Hun brugte ikke ordet »mansplainer«, men beskrev mandetypen så akkurat, at ordet kort efter fødte sig selv, og det er siden blevet et fænomen og et af de værste skældsord, man kan hæfte på en mand – og forståeligt nok, for det er et ord, som arbejder utroligt hårdt for pengene. Det forklarer en situation med hele historiens efterslæb af kønsroller, og man kan i fire vokaler og syv konsonanter se en mand, som troner over en samtale med en kvinde og forklarer kvinden noget, som hun faktisk ved meget mere om. Som i den episode, som Rebecca Solnit indleder sit essay og sin bog med: Hun og en veninde var inviteret til en middag sammen med en ældre og estimeret business-elite af »Ralph Lauren-mænd,« og efter middagen blev hun og veninden passet op af værten, en dominerende millionærtype, som hun kalder »Meget Vigtig Mand.« Hun nævnede, at hun havde skrevet en bog om foto-pioneren Eadweard Muybridge, hvorefter »Meget Vigtig Mand« kastede sig ud i en endeløs tirade om Muybridge, og at der tidligere det år var udkommet en »meget vigtig bog« om Muybridge, og han foredrog om Muybridge med »det selvglade udtryk, som jeg kender så godt i en mand, der foredrager og holder øjnene stift fokuseret på den flimrende fjerne horisont af sin egen autoritet.« Solnits veninde forsøgte at afbryde »Meget Vigtig Mand« og fortælle ham, at han i virkeligheden talte om Solnits bog – men han hørte ikke efter. Han fortsatte bare sin eksercits i egen herlighed. Først da veninden for tredje eller fjerde gang afbrød ham og lod ham forstå, at han talte om Solnits bog, dæmrede det – og »som en skikkelse i en roman fra det 19. århundrede, blev han askegrå.« Det viste sig, at han ikke havde læst bogen, han havde kun læst om den, men det tog ham kun få sekunder at samle tråden op og fortsætte sit foredrag om en bog, som han ikke havde læst, over for bogens forfatter. Den pågældende mand er langt fra den eneste mand, som gennem tiden har insisteret på at forklare Solnit noget, som hun ved mere om – det er som om, at der er nogle mænd, som ikke kan se en kvinde uden at se en forklaring, som de skal give – og motivet kan findes »det sted mellem overmod og ukyndighed, hvor en eller anden del af det mandlige gen sidder fast,« skriver Solnit. Kort efter offentliggørelsen – uvist hvor og hvordan – dukkede udtrykket »mansplainer« op med henvisning til Solnits essay, og det blev til et feministisk kampråb, som hun først havde det dårligt med. Solnit følte, at det ramte mænd over én kam, og hun var kun ude efter mænd, som så sig selv i spejlet, og gøs af fryd over hvad de så - uden at frygte, hvad de ikke så. Men som Solnit forklarede for nyligt i The Guardian: Hun har nu lært at holde af ordet. En kvindelig ph.d.-studerende sagde til hende, at hun skulle acceptere ordet i stedet for at lægge afstand til det. »Vi har brug for et ord, som giver os mulighed for at beskrive en oplevelse, som alle kvinder har, men som vi ikke havde et ord for« sagde den pågældende studerende. Og i det øjeblik gik betydningen af ordet for alvor op for Solnit, siger hun. »Ord er magt … og hvis en oplevelse ikke har et navn, så kan vi ikke erkende den eller tale om den,« og mansplaining – skævt eller ej – giver kvinder mulighed for at tale om noget, der foregår altid og alle steder. Ordet har bl.a. ført til en populær website, »Academic Men Explain Things To Me« – »Akademiske Mænd Forklarer Mig Ting«, som handler om mansplaining i akademia, og det har gjort sit indtog i amerikansk politik og populærkultur og er bl.a. blevet hæftet på den republikanske præsidentkandidat Mitt Romney, tidligere Texas-guvernør Rick Perry og også føromtalte Aaron Sorkin og ikke mindst hans serie »Newsroom«. Ordet har således vundet over de mænd, som det beskriver – og i dén grad – og deri ligger også en bredere historie om mænd og den måde, som samfundet betragter den stereotype mand på. Tidligere blev præfikset »mand-« føjet til ord for at udtrykke styrke eller autoritet, som professor i lingvistik, Anne Curzan, har forklaret i Boston Globe. Men præfikset begyndte at ændre sig midt i 00erne, og det har nu i stedet fået en komisk, selvbevidst eller anklagende klang. Et »mandekram« er et eksempel på det første, en »mandehule« er et eksempel på det andet, og »mansplaining« er et eksempel på det sidste – det anklagende. »Mansplaining« rummer en historisk vrede og hævn, siger Curzon. Nu har mænd i årtusinder domineret, og kvindeliggørelse af sproget har ofte tjent til at gøre kvinder svagere og mindre betydningsfulde – et damekast med en bold var ikke halvt så langt som et mandekast, og en direktrice var ikke halvt så vigtig som en direktør. Tendensen er nu vendt, og som en slags jiu-itsu tager sproget, hvad der tidligere var mænds styrke og gør det til svaghed, og »mand-« bliver enten til komik eller et ukvemsord. Så mansplaining er ikke bare et ord, der rammer et sted, som Freud sikkert kunne udpege, men ordets succes er også udtryk for, at manden er i fald både som køn og som præfiks – et mandefald.",
        "metadata": {
            "source": "https://www.berlingske.dk/internationalt/den-dumkloge-mand-ved-altid-bedst",
            "image_url": "https://berlingske.bmcdn.dk/media/cache/resolve/image_x_large/image/22/228531/10404703-creator-and-executive-producer-aaron-sorkin-poses-at-the-premier.jpg",
            "publication_time": "Fredag d. 28. august 2015, kl. 17.00",
            "author": "Poul Høi",
            "related_links": [],
            "attachments": []
        }
    }
}