{
    "version": "1.0",
    "document": {
        "id": 7237,
        "title": "Hvorfor i alverden tror så mange på rumvæsner i flyvende tallerkner? Forsker gennemhuller troen og kalder den »farlig«",
        "content": "Det er en kendsgerning, at videnskaben absolut ingen dokumentation har for, at der findes rumvæsner. Alligevel er et stigende antal mennesker af den faste overbevisning, at intelligente væsner fra fjerne kloder sværmer over vores planet her i et fjernt hjørne af en af Mælkevejens spiralarme. Det er et paradoks – og et paradoks så stort, at en britisk forsker anser det for decideret farligt og et voksende samfundsproblem. I ennylig artikeli det videnskabelige tidsskrift Proceedings of the International Astronomical Union argumenterer religionsfilosoffen Tony Milligan for, at troen på rumvæsner i uidentificerede flyvende objekter (ufoer) efterhånden er så udbredt, at det øger mistilliden mellem befolkning og regering – ikke mindst i USA. Det baserer han blandt andet på en undersøgelse fra 2019, der fastslår, at ikke færre end 68 procent af amerikanerne er af den overbevisning, at »den amerikanske regering ved mere om ufoer, end den fortæller«. Samtidig er der især i USA, men også i Storbritannien, en stigende tro på, at ufoobservationer er tegn på eksistensen af liv i rummet, og samtidig hævder en fjerdedel af alle amerikanere, at de med egne øjne har set en ufo. En decemberaften i 2009 troede mange nordmænd, at de var vidne til et rumskib på aftenhimlen. Senere afslørede russerne, at de fra en ubåd havde affyret et testmissil over området.Fold sammenLæs mereFoto: Anita Olsen/EPA/Ritzau Scanpix. Overbevisningen er efterhånden så udbredt, at USAs forsvarsministerium, Pentagon, efter pres fra landets lovgivende forsamling, Kongressen, siden 2021 har offentliggjort rapporter om såkaldte uidentificerede afvigende fænomener – også kaldet UAP (Unidentified Anomalous Phenomena). Heraffremgår det, at man blandt de mange observationer ikke har fundet evidens for, at nogen af dem »repræsenterer udenjordisk teknologi«. Så glem alt om »Nærkontakt af tredje grad«, »E.T.« og »Klodernes kamp«. Nej, ikke alle veje på Jorden fører til intelligente rumvæsner. Foto fra området nær det myteomspundne Area 51 i Nevada i USA.Fold sammenLæs mereFoto: Bridget Bennett/AFP/Ritzau Scanpix. Der findes ingen beviser, evidens, dokumentation – kald det, hvad du vil – for, at hverken fjendtlige eller venligsindede rumvæsner nogensinde har nærmet sig den tredje planet fra den stjerne, der på disse kosmiske breddegrader kaldes for Solen. Men det har på ingen måde lagt låg på hverken ufobegejstring eller konspirationer om intelligente væsner på besøg på vores klippeklump i universet. Tværtimod. I en kommentar på vidensitetThe Conversationhenviser Tony Milligan blandt andet til den Disney-ejede YouTube-kanalHistory, der offentliggør talrige »dokumentarfilm« om rumvæsenskrøner, herunder om fjerne civilisationers påståede betydning for opbygningen af oldgamle kulturer her på kloden. Kanalen har 13,8 millioner abonnenter og kører nu i sin 20. sæson. Til sammenligning har den seriøse og videnskabeligt orienterede kanal NASA Astrobiology knap 21.000 abonnenter. I 2019 samlede en større flok rumvæsenentusiaster sig ved hegnet af Area 51 med den angivelige hensigt at storme området. Dengang blev det dog ved truslen.Fold sammenLæs mereFoto: Bridget Bennett/AFP/Ritzau Scanpix. I den forbindelse kan man nævne, at skrøner om rumvæsner og gamle kulturer har tag i selv internationalt fremtrædende videnskabsfolk. For godt en halv snes år siden satte den danske professor Eske Willerslev sig for ved hjælp af avancerede dna-analyser at undersøge, om en sumerisk dronning, der døde for 4.600 år siden, i virkelighedenvar en alien. Det var hun ikke. Tony Milligan kalder de mange konspirationer om højteknologisk hjælp fra rummet til store og gamle kulturer for en form for racisme, idet de i sidste ende nedgør, hvad man rent faktisk var i stand til dengang. Som for eksempel at opføre enorme pyramider. Samtidig undrer han sig over, at utallige historier om rumvæsner handler om besøg af dem her på Jorden, når evidens for deres eksistens med langt større sandsynlighed vil komme i form af intelligente signaler fra fjerne eksoplaneter omkring andre stjerner end Solen. Alligevel har vi trods store og tiltagende anstrengelser for at opfange den slags signaler med sværme af fintfølende radioteleskoper endnu ikke hørt så meget som et kvæk fra civilisationer derude. Ny forskning peger tilmed på, at det hidtil mest opsigtsvækkende af slagsen – det særegne WOW-signal fra 1977 – harnaturlig oprindelse. Reelt er det tætteste, vi hidtil er kommet på at finde liv i rummet,mulige sporaf for længst uddødt og uhyre primitivt liv, som NASAs robotkøretøj Perseverance for nylig har identificeret i en særlig klippesten på vores naboplanet, Mars. Dette er måske det tætteste, vi hidtil er kommet på at finde liv i rummet. Klippestump med tegn på rester af oldgammelt mikrobielt liv på Mars.Fold sammenLæs mereFoto: Handout/AFP/Ritzau Scanpix. Dertil kommer yderligere et par paradokser: Hvorfor er langt de flesteregistrerede observationer af ufoersket i USA, Storbritannien og det nordvestlige Europa, mens resten af kloden stort set er gået fri på området? Man kan vende det om og spørge, hvorfor aliens i flyvende tallerkner har en helt særlig forkærlighed for de to procent af Jordens overflade, der udgør USA, men så godt som ingen interesse overhovedet for eksempelvis Kina, Indien og hele Afrika? På samme måde er der en påfaldende sammenhæng mellem den første store stigning i 1950erne i mængden af amerikanske ufoobservationer og den første bølge af B-film fra Hollywood om rumvæsner – fra »Invasion of the Body Snatchers« til »It Came from Outer Space«. En væsentlig del af hele ufomanien har i øvrigt rod i den såkaldte Roswell-hændelse i New Mexico i 1947. I løbet af få årtier blev et styrt her med en amerikansk spionballon forvandlet til, at det i virkeligheden drejede sig om et vaskeægtecrashmed et rumskib. Det gav fantasien vinger, hvorefter historier om UFO-observationer ogalien abductions– altså mennesker, der er bortført af rumvæsner – tog fart. I øvrigt samtidig med at USA gennemførte flere og flere hemmelige testflyvninger med lynhurtige jagerfly. Myter om rumvæsner på Jorden lever i bedste velgående trods den kendsgerning, at vi endnu ikke har opfanget så meget som et kvæk fra fremmede civilisationer derude.Fold sammenLæs mereFoto: David Becker/AFP/Ritzau Scanpix. De amerikanske rumkonspirationer koncentrerer sig i dag især om det såkaldte Area 51 – et indhegnet militært område i Nevada. Uden for hegnet står ufoturismen i fuldt flor, drevet af tusinder af yderst vedholdende fanatikere, hvoraf mange mener, at den amerikanske regering på Area 51 skjuler avanceret teknologi fra det ydre rum og måske endda lig af rumvæsner. Men nu er der – inspireret af stormen på den amerikanske kongres i 2021 – en stigende fare for, at konspirationsteoretikere også vil storme Area 51, mener Tony Milligan. Tanken om liv i rummet er et dybt fascinerende emne, og sandsynligheden for, at vi en relativt snarlig dag får evidens for, at vi ikke er alene i universet, er forholdsvis stor. Blot en skam, at den seriøse videnskab på området skal overskygges af forplumrende og forsimplende sammensværgelsesteorier.",
        "metadata": {
            "source": "https://www.berlingske.dk/videnskab/hvorfor-i-alverden-tror-saa-mange-paa-rumvaesner-i-flyvende-tallerkner",
            "image_url": "https://berlingske.bmcdn.dk/media/cache/resolve/image_x_large/image/183/1833286/24786985-i-1952-tog-en-amerikansk-kystvagt-dette-billede-af.jpg",
            "publication_time": "Lørdag d. 07. september 2024, kl. 19.34",
            "author": "Lars Henrik Aagaard",
            "related_links": [],
            "attachments": []
        }
    }
}