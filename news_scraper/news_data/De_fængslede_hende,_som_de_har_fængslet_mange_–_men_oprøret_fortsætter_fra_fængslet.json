{
    "version": "1.0",
    "document": {
        "id": 1939,
        "title": "De fængslede hende, som de har fængslet mange – men oprøret fortsætter fra fængslet",
        "content": "Hvis du aldrig har hørt om Narges Mohammadi, er du næppe alene. Men fredag skulle vi alle lære hendes navn. For Narges Mohammadi er ikke bare Narges Mohammadi. Hun er symbolet på de iranske kvinders frihedskamp. Nu er hun også modtager af Nobels Fredspris for sin utrættelige kamp. Eller som det hed i det semiofficielle nyhedsbureau Fars, der spydigt bemærkede tildelingen af den legendariske fredspris til deres landskvinde med denne forklaring: Hun er blevet belønnet for »sine handlinger imod Irans nationale sikkerhed«. For det iranske præstestyre, der det seneste år har kæmpet mod massive folkelige protester mod regimets undertrykkelse af kvinder, kunne årets vinder dårligt være mere provokerende. Narges Mohammadi afsoner lige nu en 12 år lang fængselsstraf for sit aktivistiske arbejde – eller i den iranske terminologi: for at »sprede propaganda mod staten«. Straffen er flere gange blevet forlænget, fordi hun nægter at tie selv fra sit fangenskab. I interview medblandt andre CNNhar hun fortalt åbent om de seksuelle overgreb, hun og andre kvindelige fanger bliver udsat for i det topsikrede politiske Evin-fængsel. Hun har også både støttet og tilskønnet den store kvinderettighedsbevægelse, der udsprang i kølvandet på drabet på Jina Mahsa Amini – den unge kurdiske kvinde, som for et år siden døde i moralpolitiets varetægt, efter at hun var blevet anholdt for ikke at gå anstændigt nok klædt. Man kan ikke give en pris til de døde, og man kan ikke give en pris til halvdelen af et folk. Men prisen til Mohammadi, har komiteen selv forklaret, er en hyldest til hele den iranske kvindebevægelse, som hun ifølge dem er den ubestridte leder af. Allerede før hundredtusinder af iranske kvinder samlede mod og styrke til i massevis at smide deres tørklæder, brænde dem på bålet og kæmpe for retten til at klæde sig, som de vil, havde Narges Mohammadi vist vejen. Nobelprisen til Narges Mohammadi er en hyldest til hele den iranske kvindebevægelse.Fold sammenLæs mereFoto: Abedin Taherkenareh/EPA/Ritzau Scanpix. Prisen for hendes mod har været et liv i fangenskab langt væk fra hendes mand og tvillinger, der de sidste mange år har boet i eksil i Frankrig. Nobelkomiteen har anmodet Iran om at »gøre det rigtige« og frigive Mohammadi, så hun kan komme personligt til Oslo og modtage prisen 10. december. Der er dog ingen grund til at sætte håbet op efter, at det skulle ske. Tværtimod har den islamiske republik i de seneste månederstrammet grebet yderligere om de iranske kvinder. En ny lovpakke, som blev udarbejdet i kølvandet på Jina Mahsa Amini-protesterne, har hævet straffene for at gå på gaden uden tørklæde til op til ti års fængsel. Medarbejdere risikerer at miste deres arbejde og arbejdspladser at få lukket deres forretninger, hvis de tillader kvindelige ansatte og kunder at komme i butikkerne.  Og i en tragisk gentagelse af historien var iranerne i denne uge vidner til endnu en ulykkelig hændelsemed en ung pige, der faldt om og nu ligger i koma, efter at hun blev antastet af iranske sikkerhedsstyrker i Teherans metro. Den unge kvinde – Armita GArmita Garawandun 16 år, da hun ifølge de iranske myndigheder faldt om i metroen som følge af »lavt blodsukker«. Menneskerettighedsaktivister påstår derimod på baggrund af interview med kilder tæt på begivenhederne, at Armita Gerevand, der ikke bar tørklæde, havde været oppe at skændes med moralpolitiet, der skubbede hende, hvorefter hun faldt og slog hovedet i metroen. Hun ligger nu i koma på et militærhospital under stærk bevogtning, og historien minder i foruroligende grad om det, der skete for Jina Mahsa Amini sidste år. Det iranske styre har nægtet at have noget med ulykken at gøre, men en række begivenheder har sået tvivl om begivenhederne. Blandt andet den stærke bevogtning på hospitalet, der betyder at ingen kan besøge stuen. Desuden blev Armitas mor ifølge menneskerettighedsorganisationer anholdt af det iranske politi – og det selvom hun dagen forinden havde givet et interview til iransk tv, hvor hun gentager styrets udlægning af sagen – at hendes datter angiveligt faldt om af sig selv på grund af for lavt blodtryk. Ligesom mange af Jina Mahsa Aminis slægtninge blev hun tilbageholdt for at kvæle hendes stemme. Narges Mohammadi – årets nobelprisvinder – er det levende eksempel på, at end ikke fængselsstraf kan kvæle oprøret.",
        "metadata": {
            "source": "https://www.berlingske.dk/internationalt/de-faengslede-hende-som-de-har-faengslet-mange-men-oproeret",
            "image_url": "https://berlingske.bmcdn.dk/media/cache/resolve/image_x_large_vertical/image/172/1723820/24543520-file-photo-iranian-human-rights-activist-and-the.jpg",
            "publication_time": "Fredag d. 06. oktober 2023, kl. 17.48",
            "author": "Carolina Kamil",
            "related_links": [],
            "attachments": []
        }
    }
}