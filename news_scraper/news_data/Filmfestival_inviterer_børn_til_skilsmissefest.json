{
    "version": "1.0",
    "document": {
        "id": 11841,
        "title": "Filmfestival inviterer børn til skilsmissefest",
        "content": "Selvom over en tredjedel af alle danske børn oplever, at deres forældre bliver skilt, kan skilsmissen stadig være så svært at tale om for familien, at Børns Vilkår nu vender tabuet på hovedet, og arrangerer en særlig fest for skilsmissebørn og deres forældre. I samarbejde med børnefilmfestivalen Buster nu inviterer foreningen til »skilsmissefest«, hvor børn og voksne kan se film om skilsmisser, mens de spiser popcorn. Til festen vil børnefaglig konsulent fra Børns Vilkår, Camilla Terndrup, fortælle om skilsmissebørns følelser, baseret på cases fra BørneTelefonen, og dagen rundes af med forskellige lege for hele familien, hvor både børn og voksne får mulighed for at tale om dét at være skilmsissefamilie.  »Det sker under mere festlige rammer, så svære tanker bliver nemmere at tale om. Tag mor, far eller begge to i hånden og kom med til skilsmissefest, hvor tabu er et fy-ord og fest er i fokus,« lyder det i programmet fra den københavnske filmfestival CPH PIX, som børnefilmfestivalen er en del af. »Intentionen er at løsne op for emnet skilsmisse, så det ikke længere behøver være skamfuldt for barnet. Hvis barnet har det dårligt over skilsmissen, kan det være en stor hjælp at møde andre børn i samme situation,« siger Sidsel Søgaard Spas fra Buster. Arrangementet der bliver afholdt i Børns Vilkårs nye lokaler i Valby er for børn mellem 6 og 12 år, og Sidsel Søgaard Spas, understreger at det vil blive afviklet helt på børnenes præmisser. »Det skal være en sjov, tryg fest med saftevand og popcorn, og vi presser ikke noget igennem. De skal først og fremmest have en fornemmelse af, at de ikke er alene og at det ikke er farligt,« siger Sidsel Søgaard Spas. Børnefaglig konsulent i Børns Vilkår, Camilla Terndrup, forklarer, at »skilsmissefesten« først og fremmest skal animere familierne til dialoger mellem voksne og børn. »I nogle familier er skilsmisse noget, man taler om. I andre taler man ikke ret meget om, hvad det eksempelvis betyder for børnene, at forældrene er skilt. Der kan være børn, der savner søskende eller forældre, eller der kan være forhold omkring ferier og højtider, som det kan være gode at snakke om,« siger Camilla Terndrup. Hun understreger, at det er børnene, der har hovedrollen på dagen, og at arrangementet også vil berøre de fordele det kan medføre at være skilsmissebarn.  »Nogle børn oplever mere kvalitetstid, når de er alene sammen med deres forældre. Nogle forældre bliver mere nærværende, end da de stadig var sammen inde skilsmissen. Nogle børn er også tilfredse med at få to juleaftener - og flere julegaver. Skilsmisse er bestemt ikke kun en ulykke for børn, og det handler meget om, hvordan forældrene håndterer det. Om de er gode til at skabe en sammenhængende hverdag,« siger Camilla Terndrup.  Ved arrangementet vil der blive forevist fire såkaldte stop-motion film, der er lavet af børn, og som handler om, hvordan de oplever både de gode og de mere udfordrende sider af skilsmissen. Skilsmissefesten starter kl. 10 lørdag 30. september i Børns Vilkårs lokaler. Filmfestivalen CPH PIX begynder den 28. September.",
        "metadata": {
            "source": "https://www.berlingske.dk/kultur/filmfestival-inviterer-boern-til-skilsmissefest",
            "image_url": "https://berlingske.bmcdn.dk/media/cache/resolve/image_x_large/image/15/151414/18612580-skils.jpg",
            "publication_time": "Mandag d. 25. september 2017, kl. 17.00",
            "author": "Kristian Lindberg",
            "related_links": [],
            "attachments": []
        }
    }
}