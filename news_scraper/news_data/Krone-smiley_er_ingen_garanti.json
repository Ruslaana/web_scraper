{
    "version": "1.0",
    "document": {
        "id": 16998,
        "title": "Krone-smiley er ingen garanti",
        "content": "Hænger mundvigene nedad på en sur rød smiley, der aflører, at arbejdsmiljøet halter, virker det som en gabestok for den virksomhed, der har fået den tildelt. Et stigede antal virksomheder går da også langt for at sikre sig, at de i stedet får det ypperste, smilende pitkogram, som ikke blot er grønt, men også bærer en krone, viser tal fra Arbejdstilsynet. Siden arbejdsmiljøreformen trådte i kraft i 2005, er antallet af virksomheder med en såkaldt grøn krone-smiley mere end fordoblet fra godt 1.100 til 2.800 i dag, så omtrent 156.000 danskere nu er på en arbejdsplads, der kan bedyre, at de gør en særlig indsats for arbejdsmiljøet og derfor er blevet certificerede til den særlige smiley. Men flere fagforeninger kritiserer ordningen, som virksomhederne betaler for at være med i, for ikke at kunne garantere et godt arbejdsmiljø. LO udarbejder derfor i samarbejde med sine medlemsforbund lige nu en liste til relevante politikere, arbejdsgiverorganisationer og offentligeheden under et over huller i den nuværende lov.  »Når man melder sig til ordningen, undgår man at blive tilset af Arbejdstilsynet. I stedet står private certificeringsorganer for tilsynet. Men stiller de reelt skrappere krav end Arbejdstilsynet? Ved vi, om de er professionelle nok og har viden nok om f.eks. psykiske arbejdsmiljøproblemer? Det vil vi gerne stille spørgsmålstegn ved,« siger arbejdsmiljøkonsulent i 3F Palle Larsen, som også mener, at der er en større risiko for, at arbejdet med arbejdsmiljøet bliver et ledelsesprojekt, end at det i virkeligheden bliver implementeret. Certifikatet gives nemlig for god arbejdsmiljøledelse, og forskning blandt danske virksomheder har vist, at det udgør en udfordring. »Man kan frygte, at arbejdsmiljøorganisationen hægtes af, og at arbejdet bliver lagt i en HR-afdeling,« siger Palle Larsen, der dog understreger, at fagforeningerne generelt bakker op om ordningen. »Det er i orden og positivt, at virksomhederne gerne vil bruge penge på arbejdsmiljøet. Men det er for let at få certificeringen, og vi kan se, at arbejdsmiljøet ikke er lige godt alle de steder, man har et certifikat,« siger Palle Larsen.  Det samme oplever Jan Toft Rasmussen, arbejdsmiljøkonsulent i Dansk Metal. »Jeg har været ude for, at en certificeringsvirksomhed er gået forbi en bundulovlig maskine i syv år i træk. Det finder vi først ud af, når vi får en arbejdsskadesag. Det burde ikke kunne lade sig gøre, for i bekendtgørelsen om certifikatet står, at en virksomhed med en krone-smiley ikke må have forhold, som kan give anledning til påbud,« siger arbejdsmiljøkonsulenten, der også kritiserer certificeringsvirksomhederne for at tage stikprøver frem for at lave grundige tilsyn. »Kravene til certificeringsorganerne bør blive strammet, og der bør føres bedre tilsyn med dem,« mener Jan Toft Rasmussen. Kun garanti for læring Jesper Hoy, adm. direktør i Danak, som er udpeget af Sikkerhedsstyrelsen under Økonomi- og Erhvervsministeriet til at godkende certificeringsvirksomhederne, kender fagforeningernes kritik. »Uanset systemet vil man aldrig kunne give en garanti for, at der ikke sker arbejdsulykker. Den garanti, der kan gives, er, at der arbejdes seriøst med arbejdsmiljøproblemer, og at når der er sket en ulykke, er ledelsessystemet effektivt nok til at analysere, hvordan man undgår det en anden gang,« siger direktøren, der også har hørt fagforeninger mistænke certificeringsvirksomhederne for at skåne virksomhederne for påbud, fordi de netop er certificeringsvirksomhedernes egne kunder. Det afviser Jesper Hoy blankt. »Deres vare er netop troværdighed. Giver de køb på den, er de ingenting værd,« siger Jesper Hoy.",
        "metadata": {
            "source": "https://www.berlingske.dk/karriere/krone-smiley-er-ingen-garanti",
            "image_url": "https://berlingske.bmcdn.dk/media/cache/resolve/image_x_large/image/42/420472/3626430-smiley.jpg",
            "publication_time": "Onsdag d. 12. januar 2011, kl. 05.00",
            "author": "Ulla Gunge",
            "related_links": [],
            "attachments": []
        }
    }
}