{
    "version": "1.0",
    "document": {
        "id": 21301,
        "title": "Giv os fuld åbenhed i prisen for vores kongehus – det er den brede folkelige opbakning, der er på spil",
        "content": "Man siger, at en ny regering har 100 dage til at sætte sin dagsorden. Derefter bliver den fanget af begivenheder og drift. For en ny konge er den tidshorisont noget længere. Helt præcist 2.190 dage. Det er den tid, Amalienborg selv har sat op i forbindelse med udfasning og afskaffelsen af prædikatet »Kongelig Hofleverandør«. I en moderne virkelighed er fem år nærmest en evighed. Men set i lyset af Kongehusets tusindårige historie er det ingen tid. Og det er da værd at vente på, hvis tiden samtidig bruges på nogle af de andre åbenlyse moderniseringer, som bør stå på kongeparrets to do-liste. Så hvordan går det egentlig med Kongehusets modernisering? I det første år har de, udover afskaffelsen af prædikatet Kongelig Hofleverandør, indført åbne gavelister. Ros for begge dele. Også selvom man kan indvende, at det var de to lavthængende frugter. Vi fik det første indblik i gaverne i august, og det er meningen, at de skal komme hvert år i forbindelse med årsrapporten. Den vil jeg se frem til at læse. Forhåbentlig vil der her være sket en indholdsmæssig opprioritering i forhold til den seneste udgave, der udmærkede sig ved de mange smukke billeder af årets aktiviteter i hele riget. Det, jeg især vil holde øje med, er, hvor meget åbenhed man i realiteten giver. Især om det svære som eksempelvis investeringspolitik. Et af de områder, der fremover bør have større fokus, erKongernes Samling, der i den brede offentlighed er mest kendt for Kronjuvelerne på Rosenborg og Amalienborgmuseet. Den ledes af en bestyrelse med Dronningen i spidsen og hofmarskalen som direktør.Samlingen fik i 2024 overdraget indtægtsgivende aktiviteter fra Nationalmuseet, blandt andet De Kongelige Repræsentationslokaler på Christiansborg. Det er en opgave, som normalt bør baseres på et vist »hvile i sig selv-princip«, og hvor der er en hårfin grænse for ikke at kommercialisere formidlingsopgaven og dermed blive en supplerende indtægtskilde. Jeg kan kun opfordre til, at samlingerne får deres plads i koncernens samlede årsrapport med et passende detaljeringsniveau. Som nævnt vil Kongehuset i årsrapporten offentliggøre »gavelisten«. Den nye gavepolitik er ikke perfekt. Men den er der. En god start. Den er dog uklar, blandt andet i sondringen mellem det, der er privat, og det, der hører til embedet. Når man er kongelig, er den gråzone noget større end den, der gælder for os andre. Her bør man som minimum være tydeligere om, hvad det så er for typer af gaver og fra hvem, man betragter som privat og dermed ikke er omfattet. I den sammenhæng bør der ses nærmere på rabatterne ved indkøb. Det er ansvarlig økonomisk forvaltning, at Kongehuset ligesom alle andre driftsorganisationer kan indhente rabatter på store indkøb til driften af alt fra energi til kanapeer. Men når det kommer til de personlige udgifter til blandt andet tøj og accessories, bør Kongehusets medlemmer indstille sig på at betale fuld pris. Men hvorfor egentlig? Kongehusets medlemmer har stor opmærksomhed fra diverse modebloggere, der vil kommentere, hvad de har på til forskellige offentlige begivenheder, prisen, og hvor det kan købes. Men ved at betale fuld pris kan de gardere sig imod, at de bliver brugt som levende reklamesøjler ud fra det, der er influencerens logik: noget for noget. Hvis Kongehuset vil beskytte »sommerfuglestøvet«, som det hedder, så er det et af de oplagte steder at sætte ind. »Jeg hører til den gruppe, der konstruktivt kritisk går op i disse emner, fordi jeg tager Kongehuset alvorligt. Det gør jeg ud fra et statsretligt synspunkt rundet af grundlæggende demokratiske værdier,« skriver Jesper Olsen (billedet).Fold sammenLæs mereFoto: Mathias Svold. Også når det kommer til billetter til kultur- og sportsbegivenheder, bør Kongehuset lægge et andet snit. Det er i min optik helt uproblematisk, at Kongehuset deltager i flere kultur- og sportsbegivenheder end den almindelige dansker. Der er mange repræsentative opgaver. Det skal man naturligvis ikke betale for. Jeg under gerne Kronprinsen og hans søskende at deltage på de festivaler, de ønsker. Men hvor er det repræsentative? Her må det være for egne penge, netop fordi det er privat. Et argument for forhøjelsen af apanagen er netop, at der skal være rene linjer. Kongehuset bør også få en moderne åbenhedspolitik i forhold til medierne generelt. Jeg kan godt forstå, at man ikke skal eller vil kommentere alt. Efterspørgslen på svar på banaliteter er enorm. Der må være en grænse. Selvom Kongehuset klogt prøver at styre så meget som muligt og sige så lidt som muligt, at afmålte doser kan være enormt effektive, så kan de også blive for afmålte. Især når det handler om spørgsmål med en vis substans i forhold til embedet og dets integritet. Når institutionens legitimitet er bundet op på den folkelige opbakning, opstår der med mellemrum situationer, hvor det er bedre at sige lidt end at sige »ingen kommentarer«. Læringen fra det norske kongehus er til at tage og føle på. Prisen stiger nærmest dag for dag, man prøver at sige intet. Med den næste generation, der naturligt uperfekte er på vej ud i livet, kan man lige så godt gå i gang og forberede sig. Den bedste kur mod dumme spørgsmål er begavede svar. Et sidste punkt er de opgaver og dermed udgifter, som de pænt afleverede til staten i forbindelse med den forhøjede apanage. Ændringen var sådan set fornuftig. Der kom nogle mere rene snit for, hvad Kongehuset selv skal stå for, og hvad staten skal afholde udgifter til. Så langt så godt. Problemet er, at det nu nærmest er blevet endnu sværere at gennemskue, fordi statens udgifter er fordelt ud over en hel række konti som følge af finanslovens opbygning. Her er det faktisk staten, der skylder en oversigt over, hvad et kongehus i grove træskolængder koster. Hvad bruger staten på Kongehusets ejendomme, militær, politibeskyttelse, jagter m.m.? Hvorfor er det, at vi ikke må vide det? Hvis man gerne vil fremtidssikre Kongehuset, er det en af de ting, man bør give befolkningen indsigt i. Republikanerne og Ekstra Bladet vil skrive om det uanset hvad. Muligheden er at gøre det på et mere oplyst grundlag. Det vil være i Kongehusets interesse, hvis politikerne viste samme vilje til modernisering, som vi har set fra Amalienborg det seneste år. »Personligt synes jeg, at der er gode argumenter for Kongehusets funktion som Grundlovens vogter hævet over partipolitiske interesser.« Kong Frederik og dronning Mary ankommer til Kongeparrets nytårskur og nytårstaffel på Amalienborg Slot 1. januar 2025.Fold sammenLæs mereFoto: Keld Navntoft/Ritzau Scanpix. Jeg hører til den gruppe, der konstruktivt kritisk går op i disse emner, fordi jeg tager Kongehuset alvorligt. Det gør jeg ud fra et statsretligt synspunkt rundet af grundlæggende demokratiske værdier. Personligt synes jeg, at der er gode argumenter for Kongehusets funktion som Grundlovens vogter hævet over partipolitiske interesser. Det muliggør, at magten holdes til ansvar ved den fine mekanisme, der hedder den brede folkelige opbakning. Den dag, den forsvinder, vil også Kongehusets legitimitet forsvinde. Det er det, der er på spil. De første 365 dage af moderniseringen er nu brugt – godt. Det er vigtigt, at moderniseringen sker konsekvent og løbende. De resterende 1.825 dage er hurtigt gået og skal gerne bruges fornuftigt. Jesper Olsen er formand for Transparency International Danmark og ekstern lektor i offentlig ret ",
        "metadata": {
            "source": "https://www.berlingske.dk/kronikker/giv-os-fuld-aabenhed-i-prisen-for-vores-kongehus-det-er-den-brede",
            "image_url": "https://berlingske.bmcdn.dk/media/cache/resolve/image_x_large/image/187/1876071/24865918-kong-frederik-x-og-dronning-mary-krer-i-guldkaret.jpg",
            "publication_time": "Tirsdag d. 14. januar 2025, kl. 19.38",
            "author": null,
            "related_links": [],
            "attachments": []
        }
    }
}