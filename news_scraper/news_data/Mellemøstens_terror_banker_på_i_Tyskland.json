{
    "version": "1.0",
    "document": {
        "id": 16900,
        "title": "Mellemøstens terror banker på i Tyskland",
        "content": "BERLIN: Der er mere end 3.000 kilometer mellem Tyskland og Irak, men et overfald på en gruppe tyske yazidier har sendt et ekko af terroren i Irak til byen Herford i den vesttyske delstat Nordrhein-Westfalen. I Irak er titusinder fra yazidierne, et kurdisk mindretal, fanget på et bjerg i Sinjar-regionen på flugt fra den islamistiske terror­bevægelse Den Islamiske Stat (IS), der truer med at dræbe dem, der ikke konverterer til islam. I Herford blev en gruppe tyske yazidier onsdag ifølge politiet overfaldet af seks mænd fra Tjetjenien, der formodes at være støtter af IS.  Hændelsen er bare det seneste eksempel på, at Mellem­østens konflikter trækker spor til Tyskland. Salafisten Silvio K., der stammer fra byen Essen i Nordrhein-Westfalen, men formodes at opholde sig i Syrien, har på internettet truet med angreb på alt fra et amerikansk atombombelager i Tyskland til sine gamle naboer i Solingen. Den tyske efterretningstjeneste frygter, at nogle af de op imod 400 tyske djihadister, der skal være rejst til Syrien, vil vende hjem for at begå terror i Tyskland. Samtidig har en bølge af hadefulde råb mod jøder i forbindelse med propalæstinensiske demonstrationer skabt en ubehagelig fornemmelse af voksende antisemitisme i Tyskland. Formanden for jødernes centralråd i Tyskland, Dieter Graumann, beskriver det i den britiske avis The Guardian som »den værste tid siden nazi-æraen«. Avisen Frankfurter Allgemeine Zeitung, også kaldet FAZ, skiver i sin leder, at byerne Bakhdida, der indtil for nylig var det kristne centrum i Irak, Sinjar og Herford ikke længere er til at skille ad. Overfaldet i Herford blev tilsyneladende udløst, da den yazidiske bestyrer af en lokal grillbar hængte en plakat op i sit vindue til støtte for en demonstration mod drabene og voldtægterne i Irak. Ifølge politiets foreløbige formodninger følte de seks tjetjenere sig provokeret af demonstrationen mod IS og overfaldt værten og fire andre yazidier. Værten og en studerende blev lettere såret af knivstik.  Fortællinger om overfaldet spredte sig hurtigt via sociale medier, og få timer senere ankom biler med yazidier fra mange steder i regionen, skriver en journalist fra FAZ. Der bor 40.000-60.000 yazidier i Tyskland – de fleste vestpå i Niedersachsen og Nordrhein-Westfalen. En gruppe til dels bevæbnede yazidier bevægede sig tilsyneladende gennem byen og stødte på en gruppe salafister og IS-tilhængere. Ifølge tyske medier angreb begge sider med brædder, flasker og sten. Senere demonstrationer til støtte for yazidier i Irak er forløbet uden problemer, men overfaldet og slåskampen har forstærket frygten i Tyskland. Hvis oplysningerne bekræftes, er det en alvorlig advarsel, siger politolog og fredsforsker Jochen Hippler fra universitetet Duisburg-Essen til TV-stationen WDR. Ifølge Telim Tolan, der er talsmand for yazidiernes centralråd i Tyskland, er det første gang, at salafister i Tyskland har angrebet hans folk. Han ser det også som et stort problem, at yazidier lod sig provokere til selv at bruge vold. »Vi har ikke brug for en sekundær krigsskueplads. Det handler om massemordet på yazidier begået af islamistiske djihadister i Irak,« siger han til FAZ.  Forbundsregeringens integrationsansvarlige, Aydan Özoguz fra SPD, advarer mod at hente konflikter til Tyskland. »Det må under ingen omstændigheder komme til stedfortræderkampe, som trækkes hertil på grund af konflikter i udlandet,« siger hun. Flere tyske aviser ser begivenhederne som et varsel. Den konservative FAZ beskylder politikere og muslimske forbund for passivt at have betragtet »udbredelsen af den salafistisk-djihadistiske hadkultur«. Den lokale avis Neue Westfälische konstaterer, at verdens religioner stadig oftere bliver brugt til at retfærdiggøre voldelige opgør, selv om religioner aldrig i sig selv kan være voldsudøvende.  »Konflikten mellem yazidier og salafister banker på vores dør, fordi det er en verdensomspændende konflikt,« skriver avisen.",
        "metadata": {
            "source": "https://www.berlingske.dk/internationalt/mellemoestens-terror-banker-paa-i-tyskland",
            "image_url": "https://berlingske.bmcdn.dk/media/cache/resolve/image_x_large/image/40/409785/7557729-germany-religion-salafism.jpg",
            "publication_time": "Fredag d. 08. august 2014, kl. 22.30",
            "author": "Jesper Thobo-Carlsen",
            "related_links": [],
            "attachments": []
        }
    }
}