{
    "version": "1.0",
    "document": {
        "id": 13493,
        "title": "Vi tror, at kvalitetstid med børnene er årskort til forlystelsesparker eller at planlægge vores weekender flere måneder ud i fremtiden. Det er en stor misforståelse",
        "content": "Jeg har i denne uge været til forældremøde i mine drenges integrerede institution. En af de ting, som blev nævnt flere gange fra forældrenes side, var, hvor vigtigt aktiviteter og ture var. Jeg undrer mig. Hvilket syn har forældre på daginstitutionerne i dagens Danmark? Hvad synes de, en vuggestue og især børnehave skal tilbyde? Jeg må være helt ærlig. Som far til to drenge på to og fem år, som mangeårig pædagog inden for daginstitutionsområdet og som tidligere pædagogisk leder, så må essensen af at gå i daginstitution ikke opgøres i, hvor mange ture børnene kommer på, eller hvilke aktiviteter børnene SKAL deltage i hen over ugen. Den ugentlige båldag, den ugentlige turdag eller den ugentlige motorikaktivitet tilbyder nogle gode ting, er planlagte ud fra velreflekterede og velovervejede pædagogiske tanker og samtaler og gennemføres forhåbentligt på den mest demokratiske måde, men hvis du spørger børnene, er det jo ikke disse, oftest voksenstyrede og initierede aktiviteter, som er det fede ved at gå i daginstitution. Det er legen, det er vennerne, det er fordybelsen, det er de sjove, legende og tryghedsskabende voksne i sig selv, samt følelsen af frihed. Denne fejlfortolkede og aktivitetscentrede tilgang til børnehavelivet, skal der simpelthen tages et opgør med! Både i hjemmet og i daginstitutionen. Denne fortolkethed rækker længere end institutionernes vægge. Som forældre ser vi af forunderlige årsager aktiviteter og udflugter som det primære middel til at tilbringe kvalitetstid med vores børn. Hvorfor føler vi trang til konstant at aktivere et årskort til forlystelsesparker eller til at planlægge vores weekender flere måneder ud i fremtiden? Hvordan opstod denne tendens til »altid at være på vej et sted hen«? Og så i dette opskruede tempo? Det gavner vel hverken os, vores familier eller vores børn. Hvis vi spurgte børnene, hvad de ønsker fra os som forældre, gad vide hvad de mon så ville svare? Vores opmærksomhed, vores tid, at lege sammen med os?Det kræver ikke en billet til »Friheden« eller Djurs Sommerland, for at dele meningsfulde og udviklende øjeblikke sammen med de små størrelser, som vi elsker mest af alt på denne jord, det kræver kun vores udelte opmærksomhed og tid. Daginstitutioner står over for en interessant udfordring i dette landskab. De kan være det nødvendige modspil til familielivets og samfundets konstante travlhed. Forestil dig et sted, hvor børnene kan være sig selv, udforske deres egen fantasi, lege med hvem de vil, og hvor deres tid tages alvorligt. Et sted, hvor de kan oplade batterierne uden hast og uden for mange »skal’er«. Måske er det tid til at vi alle, både i daginstitutionerne og derhjemme, tager et skridt tilbage, trækker vejret dybt og virkelig reflekterer over, hvad vi ønsker for børnene og for os selv. Tid til at genopdage glæden ved bare »at være«, genfinde roen i stunder uden planer og forpligtelser, og virkelig dykke ned i øjeblikkets forunderlige enkelhed – sammen. Mark Svane Abelsen studerer pædagogisk filosofi ved Aarhus Universitet og er far til to  ",
        "metadata": {
            "source": "https://www.berlingske.dk/synspunkter/vi-tror-at-kvalitetstid-med-boernene-er-aarskort-til",
            "image_url": "https://berlingske.bmcdn.dk/media/cache/resolve/image_x_large/image/172/1725059/24546704-brn-i-garderobe-brnehave-i-kalundborg-den-22-ju.jpg",
            "publication_time": "Onsdag d. 03. januar 2024, kl. 13.48",
            "author": null,
            "related_links": [],
            "attachments": []
        }
    }
}