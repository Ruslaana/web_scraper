{
    "version": "1.0",
    "document": {
        "id": 20438,
        "title": "Passagerer skal betale for at blive »klædt af«",
        "content": "BRUXELLES: Det bliver efter al sandsynlighed flypassagererne, der selv kommer til at betale for den ekstra ulejlighed, hvis de såkaldte krops-scannere bliver generelt indført i Europas lufthavne. Sådan lød meldingen efter en diskussion mellem EUs trafikministre i går i Bruxelles om det betændte emne. Krops-scannerne er stærkt omdiskuterede, idet de i bogstaveligste forstand »klæder passagererne af« og giver adgang til fulde og intime kropsbilleder i forsøget på at finde sprængstof og våben, som terrorister vil smugle ombord. Det bliver af kritikere kaldt et angreb på privatlivets fred. Men mere alvorligt for politikerne er nok, hvem der skal betale for krops-scannerne. Hvert apparat ventes at komme til at koste op mod én mio. kr., og da de skal opstilles i stort antal i internationale lufthavne, vil det blive ganske kostbart. Hovedparten af trafikministrene udtalte sig til fordel for en model, hvor der indføres et ekstra sikkerhedsgebyr, som hver enkelt passager skal betale, så hverken lufthavnenes eller flyselskabenes trængte økonomi kommer i fare. Europa-Parlamentet ventes derimod at støtte en model, hvor staten må påtage sig de ekstra udgifter.",
        "metadata": {
            "source": "https://www.berlingske.dk/internationalt/passagerer-skal-betale-blive-klaedt-af",
            "image_url": "https://berlingske.bmcdn.dk/media/cache/resolve/image_x_large/image/88/887300/2327904-ngen-scannere.jpg",
            "publication_time": "Torsdag d. 11. marts 2010, kl. 19.54",
            "author": null,
            "related_links": [],
            "attachments": []
        }
    }
}