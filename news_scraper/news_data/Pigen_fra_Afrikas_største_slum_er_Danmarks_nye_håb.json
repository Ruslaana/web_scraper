{
    "version": "1.0",
    "document": {
        "id": 18558,
        "title": "Pigen fra Afrikas største slum er Danmarks nye håb",
        "content": "Sylvia Kiberenge er fra Afrikas største slum, Kibera, uden for Nairobi. Men om få år kan årets hun være dansk atletiks nye håb. I maj 2012 kom den lille, spinkle 25-årige kenyanske pige til Køge som au pair, og søndag fejrede hun en af sine største triumfer med en suveræn sejr i Eremitageløbet. Med supertiden 44.07 var kun blot otte sekunder fra Sparta-pigen Dorte Vibjergs løbsrekord fra 1998. Sylvia Kiberenge er gift med Køge Atletiks formand, Erling Worm, og hun satte tingene på plads ved at slå ham med godt tre minutter. Hendes talent som løber blev opdaget i slumkvarteret, og hun blev optaget i Running Relations' camp i Ngong, hvor en god bekendt af dansk atletik, BT Halvmarathon-vinderen William Morwabe, er træner. Sylvia Kiberenge går til danskundervisning og håber om nogle år at få dansk statsborgerskab. Uden dansk pas kan hun ikke blive dansk mester. Det kostede DM-guldet på halvmaraton, hvor hun løb på imponerende 1.12.59 efter tre ugers højdetræning i Ngong. »Jeg vidste, at jeg var i god form, men tænkte ikke på rekorden i dag. Jeg er bare lykkelig for sejren,« siger hun. »Jeg løb ti kilometer i Lidingö i søndags (nr. 4 efter tre etiopere, red.) og har kun jogget lidt op til Eremitageløbet.« Sylvia Kiberenge blev i sin debut i E-løbet i 2013 nr. 2 efter Anna Holm Baumeister og havnede sidste år helt nede på syvendepladsen. Hvilken revanche. 2012-vinderen Sara Sig Møller blev for andet år i træk nr. 2, slået af Sylvia Kiberenge med ét minut og fire sekunder, men 49 sekunder hurtigere end sidste år. »Jeg havde ikke regnet med at løbe så hurtigt, men Sylvia kunne jeg ikke røre. Hun lagde jernhårdt ud og rykkede fra mig efter 500 meter,« siger Sara Sig Møller. »Vejret var optimalt. Der var ingen vind, og temperaturen var perfekt. Et skønt løb, men som altid hårdt, fordi man giver alt, hvad man har.« Fra Sara Sig Møller var der ét minut og 15 sekunder ned til det 18-årige stortalent fra Blovstrød Løverne, Anna Emilie Møller. De sidste to års vinder, Anna Holm Baumeister, havde valgt at løbe en 33 kilometer lang træningstur som forberedelse til Frankfurt Marathon 25. oktober.",
        "metadata": {
            "source": "https://www.berlingske.dk/sport/pigen-fra-afrikas-stoerste-slum-er-danmarks-nye-haab",
            "image_url": "https://berlingske.bmcdn.dk/media/cache/resolve/image_x_large/image/67/674620/10879339-olav-og-vinderne.jpeg",
            "publication_time": "Søndag d. 04. oktober 2015, kl. 19.20",
            "author": null,
            "related_links": [],
            "attachments": []
        }
    }
}