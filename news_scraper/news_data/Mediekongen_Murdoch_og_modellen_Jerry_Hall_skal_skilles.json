{
    "version": "1.0",
    "document": {
        "id": 14763,
        "title": "Mediekongen Murdoch og modellen Jerry Hall skal skilles",
        "content": "Den magtfulde mediemogul Rupert Murdoch skal skilles fra sin hustru, den amerikanske model og skuespiller Jerry Hall. Det skriver The New York Times på baggrund af udtalelser fra to unavngivne personer, der kender til den forestående skilsmisse. 91-årige Murdoch og 65-årige Jerry Hall blev gift i 2016. Murdoch er chef for selskabet News Corp, der ejer hundredvis af lokale og nationale aviser i flere forskellige lande. Hall var særligt i 1970erne en populær fotomodel. Hun har som skuespiller blandt andet haft en mindre rolle i filmen »Batman« fra 1989. Jerry Hall dannede i årevis par med rocksangeren Mick Jagger fra The Rolling Stones. Parret har også fire børn sammen. Det er ifølge The New York Times fjerde gang, at Murdoch bliver skilt. Den amerikanske avis skriver, at skilsmissen ikke ventes at få nogen større betydning for Murdochs selskaber. De inkluderer blandt andet selskaberne bag tv-stationen Fox News og avisen The Wall Street Journal. Da Murdoch og Hall blev gift i marts 2016 i London blev parret straks et populært mål for tabloidavisernes paparazzofotografer. De blev ofte set storsmilende sammen på ferier og til diverse arrangementer. Murdoch var fra 1999 til 2014 gift med iværksætter og investor Wendi Deng. I 1999 blev han skilt fra hustruen Anna efter over tre års ægteskab. Murdochs første hustru var den australske model Patricia Booker, som han blev skilt fra i 1965, skriver The New York Times. Hverken Murdoch eller Hall har onsdag udtalt sig om skilsmissen. /ritzau/",
        "metadata": {
            "source": "https://www.berlingske.dk/internationalt/mediekongen-murdoch-og-modellen-jerry-hall-skal-skilles",
            "image_url": "https://berlingske.bmcdn.dk/media/cache/resolve/image_x_large_vertical/image/156/1563351/24131383-people-rupert-murdochdivorce.jpg",
            "publication_time": "Onsdag d. 22. juni 2022, kl. 20.22",
            "author": null,
            "related_links": [],
            "attachments": []
        }
    }
}