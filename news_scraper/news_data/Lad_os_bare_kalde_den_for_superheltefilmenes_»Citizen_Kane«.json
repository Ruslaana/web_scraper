{
    "version": "1.0",
    "document": {
        "id": 9693,
        "title": "Lad os bare kalde den for superheltefilmenes »Citizen Kane«",
        "content": "Nu da verden absolut skal være fyldt med superheltefilm fra Marvels tilsyneladende uendelige lager, så lad det endelig være ”Doctor Strange”. Et lærestykke i hvordan en tegneserie kan forvandles til en film, der matcher forlægget med de helt store lydord. ”Whauv!”, ”Kapow!” og ”Super-sock!”, siger det, så det synger i kraniet og mundvigene hos din indre teenager vil vende helt og aldeles opad i takt med, at den arrogante hjernekirurg Stephen Strange (Benedict Cumberbatch) må helt ned på bunden for at lære ydmygheden at kende og derefter blive endnu stærkere. Han forulykker i sin Lamborghini og lægevidenskaben kan ikke reetablere finmotorikken i fingrene. Han må til Katmandu for at ”omorientere ånden så kroppen kan blive helbredt”, som det siges i filmen.  Det er med andre ord en typisk rejse Strange skal ud på i en superheltesammenhæng, inden han kommer ovenpå igen og med dollargaranti er klar til flere eventyr. I ”Doctor Strange” er skuespillerne bare bedre end i de fleste andre film, så man dermed føler mere for historien og sansen for scenografi og computeranimation er decideret udsøgt. For første gang bruges 3D til nogle vilde stunts, der får en til at spærre øjnene op og det er tilmed på sådan en uventet småsyret facon. Det er langt ude og det virker! Doseringen er også god med hensyn til humor, fordi den er lige tilpas. Vi undgår både det højtidelige og det alt for selvironiske. Mads Mikkelsen spiller Doctor Stranges direkte modstander, Kaecilius, og han klarer det mægtigt. Ikke så meget via traditionelt skuespil men ved at udstråle ondskaben og ved at bevæge sig godt. Hans skurkeskikkelse kan kontrollere tid og rum, og han kan dermed få bygninger og veje til at vende vrangen ud på sig selv. Sammen med en originalt designet sekvens hvor Strange er ude af sin egen krop er skurkens tryllenumre med til at løfte filmen op i nærheden af de allerbedste superheltefilm som ”Watchmen”, ” The Avengers” og ”The Dark Knight Rises”. Med inspiration fra ”Inception”. Ingen Marvel-superheltefilm behøver strengt taget deres tredje akt af tordnende overbud, men det er lige før, man giver sig med alle de gode argumenter i ”Doctor Strange”. I hvert tilfælde giver jeg topkarakter til en født klassiker i sin genre. Lad os bare kalde den for superheltefilmenes ”Citizen Kane”.  Hvad: Doctor Strange. Hvem: Instruktør: Scott Derrickson. Medvirkende: Benedict Cumberbatch, Chiwetel Ejiofor, Rachel McAdams, Mads Mikkelsen, Tilda Swinton. Hvor: Premiere over hele landet.",
        "metadata": {
            "source": "https://www.berlingske.dk/filmanmeldelser/lad-os-bare-kalde-den-for-superheltefilmenes-citizen-kane",
            "image_url": "https://berlingske.bmcdn.dk/media/cache/resolve/image_x_large/image/10/100272/15219984-28kultur-162408jpg.jpeg",
            "publication_time": "Fredag d. 28. oktober 2016, kl. 07.00",
            "author": "Jacob Wendt Jensen",
            "related_links": [],
            "attachments": []
        }
    }
}