{
    "version": "1.0",
    "document": {
        "id": 13340,
        "title": "Backstreet Boys-medlem sagsøgt for voldtægt i 2001",
        "content": "Shannon Ruth, en 39-årig amerikansk kvinde, har lagt sag an mod Nick Carter, som er et af de fem medlemmer af boybandet Backstreet Boys. Shannon Ruth påstår, at Nick Carter voldtog hende i 2001 efter en koncert i Tacoma, som ligger i den amerikanske delstat Washington. Det skriverVariety. Shannon Ruth har autisme og lider af det, der tidligere hed spastisk lammelse, men som man nu kalder cerebral parese (CP). Ruth hævder, at Nick Carter – der dengang var 21 år – efter koncerten inviterede hende ind i sin tourbus. Shannon Ruth hævder, at Nick Carter gav hende en drink med spiritus og tranebærjuice. Man skal være 21 år, før man må købe og indtage alkohol i det meste af USA, også i Washington, og det var Shannon Ruth på det pågældende tidspunkt ikke. I tourbussen hævder Shannon Ruth, at Nick Carter førte hende til badeværelset, hvor han blottede sig for hende og bad hende sætte sig på knæ, skriver Variety. Nick Carter fotograferet under en koncert i 2019.Fold sammenLæs mereFoto: Christophe Gateau/Ritzau Scanpix. Shannon Ruth hævder, at Nick Carter instruerede hende i, hvordan hun skulle fortsætte, idet hun var jomfru på det pågældende tidspunkt, og fordi hun var negativt påvirket af det, der foregik. Derefter skubbede Carter angiveligt Ruth ned på sengen i tourbussen, hvorefter han gennemførte et samleje, påstår Shannon Ruth i søgsmålet. I søgsmålet står der også, at Shannon Ruth bønfaldt Nick Carter om at holde inde, men at han blev ved. Angiveligt sagde han, at det skulle være deres »særlige hemmelighed«. Shannon Ruth forklarer, at hun fortalte Nick Carter, at hun ville fortælle om overgrebet, og at han derefter tildelte hende blå mærker på armene og sagde, at »ingen vil tro på en retarderet lille kælling«, som der står i søgsmålet. Shannon Ruth oplyser desuden, at Nick Carter smittede hende med kønssygdommen HPV. Nick Carters advokat, Michael Holtz, udtaler til Variety: »Denne påstand om en hændelse, der angiveligt fandt sted for mere end 20 år siden, er ikke kun juridisk værdiløs, men også fuldstændig usand. Desværre er fru Ruth i flere år blevet manipuleret til at fremsætte falske påstande om Nick – og disse påstande har ændret sig gentagne gange og væsentligt over tid. Ingen skal lade sig narre af et pressestunt orkestreret af en opportunistisk advokat – der er intet hold i denne påstand, og det er vi ikke i tvivl om, at domstolene hurtigt vil indse,« udtaler Holtz. Ifølge Shannon Ruths advokat, Mark Boskovich, er der yderligere tre kvinder, som ønsker at være anonyme, som har historier, der minder om Shannon Ruths.",
        "metadata": {
            "source": "https://www.berlingske.dk/kultur/backstreet-boys-medlem-sagsoegt-for-voldtaegt-i-2001",
            "image_url": "https://berlingske.bmcdn.dk/media/cache/resolve/image_x_large/image/162/1624768/24287050-spain-music.jpg",
            "publication_time": "Fredag d. 09. december 2022, kl. 12.08",
            "author": "Joachim Talbro Paulsen",
            "related_links": [],
            "attachments": []
        }
    }
}