{
    "version": "1.0",
    "document": {
        "id": 9436,
        "title": "Camerons valgkreds sender et signal om uro",
        "content": "Witney-valgdistriktet har fortsat en konservativ repræsentant i Underhuset. Alt andet ville have også have været et chok ved suppleringsvalget tidligere på ugen i den forhenværende konservative premier­minister David Camerons gamle valgkreds vest for Oxford. Men valgresultatet sender alligevel et bekymrende signal til Theresa May, som overtog premierministerposten efter Cameron, og samtidig får et af britisk politiks største paradokser et nyt twist. Cameron vandt valget i 2015 med en brutal kampagnestrategi, som næsten helt udraderede Liberaldemokraterne, der var partnere i hans daværende koalitionsregering.  Den overraskende og klare valgsejr gav David Cameron absolut flertal for en konservativ regering i Underhuset, men samtidig forsvandt hans mulighed for af hensyn til koalitionspartneren at udskyde løftet om en EU-folkeafstemning. Resultatet blev, at Cameron tabte både afstemning og premierministerpost. Han har derefter valgt helt at forlade Underhuset, og ved suppleringsvalget i Camerons valgkreds i torsdags fik Liberaldemokraterne med det største indhug i den konservative vælgerskare i 20 år færten af et politisk comeback. »Resultatet signalerer, at Liberaldemokraterne for alvor er tilbage, men ikke kun det, for det er en klar afvisning af planerne i den konservative Brexit-regering om at tage Storbritannien ud af det indre marked,« sagde Liberal­demokraternes partileder, Tim Farron.  Det nye konservative parlamentsmedlem for Witney, Robert Courts, fik et komfortabelt flertal på næsten 6.000 stemmer, men det var omkring 18.000 stemmer færre end ved David Camerons valg sidste år. Liberaldemokraterne oplevede derimod en fremgang på 23,5 procentpoint i kredsen med omkring 7.500 flere stemmer end ved katastrofevalget i 2015. Det konservative magasin The Spectator opfordrer til at slå koldt vand i blodet og påpeger, at Liberaldemokraterne satte hele partiapparatet ind på at sikre et godt valg i Witney, og at partiet trods alt fortsat kun har otte pladser i Underhuset. Men Tim Farrons succes med at få valget til at handle om EU er et varsel til Theresa May.  Der har i konservative kredse været et voksende krav om et parlamentsvalg i utide til næste år, som er blevet flittigt refereret videre af den borgerlige, britiske presse. Premierministeren har kategorisk afvist, men fristelsen er åbenlys med et spinkelt regeringsflertal og flere højlydt EU-positive partifæller i Underhuset. Kravet er blevet næret af et uoverskueligt kaos i UK Independence Party (UKIP) samt endnu mere af opløsningstendenser i Labour. I en nylig meningsmåling er Det Konservative Parti 14 procentpoint foran Labour, og de fleste briter har svært ved at se Labour-leder Jeremy Corbyn som en seriøs udfordrer til magten. Liberaldemokraternes Farron er heller ikke ligefrem premierministerkandidat, men resultatet i Witney er et signal om, at et valg baseret på EU-debat kan skabe uro i den konservative vælgerskare. En lille opmuntring for Labour var, at partiet ved torsdagens andet suppleringsvalg uden problemer holdt fast i underhuspladsen for kredsen Batley and Spen. Skuespilleren Tracy Brabin fik 86 procent af stemmerne. Det var her, at Labour-politikeren Jo Cox blev myrdet op til EU-afstemningen af en lokal mand, der ved anholdelsen råbte højreekstremistiske slagord. Tracy Brabin var barndomsven med den dræbte, og hun glædede sig over, at valgresultatet var en »fælles stemme for sammenhold og håb« i lokal­samfundet.  Det var også en stilfærdig røst på den tragiske baggrund med en valgdeltagelse på kun 26 procent. I respekt for Cox stillede hverken de donservative, de grønne, UKIP eller Liberal­demokraterne op til valget. Det gjorde der­imod en række kandidater for små højreekstremistiske bevægelser, der tilsammen fik et par tusinde stemmer. Uffe Taudal er Berlingskes korrespondent i Storbritannien.",
        "metadata": {
            "source": "https://www.berlingske.dk/internationalt/camerons-valgkreds-sender-et-signal-om-uro",
            "image_url": "https://berlingske.bmcdn.dk/media/cache/resolve/image_x_large/image/9/95057/15188294-23udltopshot-britain-politijpg.jpeg",
            "publication_time": "Lørdag d. 22. oktober 2016, kl. 20.00",
            "author": "Uffe Taudal",
            "related_links": [],
            "attachments": []
        }
    }
}