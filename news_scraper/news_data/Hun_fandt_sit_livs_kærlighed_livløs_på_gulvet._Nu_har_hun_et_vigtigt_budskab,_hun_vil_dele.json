{
    "version": "1.0",
    "document": {
        "id": 21721,
        "title": "Hun fandt sit livs kærlighed livløs på gulvet. Nu har hun et vigtigt budskab, hun vil dele",
        "content": "Pludselig lå han der. Han havde taget træningstøjet på, men nåede aldrig op på motionscyklen, før det var for sent. »Så gik tiden i stå,« siger Therese Raabo Fischer. For syv måneder siden fandt hun sin mand – den 43-årige tv-kok Tommy Raabo Fischer – død i deres fælles hjem i Helsingør efter et hjertestop. »Da jeg så ham, vidste jeg med det samme, at den var helt gal. Og så fik jeg helt vildt ondt i maven.« Therese Raabo Fischer husker tydeligt dagen, hvor hun mistede sit livs kærlighed, og parrets to børn mistede deres elskede far. En tragedie, som ingen havde forberedt sig på. Efter det pludselige dødsfald fulgte en stor sorg, savn, hjælpende hænder og uoverskuelige praktikaliteter. For hvordan skulle begravelsen se ud for den mand, som Therese Raabo Fischer havde haft ved sin side de sidste 13 år? Hvad skulle hun sige til familien, de mange firmaer, hendes mand havde bygget op, hans ansatte og det sommerhus, som de netop havde købt og planlagt et liv omkring? Svære beslutninger skulle træffes, samtidig med at hun skulle håndtere sin egen sorg og passe på sine børn, Molly og Charlie, på henholdsvis 9 og 11 år. »Jeg fik dagene til at gå med praktiske opgaver, og så måtte jeg nogle gange skubbe mine egne følelser til side. Dem var der ikke altid plads til,« siger Therese Raabo Fischer. Men midt i kaosset fulgte endnu et chok. Tv-kokken Tommy Raabo Fischer blev 43 år og døde 8. juni 2023.Fold sammenLæs mereFoto: UNGER, ANTHON. Hvad Therese Raabo Fischer ikke vidste, var, at hun egentlig skulle tilbage på arbejde 14 dage efter sin mands død. »Det kom virkelig bag på mig. Jeg regnede med, at jeg kunne få sorgorlov. På det tidspunkt var jeg slet ikke i stand til at arbejde,« siger hun. I mangel af bedre har hun selv fundet på et ord til at beskrive den tilstand, hun var i: »sorghjerne«. »Jeg blev hurtigt forvirret og glemte ting. Det gør jeg sådan set stadig langt mere end før,« siger Therese Raabo Fischer. Som det er nu, er der ikke lovgivning, der sikrer sorgorlov til folk, der mister deres partner, mens de har børn, som er under 18 år. Arbejdspladser kan vælge at tilbyde to ugers orlov til den efterladte, men derefter kræver det en almindelig sygemelding, hvis man skal blive væk fra arbejde. Noget, som skabte problemer for Therese Raabo Fischer, der er selvstændig erhvervsdrivende. »Det er uholdbart. Jeg var ikke syg, jeg var i dyb sorg. Det er ikke noget, der skal behandles på samme måde,« siger hun. Med en sygemelding følger en tæt kontakt til jobcentret, hvis man skal beholde sin indkomst. Det kræver møder, deadlines og struktur. Det var ifølge Therese Raabo Fischer umuligt for hende at leve op til. I dag har man ret til sorgorlov med dagpenge, hvis ens barn er dødfødt eller dør, før det bliver myndig. Samme regler bør gælde, hvis man mister en partner, man har ét eller flere børn, der er under 18 år, mener Therese Raabo Fischer. Hun har derfor stillet etborgerforslag, hvor hun lægger op til, at folk, der står i samme situation, som hende, kan få fire måneders sorgorlov. »Det er et kæmpe ansvar pludselig at stå alene med to sørgende børn, mens man selv er helt knust,« siger hun og tilføjer: »Jeg håber, at andre, der står i den situation, kan få sorgorlov, så alt det, der følger med, kan bearbejdes på en ordentlig måde. Ellers ender man med at skynde sig og skubbe følelserne foran sig, ligesom jeg gjorde.« »Det ønsker jeg ikke for nogen,« siger Therese Raabo Fischer. Therese Raabo Fischer er selvstændig erhvervsdrivende. Hun ejer Foodgear.dk, er medejer af Tastebuddy, Venø Seafood, Omegn &amp; Venner og Albatross &amp; Venner.Fold sammenLæs mereFoto: Bax Lindhardt. Første gang Therese Raabo Fischer mødte Tommy var i 2009, da han trådte ind i den knivbutik, hvor hun arbejdede. »Han var sådan en, der gik ind i folk med træsko på, og det faldt jeg totalt for. Kort tid efter fandt vi sammen,« siger hun. Hun kendte ham godt af navn. Tommy Raabo Fischer var ottende generations fiskeforhandler med hang til at lave mad og en kendt skikkelse i det københavnske gastro-miljø, hvor han blandt andet stod i spidsen for den populære fiskeforretning HAV i Torvehallerne. For få år siden blev han for alvor landskendt, da han deltog i TV 2-programmet »Fem fede kokke«, hvor fiskehandleren kæmpede for at tabe sig. Det var også det, der fik ham til at købe den motionscykel, som han skulle til at stige op på, da han gik bort. »Da jeg gik forbi værelset kunne jeg med det samme se, at der var noget galt. Han svarede ikke, når jeg talte til ham,« husker Therese Raabo Fischer. Der lå han så. »Han havde lukkede øjne og lignede en, der sov,« husker hun. Og så skreg hun. Først på håndværkerne, der arbejdede i huset, og som styrtede ned for at hjælpe hende, og så bagefter på ambulancen, der først kom efter det, der føltes som en evighed. »Jeg tror aldrig, at naboerne glemmer den lyd,« siger hun. Først da redderne havde forsøgt at genoplive Tommy Raabo Fischer uden held, gik det rigtig op for Therese Raabo Fischer, at han var død. »Jeg havde ikke forventet, at jeg skulle miste min elskede den dag. Det er så hårdt ikke at kunne sige farvel, og jeg savner ham,« siger hun og tilføjer: »Hver dag.« Hjemme hos Tommy Raabo Fischer i Helsingør under optagelserne til »Fem Fede Kokke«.Fold sammenLæs mereFoto: UNGER, ANTHON. Nu her – syv måneder senere – er hverken sorgen eller savnet forsvundet. Alligevel er Therese Raabo Fischer stolt, glad og lettet, for midt i det hele er det lykkedes hende at samle 50.000 underskrifter til sit borgerforslag. Dermed tvinger hun politikerne på Christiansborg til at drøfte de regler – eller mangel på samme – som hun selv har følt sig så fortabt i. Da Berlingske taler med hende, står hun ved sin mands grav, og det er svært at holde følelserne tilbage. »Det har betydet meget for min sorgproces at have et projekt, jeg kunne fokusere på. Han har været med mig hele vejen, og i dag er jeg taget ud for at overbringe ham nyheden,« siger hun. »Jeg synes, at det er så uværdigt, at man ikke kan få lov til at passe på selv og sine børn. Det havde jeg virkelig brug for. Når nogen dør så pludseligt, vender det op og ned på alt,« siger Therese Raabo Fischer. Efter dødsfaldet blev motionscyklen forvist til garagen. Men i efteråret – nogenlunde samtidig med at Therese Raabo Fischer startede med at arbejde igen – kom den tilbage. Hun har, fordi hun er selvstændig og hendes ansatte har hjulpet hende, haft mulighed for at gå ned i tid og trappe langsomt op. »Det er desværre ikke alle, der har den mulighed,« siger hun. I skrivende stund har 50.513 skrevet under påborgerforslaget. Det er endnu uvist, hvornår det bliver taget op i Folketinget. ",
        "metadata": {
            "source": "https://www.berlingske.dk/indland/hun-fandt-sit-livs-kaerlighed-livloes-paa-gulvet-nu-har-hun-et-vigtigt",
            "image_url": "https://berlingske.bmcdn.dk/media/cache/resolve/image_x_large/image/176/1760310/24629030-i-dag-har-man-ret-til-sorgorlov-med-dagpenge-hvis.jpg",
            "publication_time": "Torsdag d. 01. februar 2024, kl. 14.38",
            "author": "Anne Meisner Synnestvedt",
            "related_links": [],
            "attachments": []
        }
    }
}