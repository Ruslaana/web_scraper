{
    "version": "1.0",
    "document": {
        "id": 11537,
        "title": "Nokia tavs om penge fra Microsoft-salg",
        "content": "Der er beskeden fremgang for Nokia, som har sagt farvel til sin navnkundige mobilproduktion. Regnskabet for 4. kvartal 2013, som kom torsdag middag, viser fremgang i både salg og overskud i de dele, der er tilbage i Nokia-koncernen, fra kvartalet forinden men ligger stadig under sidste års niveau. Nokia-aktien dykkede derfor straks på børserne med omkring fem procent. Omsætningen i oktober-december endte på 3.476 millioner euro, en fremgang på 18 procent i forhold til kvartalet forinden men 21 procent under 4. kvartal 2012. Driftsresultatet på 274 millioner euro ligger fem procent højere end kvartalet forinden men 17 procent under sidste års niveau. Uklart, hvordan penge bruges Der er dog ikke længere tale om de gigantiske underskud, som Nokia har trukket rundt med gennem de seneste år. Microsoft lagde i september 2013 et købstilbud på 40,5 milliarder kroner på Nokias mobildivision, og handelen blev i november godkendt af Nokias aktionærer og siden af EUs konkurrencemyndighed. Hvordan de mange penge skal bruges, fremgår ikke af regnskabet. Mobildivisionen er for første gang ikke med i Nokias regnskab men vil figurere, når Microsoft torsdag aften dansk tid offentliggør sit regnskab. Frasalget af mobildivisionen betyder ikke enden for Nokia. Nokia-koncernen fortsætter med tre hovedområder og ejer fortsat Nokia-navnet. Den største - og økonomisk givtigste - del er Nokia Solutions and Networks (NSN), der er verdens tredjestørste leverandør af mobilnet og udstyr til samme efter svenske Ericsson og kinesiske Huawei. Det er NSN, der har været Nokias store indtægtskilde gennem en længere periode, og som fremover vil udgøre omkring 90 procent af Nokias omsætning. Netværksdivision presset af konkurrence Også Nokias kort- og lokationstjeneste Here, som tidligere hed Nokia Maps, er fortsat Nokia-ejendom og en stadig vigtigere indtægtskilde, som Nokia udnytter bredt. Endelig består hele Nokias forretning for såkaldt Avancerede Teknologier, altså patenter og teknologiske rettigheder, som Nokia ejer, og som der kan tjenes gode penge på. NSN, som nu er den ubestridt største del af Nokia, er presset af sine konkurrenter. 4. kvartal viser et salg på 3.105 mio. euro, 22 procent mindre end sidste års 3.988 mio., og driftsresultatet er gået fire procent tilbage - fra 252 mio. euro til 243 mio. Den sydkoreanske mobilgigant Samsung, som for to år siden overtog tronen som verdens største mobilproducent, har forlænget en patentaftale med Nokia i fem år. Hvor mange penge det tilfører Nokia-koncernen, står endnu ikke klart. Optimistisk formand Nokias bestyrelsesformand og fungerende topchef, Risto Siilasmaa, er optimistisk: »Jeg er tilfreds med de fremskridt, som vi indtil nu har gjort i evalueringen af vor strategi, og spændt på de muligheder, som ligger foran os i de tre forretningsområder, som fortsætter: NSN, Here og Advanced Technologies,« siger han i en kommentar til regnskabet. Han forventer, at Microsofts endelige afregning vil forbedre Nokias økonomi »betydeligt«. NSNs danske bestyrelsesformand, TDCs tidligere koncernfinansdirektør Jesper Ovesen, sagde dagen før nytår sin formandspost op efter lidt over to år. Microsoft køber foruden mobilforretningen retten til i ti år at kunne bruge udvalgt Nokia-teknologi og kan ti år frem i tiden også anvende Nokia-navnet. Nokia selv kan kun anvende »Nokia« på mobiludstyr frem til 31. december 2015. Ny topchef mangler fortsat Nokia-koncernen mangler stadig at udpege en afløser for den tidligere topchef, Stephen Elop, som fulgte med i Microsoft-købet, hvor han nu efter sigende fortsat er blandt kandidaterne som afløser for topchef Steve Ballmer, som træder tilbage senest til sommer. Med i det spil er også NSNs store konkurrent, Ericssons topchef Hans Vestberg, forlyder det. NSNs egen topchef siden oktober 2009, Rajeev Suri, står sammen med Nokias finansdirektør, Timo Ihamuotila som topkandidater til posten.",
        "metadata": {
            "source": "https://www.berlingske.dk/virksomheder/nokia-tavs-om-penge-fra-microsoft-salg",
            "image_url": "https://berlingske.bmcdn.dk/media/cache/resolve/image_x_large/image/28/280304/7118709-pix-elop.jpg",
            "publication_time": "Torsdag d. 23. januar 2014, kl. 12.26",
            "author": "Thomas Breinstrup",
            "related_links": [],
            "attachments": []
        }
    }
}