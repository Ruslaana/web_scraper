{
    "version": "1.0",
    "document": {
        "id": 9210,
        "title": "DSB efter kritik: Kunderne skal kunne regne med en tryg, enkel og behagelig rejse hos os",
        "content": "Ingeniør og pendler Stig Kalmo skriver i enkommentar8. april, at DSB ikke lever op til hans forventninger, og at bilen er at foretrække på hans rejse til og fra Frederiksværk i Nordsjælland til Bella Center på Amager. Det skal jeg først og fremmest beklage. Vores ambition hos DSB er at få flere til at vælge den kollektive trafik, så vi kan mindske trængslen på vejene og vores samlede klimaaftryk i Danmark. Det tror vi på sker, når kunderne oplever, at de får en tryg, enkel og behagelig rejse, når de vælger DSB. Stig Kalmo skriver blandt andet, at rejsen mellem Frederiksværk og Bella Center kræver tre forskellige indcheckninger og en endelig udcheckning. Det er stressende, og giver ham ikke mulighed for at nyde rejsen, da han hele tiden skal være opmærksom på, hvornår næste indtjekning skal være, så han undgår en kontrolafgift, skriver han. Jeg vil anbefale, at Stig Kalmo tager et pendlertjek på dsb.dk. Den viser nemlig, at han kan få et DSB-pendlerkort, der giver ham mulighed for at foretage sin rejse helt uden at tjekke ind og ud mellem Frederiksværk og Bella Center. Hvis Stig Kalmo køber et DSB-pendlerkort, som kan benyttes tre gange om ugen, koster det ham 55,5 kroner hver vej. Hvis han køber et pendlerkort til flere dage, bliver prisen endnu billigere. Grunden til, at der ikke er toiletter i DSBs S-tog, er, at langt størstedelen af kunderne på S-togsnettet benytter toget til kortere rejser. Skulle de alligevel have brug for at benytte et toilet på turen, kan de finde det på de fleste skifte- og endestationer på S-togsnettet. DSB ønsker at gøre det endnu mere attraktivt at kombinere tog og cykel på rejsen på en nem og billig måde, så endnu flere vælger den kollektive transport. Der skal naturligvis være plads til kunder både med og uden cykler, og det er også derfor, at cykelvognene i S-tog er klart afmærkede på siden af toget. Vi har desuden sat en tydelig rød streg på gulvet, der sikrer, at der er plads til, at kunder både med og uden cykler kan stå af og på. Vi forsøger at svare på alle henvendelser om kompensation inden for syv dage, men i perioder kan det ske, at der går lidt længere tid. Jeg vil derfor gerne opfordre Stig Kalmo til at kontakte os igen, hvis han mod forventning ikke har hørt fra os. Alle henvendelser bliver besvaret, uanset om vi kan tilbyde kompensation eller ej. Slutteligt håber jeg, at Stig Kalmo fortsat vil benytte DSB som pendler. Vi vil i hvert fald gøre, hvad vi kan for at leve op til hans forventninger. Charlotte Kjærulff er kundechef hos DSB ",
        "metadata": {
            "source": "https://www.berlingske.dk/kommentarer/dsb-efter-kritik-kunderne-skal-kunne-regne-med-en-tryg-enkel-og",
            "image_url": "https://berlingske.bmcdn.dk/media/cache/resolve/image_x_large_vertical/image/191/1910476/24929593-jeg-hber-at-stig-kalmo-fortsat-vil-benytte-dsb-s.jpg",
            "publication_time": "Torsdag d. 10. april 2025, kl. 15.48",
            "author": null,
            "related_links": [],
            "attachments": []
        }
    }
}