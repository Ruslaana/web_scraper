{
    "version": "1.0",
    "document": {
        "id": 15282,
        "title": "Forskere: Nu kan vi forklare jordskælvslysets mærkelige gåde",
        "content": "28. juli 1976 kl. 3.40 om natten vågnede to grønlændere i deres senge på et hotel i den kinesiske millionby Tangshan. Et voldsomt lysskær forvandlede nat til dag, men der var ingen lyn på himlen, hvilket overraskede de to deltagere i en officiel kulturrejse til formand Maos kommunistiske rige. Få minutter senere lå næsten hele storbyen i ruiner, pulveriseret af det mest dødbringende jordskælv på kloden i over 400 år. Som ved et mirakel overlevede grønlænderne samt en række andre nordiske deltagere, der boede på det samme nybyggede hotel. Men i dagene efter talte også andre overlevende om et næsten blændende hvidt og rødt lysskær på himlen umiddelbart før skælvet. Det var først i løbet af 1970erne, at jordskælvslys blev anerkendt som et videnskabeligt faktum. Siden er det i forskellige former og farver blevet fanget på video, bl.a. under Sichuan-skælvet i Kina i maj 2008 og under det tsunamiudløsende japanske megaskælv i marts 2011. Men trods ihærdige anstrengelser er videnskaben aldrig fremkommet med nogen fyldestgørende forklaring på det opsigtsvækkende fænomen. Nu mener amerikanske forskere imidlertid, at de har fundet en god forklaring, som de tilmed kan eftervise eksperimentelt. Forskerne fra Rutgers University i New Jersey fyldte ganske almindeligt mel op til randen i en plastikbeholder. Derefter rystede de beholderen frem og tilbage, indtil der opstod sprækker i melet – hvilket udløste elektriske udladninger på ca. 200 volt. Forskerne mener, at der er tale om en helt ny og hidtil ubeskrevet fysisk mekanisme, for det kan ikke være almindelig statisk elektricitet i og med, at det ikke er to forskellige materialer, der gnider mod hinanden, f.eks. gummi og nylon.  Samtidig mener de, at en tilsvarende mekanisme må stå bag jordskælvslys, altså at voldsomme gnidninger i porøse jordlag i nogle tilfælde udløser enorme elektriske udladninger, som får luften til så at sige at gløde. Jordskælvseksperten Tine B. Larsen, der er seniorforsker på De Nationale Geologiske Undersøgelser for Danmark og Grønland (GEUS), er imidlertid skeptisk. Hun understreger, at amerikanernes resultat ikke er videnskabelig anerkendt, fordi det endnu ikke er optaget til udgivelse i et officielt forskningstidsskrift. Og hun peger på, at en anden mekanisme også kan gøre sig gældende, nemlig såkaldt piezoelektricitet: »Det er elektriske udladninger, som opstår, når kvartskrystaller bliver mast sammen. Det er en velbeskrevet mekanisme, som kan generere gnister.«  Systematisk overvågning af jordskælvs­lys har været foreslået som en metode til at forudse og dermed varsle om større jordskælv. Men det kan man ifølge Tine B. Larsen glemme alt om – bl.a. fordi lyset langtfra opstår i forbindelse med alle jordskælv. Ifølge seniorforskeren bliver man muligvis aldrig i stand til at udsende pålidelige advarsler i god tid om, hvornår opbyggede spændinger i undergrunden bliver udløst. I Japan har man imidlertid etableret et højteknologisk varslingssystem, som kan advare om et skælv nogle sekunder før, selve rystelserne ankommer. Jo længere man er fra epicenteret, des mere tid får man at reagere i.  »Det er et system, der er baseret på, at elektronisk kommunikation så at sige overhaler de ødelæggende bølger fra et jordskælv indenom. Systemet får bl.a. højhastighedstog til at bremse automatisk og atomkraftværker til at lukke ned, når bølgerne detekteres,« forklarer hun.",
        "metadata": {
            "source": "https://www.berlingske.dk/videnskab/forskere-nu-kan-vi-forklare-jordskaelvslysets-maerkelige-gaade",
            "image_url": "https://berlingske.bmcdn.dk/media/cache/resolve/image_x_large/image/28/288561/7215390-japan-quake-kobe.jpg",
            "publication_time": "Torsdag d. 06. marts 2014, kl. 17.00",
            "author": "Lars Henrik Aagaard",
            "related_links": [],
            "attachments": []
        }
    }
}