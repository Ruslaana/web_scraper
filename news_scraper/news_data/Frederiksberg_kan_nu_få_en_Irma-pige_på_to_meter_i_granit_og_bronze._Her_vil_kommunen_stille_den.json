{
    "version": "1.0",
    "document": {
        "id": 1824,
        "title": "Frederiksberg kan nu få en Irma-pige på to meter i granit og bronze. Her vil kommunen stille den",
        "content": "I blå-hvid kjole på lyserød baggrund ligger Irma-pigen allerede som fragmenteret mosaik og fortovsflise på Frederiksberg. Men nu kan kommunen få sig endnu en udgave af bomærket fra den hedengangne supermarkedskæde. Denne gang som samlet set cirka to meter høj statue i bronze og granit. Det fremgår af et punkt dagsordenen for mødet i Miljø- og Trafikudvalget på Frederiksberg mandag aften. Forslaget stammer fra den tidligere direktør i Irma og nuværende direktør i Alma, Alfred Josefsen. Han har tilbudt kommunen en 1,6 meter høj statue af Irma-pigen i bronze stående på en granitsokkel på mellem 40 og 60 centimeter. Samlet set bliver den dermed to meter. »Initiativtager tilvejebringer selv finansiering af skulpturen og opstilling,« står der i mødepunktet. Embedsværket har undersøgt flere forskellige mulige placeringer i kommunen: Søfrontsparken ved Sankt Jørgens Sø. Ved Codanhus på hjørnet af Gammel Kongevej og Prinsesse Maries Vej. Ved Borups Allé ved Irma-gavlen. Nathalie Linds Plads på hjørnet til Finsensvej. Embedsværket anbefaler både politikerne at takke ja til statuen og anbefaler dem også, hvor den skal stå. Sådan kan en statue af Irma-pigen komme til at se ud.Fold sammenLæs mereFoto: Illustration stammer fra notat udarbejdet af Frederiksberg Kommune.. »Forvaltningen indstiller, at Miljø- og Trafikudvalget godkender forslaget til opstilling af skulptur af Irma-pigen på den anbefalede placering foran den tidligere Irma i Codanhus ud mod Gl. Kongevej.« Det er også her, »Irma-flisen har fået sin varige placering«, som det tilføjes i mødepunktet. Men det er ikke alle, der er varme på den idé. Berlingske har tidligere beskrevet, at De Konservative på Frederiksberg har kritiseret borgmester Michael Vindfeldt (S) for at havefor tætte bånd til Alfred Josefsen, blandt andet når det gælder den mulige opstilling af statuen. En kritik, borgmesteren afviste med ordene om, at han er i dialog med »masser af borgere, virksomheder og foreninger hele tiden«. Og at »Socialdemokratiet altid er positivt indstillet over for gratis kunst af høj kunstnerisk kvalitet til Frederiksberg.« Hos De Konservative mener medlem af Miljø- og Trafikudvalget Anders Storgaard imidlertid, at opstillingen af statuen er en skævert, og at det er at gøre politik »mere poppet, end det behøves at være«. »Hvor ender det her henne? Skal vi også have en statue af Nettohunden, eller af Ronald McDonald-klovnen fra McDonald’s på Solbjerg Plads. Det kan bare hurtigt, synes jeg, blive lidt latterligt,« siger han. Den konservative politiker frygter, at det kan få den konsekvens, at alle mulige vil have statuer op af brands og forretninger. Og hvis man siger ja denne gang, hvor går grænsen så i fremtiden, spørger han retorisk? »Det er lidt et skråplan. Det må jeg sige.« Derfor har han og De Konservative i udgangspunktet tænkt sig at stemme imod forslaget på aftenens møde. Det er tidligere direktør i Irma, Alfred Josefsen, der har rettet henvendelse til Frederiksberg for at få statuen af Irma-pigen op. Her ses han ved åbningen af supermarkedet Alma, hvor han nu er direktør, sammen med borgmester Michael Vindfeldt (S) til højre og 1. viceborgmester Lone Loklindt (R) til højre.Fold sammenLæs mereFoto: Ida Marie Odgaard/Ritzau Scanpix. Hos Socialdemokratiet er man anderledes glade for tilbuddet. »I Socialdemokratiet er vi stærke tilhængere af mere kunst af høj kvalitet i byens rum. Der er nu en mulighed for at får doneret en statue af Irma-pigen helt gratis, og det er vi positivt indstillede overfor, men vi afventer udvalgets behandling i aften,« skriver politisk ordfører og medlem af Miljø- og Trafikudvalget, Malte Mathies Løcke, til Berlingske. Det fremgår af kommunens materiale, at Alfred Josefsen vil forsøge at rejse midler til finansiering af projektet blandt andet via fonde, men det fremgår ikke, hvilken kunstner der i så fald skal udføre værket.",
        "metadata": {
            "source": "https://www.berlingske.dk/metropol/frederiksberg-kan-nu-faa-en-irma-pige-paa-to-meter-i-granit-og-bronze-her",
            "image_url": "https://berlingske.bmcdn.dk/media/cache/resolve/image_x_large_vertical/image/191/1918347/24944735-p-frederiksberg-har-de-allerede-et-flisekunstvrk.jpg",
            "publication_time": "Mandag d. 05. maj 2025, kl. 17.24",
            "author": "Jonas Stenbæk Christoffersen",
            "related_links": [],
            "attachments": []
        }
    }
}