{
    "version": "1.0",
    "document": {
        "id": 10416,
        "title": "»Fritid – det har vi ikke penge til«",
        "content": "48-årige Gitte Sørensen bor i Aalborg med sin datter på syv år og er en af de danskere, der har fået beskåret sin kontanthjælp. En måned efter kontanthjælpsloftets indførelse spørger Berlingske ind til hendes minimums­budget. Gitte Sørensen er uddannet social- og sundhedshjælper, men forlod arbejdsmarkedet i 2010, da hendes datter fik meningitis og blev hjerneskadet. Siden fik hun selv slidgigt i ryg, nakke og hænder og er sygemeldt og på kontanthjælp. 1. oktober blev hendes økonomiske råderum beskåret med 2.500 kr. om måneden, dog burde hun ifølge Rockwool Fondens beregninger stadig kunne opretholde en »rimelig« tilværelse. Hvordan har den første måned efter kontanthjælpsloftet været? Gitte Sørensen fra Aalborg, bliver ramt af kontanthjælpsloftet. BM-case.Fold sammenLæs mere »Vi har overlevet på, at jeg har fået penge tilbage i vand og varme, så jeg har kunnet fylde min fryser med mad fra et fødevareoverskud. Og så har vi spist lidt mere havregrød end ellers.« Ifølge Rockwool Fondens beregninger skal du og din datter kunne leve rimeligt for 14.530 kr. om måneden – der er afsat 4.148 kr. til bolig og 2.477 kr. til mad – hvordan synes du, det lyder? »Jeg bruger 6.800 kr. i husleje. Jeg har to sønner, der er flyttet hjemmefra, men jeg kan simpelthen ikke rejse penge til flyt- ning og til at få istandsat den lejlighed, jeg flytter fra, og så længe jeg er på kontanthjælp, kan jeg ikke låne penge. I øjeblikket har jeg et rådighedsbeløb på 1.000 kr. om måneden, og det går til mad.« I budgettet er der yderligere afsat 714 kr. om måneden til fritids­interesser og underholdning – passer det med jeres budget? »Hold da op, det var mange penge – det har vi slet ikke penge til. Min datter gik til dans før, men det har jeg ikke kunnet finde penge til, så det har hun ikke gjort efter sommerferien. Det kræver i det hele taget rigtig meget energi, man skal hele tiden være på forkant og forsøge at få næste måned til at gå op.«  Gitte Sørensen venter på ottende uge svar fra de kommunale myndigheder på, om hun kan komme i et såkaldt ressourceforløb, så hun på sigt kan få et fleksjob. Det vil betyde, at hun kan få sin boligsikring tilbage, og at budgettet igen vil gå op.",
        "metadata": {
            "source": "https://www.berlingske.dk/samfund/fritid-det-har-vi-ikke-penge-til",
            "image_url": "https://berlingske.bmcdn.dk/media/cache/resolve/image_x_large_vertical/image/11/115557/15444527-saxo-photo.jpeg",
            "publication_time": "Tirsdag d. 15. november 2016, kl. 00.01",
            "author": "Astrid Ildor",
            "related_links": [],
            "attachments": []
        }
    }
}