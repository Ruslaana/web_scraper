{
    "version": "1.0",
    "document": {
        "id": 20349,
        "title": "Connie H. i skænderi med indisk minister",
        "content": "EUs danske klimakommissær, Connie Hedegaard, langer ud efter Indiens farverige miljøminister, Jairam Ramesh, der mandag udnyttede en fortrolig samtale med Hedegaard til at skabe britiske overskrifter om årsagen til forhandlingssammenbruddet ved klimatopmødet. Læs også:”Dansk lækage” ødelagde klimatopmødet »Jeg ved ikke, hvorfor den indiske miljøminister giver dette signal til The Guardian. Jeg ved kun, at jeg ikke har sagt noget til ham om den danske tekst, som jeg ikke har sagt mange gange før,« udtaler Hedegaard i en mail til Berlingske Tidende. Reaktionen kommer, efter at Ramesh til The Guardian refererede en samtale med Connie Hedegaard fra i fredags i Delhi. Ifølge Ramesh skal Hedegaard under samtalen have sagt, at det varet meget omtalt læk af et dansk konklusionsudkast, som fik klimakonferencen til at kuldsejle. Lækket var ifølge Ramesh afgørende for den dybe mistillid på konferencen mellem EU og USA på den ene side og de store udviklingsøkonomier på den anden. »Det danske udkast blev rundsendt i begyndelsen af konferencen, og det blev på mystisk vis lækket til The Guardian. Det ødelagde fuldstændig tilliden. Det var lækagen af det danske udkast, der ødelagde København fra dag ét,« udtaler Jairam Ramesh til The Guardian. Han siger videre, at Hedegaard ved besøget i Delhi »for første gang indrømmede, at lækket af det danske udkast var dødsstødet for København.« Uden direkte at afvise påstanden tilkendegiver Connie Hedegaard, at forhandlingssammenbruddet på mødet i København havde andre årsager. »Jeg er sikker på, at det er interessant for journalister og historikere at spekulere i, hvorfor et af mange arbejdsdokumenter blev lækket. (...) Men det rører ikke ved det faktum, at vi ikke fik et bedre resultat i København, fordi der manglede politisk vilje,« skriver Connie Hedegaard. På et møde i Bonn aftalte 175 lande i weekenden en køreplan frem mod næste klimakonference i mexicanske Cancun. Forud for mødet udtrykker FNs klimachef, Yvo de Boer, forsigtig optimisme. Han tror dog ikke på, at et endeligt resultat er realistisk til december.",
        "metadata": {
            "source": "https://www.berlingske.dk/nyheder/connie-h.-i-skaenderi-med-indisk-minister",
            "image_url": "https://berlingske.bmcdn.dk/media/cache/resolve/image_x_large/image/87/875862/2452943-denmark-climate-pre-conference-in-copenhagen.jpg",
            "publication_time": "Tirsdag d. 13. april 2010, kl. 07.39",
            "author": null,
            "related_links": [],
            "attachments": []
        }
    }
}