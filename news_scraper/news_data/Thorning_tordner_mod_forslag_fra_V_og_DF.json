{
    "version": "1.0",
    "document": {
        "id": 17366,
        "title": "Thorning tordner mod forslag fra V og DF",
        "content": "Hvis Dansk Folkeparti og Venstre kommer igennem med deres forslag om at ændre de faglige organisationers konfliktret, risikerer danske lønmodtagere at skulle acceptere en løn på 30 kroner i timen. Sådan lyder advarslen fra statsminister Helle Thorning-Schmidt (S) ved Socialdemokraternes sommergruppemøde, der onsdag er blevet afsluttet med et pressemøde i Helsingør. - Uden de redskaber, som Venstre og Dansk Folkeparti vil afskaffe, så har danske lønmodtagere rent ud sagt ikke en chance for at kæmpe for deres rettigheder. Det kan betyde, at der vil være timelønninger på 30 kroner i timen i Danmark, og at man ikke har mulighed for at gøre noget ved det, siger hun. Advarslen kommer i forlængelse af, at Socialdemokraterne i dag har skudt en annoncekampagne i gang med udgangspunkt i forslaget, der har rod i konflikten mellem Restaurant Vejlegården og fagforeningen 3F. Ifølge Socialdemokraterne betyder forslaget, at danske lønmodtagere risikerer at nå helt ned på et lønniveau på 6.000 kroner om måneden, og det kræver ifølge statsministeren en forklaring. - Jeg synes, de bør forklare, hvad de vil med det forslag. Vi vil signalere, at vi er lodret imod det forslag. Vi vil ikke tage rettigheder fra danske lønmodtagere, siger Helle Thorning-Schmidt. Venstre kalder Socialdemokraternes advarsel for en ren skræmmekampagne og et »pinligt forsøg« på at aflede opmærksomheden fra regeringens problemer. - Det er jo ingen hemmelighed, at Socialdemokraterne og fagbevægelsen ikke har det så godt i øjeblikket. Men jeg synes nu at frem for at indrykke annoncer, der kun har til formål at skræmme vælgerne og tækkes fagbevægelsen, så burde Socialdemokraterne bruge deres tid på at fortælle danskerne, hvordan de vil løse nationens problemer med bl.a. stigende ledighed og en økonomi, som fortsat har behov for reformer, siger Venstres gruppeformand Kristian Jensen i en pressemeddelelse.",
        "metadata": {
            "source": "https://www.berlingske.dk/politik/thorning-tordner-mod-forslag-fra-v-og-df",
            "image_url": "https://berlingske.bmcdn.dk/media/cache/resolve/image_x_large/image/46/468163/5503977-3f-foran-vejlegrden.jpg",
            "publication_time": "Onsdag d. 22. august 2012, kl. 16.59",
            "author": null,
            "related_links": [],
            "attachments": []
        }
    }
}