{
    "version": "1.0",
    "document": {
        "id": 22253,
        "title": "Han har i årevis arrangeret »Millionærklubben«. Pludselig blev arrangementet indtaget af to unge med en anden dagsorden",
        "content": "Det hele passede som fod i hose for Ole Reinholdt Jensen: Han underviser på handelsgymnasiet Learnmark Horsens, hvor han i omtrent ti år har drevet »Millionærklubben« – et frivilligt aftentilbud til handelsskolens elever, som mødes efter skoletid for at blive klogere på aktiemarkedet. Her håber han på at give eleverne et sundt forhold til økonomi, investeringer og aktier. Derfor gav det rigtig god mening, da han i foråret 2023 fik en henvendelse fra en ung mand, som gerne ville ind i »Millionærklubben« og fortælle om sin virksomhed, som han selv havde startet og investerede gennem. Den unge mand – og hans forretningspartner – blev af den grund inviteret inden for på gymnasiet. Ole Reinholdt Jensen var af den klare overbevisning, at oplægget skulle handle om investeringer i aktier. Men han blev siden klogere, og i dag føler han sig snydt. Ind kom nemlig Lukas Hofman Münch og Benjamin Vind Hansen, som ifølge Ole Reinholdt Jensen brød den aftale, der var lavet på forhånd. De begyndte at fortælle om »forex«, altså handel med valuta. »Jeg bliver lidt paf,« fortæller Ole Reinholdt Jensen. Men overraskelserne stoppede ikke dér. For meget hurtigt kom oplægget ind på et fællesskab, hvor man bliver oplært i at investere, og det var her, at underviseren begyndte at få en fornemmelse af deres reelle hensigt. »De blev ved med at fortælle, og jeg blev gradvist mere klam i hænderne og tænkte, at jeg måtte være meget tydelig om, hvad jeg mente om det her, når det var færdigt,« siger Ole Reinholdt Jensen. Han gav derfor en tydelig besked til sine elever, da oplægget var overstået, mens Lukas Hofman Münch og Benjamin Vind Hansen stadig var i lokalet. »Jeg sagde til mine elever, at dette efter min bedste overbevisning var et pyramidespil. Det er ikke noget, jeg anbefaler overhovedet,« fortæller Ole Reinholdt Jensen, som underviser i finansiering og virksomhedsøkonomi og har været lektor på handelsgymnasiet i Horsens siden 1994. Men bemærkningen hørte de unge mænds følgere ikke noget om, da de to bagefter promoverede sig på det sociale medie Instagram med hver deres flaske Learnmark Horsens-vin 16. maj sidste år. »Første oplæg på et gym,« skrev Lukas Hofman Münch. »Vi først lige startet!« kvitterede Benjamin Vind Hansen. »Det bliver kun vildere,« afrundede Lukas Hofman Münch.  Et opslag delt af Lukas Hofman Münch (@lukas.hofman.munch) Ole Reinholdt Jensens klare overbevisning er, at Lukas Hofman Münch og Benjamin Vind Hansen prøvede at promovere et pyramidespil. En hurtig gennemgang af deres Instagram-profiler viser, at de begge er dybt engagerede i netværket Better Experience (BE),som Norges finanstilsyn offentligt gik ud og advarede om sidste år– præcis i den periode, hvor Lukas Hofman Münch og Benjamin Vind Hansen var på besøg på handelsgymnasiet i Horsens. »Vi har ikke haft tilsyn og konkluderet, at BE er et ulovligt pyramidespil, men ud fra de oplysninger, vi har modtaget indtil videre, ser vi, at virksomheden har flere ligheder med et ulovligt pyramidespil,«skrev Finanstilsynet i Norgeom netværket. Et pyramidespil er en svindel, hvor deltagerne tjener penge ved at rekruttere nye medlemmer i stedet for at sælge produkter eller tjenester. De, der kommer ind tidligt, tjener mest, mens de fleste taber penge, når der ikke er nok nye rekrutter til at opretholde systemet. Det norske finanstilsyn opdagede, at BEs medlemmer rekrutterede deltagere gennem sociale medier og medlemsmøder i norske byer. »Der sælges produkter, som har en usikker værdi, men hvor der er lovet udsigt til høje indkomster,« konkluderede tilsynet. Adskillige billeder, som Berlingske har set på Lukas Hofman Münch og Benjamin Vind Hansens Instagram-profiler, viser dem holde PowerPoint-præstationer foran publikummer, hvor de flager med BE-logoet. De er efter eget udsagn »bedste venner«, viser billeder fra deres Instagram-profiler, og de har sammen rejst verden rundt og kørt i Lamborghini og Range Rover i Dubai. Sammen har de også besøgt Grækenland, Marbella og Bulgarien, hvor de på de sociale medier har fremvist det gode liv, ligesom de har deltaget ved en BE-begivenhed på Bali. Og sammen har de med en tredje ejer et interessentskab, som blev stifteti år under branchekoden »Detailhandel med dagligvarer via internet«. Deres egne respektive holdingselskaber blev stiftet med få dages mellemrum i år, og det er i CVR-registeret umuligt at se, om de tjener penge på deres selskaber, fordi der ikke er offentliggjort nogen regnskaber endnu. Et billede fra Better Experience-begivenheden »NETWORK23, som Lukas Hofman Münch selv har delt på Instagram, viser, at han for lidt over et år siden blev belønnet med en »TOP ENROLLER AWARD«. Tilsyneladende en pris for at have fået folk til at indskrive sig i netværket. »Amazing«, skrev Lukas Hofman Münch. Prisen fik han, kort tid efter at han havde været forbi på Learnmark Gymnasium i Horsens. Handelsskolelektoren føler sig også mere end overbevist om, at de to unge på Learnmark Gymnasium forsøgte at hverve hans elever i »Millionærklubben«. »Det er helt sikkert,« siger han: »Der var en af vores egne elever med til oplægget, som var med i det (Better Experience,red.), og som var et vidnesbyrd om, hvor fantastisk det bare var, så det er helt sikkert min opfattelse.« Handelsskoleunderviseren beskriver sig selv som ikke særlig konfliktoptrappende. Alligevel havde han behov for at fortælle, hvad han mente om de to unge iværksætteres oplæg.Fold sammenLæs mereFoto: Michael Drost-Hansen. Berlingske har forelagt Ole Reinholdt Jensens kritik for både Benjamin Vind Hansen og Lukas Hofman Münch samt stillet en række spørgsmål til de to medlemmer af Better Experience. Benjamin Vind Hansen har ikke ønsket at svare på avisens spørgsmål, men Berlingske har lavet et telefoninterview med Lukas Hofman Münch. Lektorens klare indtryk er, at I forsøgte at hverve elever, selvom det egentlig var meningen, at I bare skulle snakke om at investere i aktier. Er du enig i udlægningen af, at det var jeres mål at hverve elever på Learnmark Gymnasium? »Bestemt ikke. Vi snakkede om vores historie og om, hvad vi har lært af at drive vores egne forretninger online. Jeg nævnte også, at jeg har lavet meget marketing for forskellige virksomheder,« siger Lukas Hofman Münch. Hvad var målet med oplægget? »Målet var at komme ud af vores comfortzone og at komme ud og udvikle os selv. Det var første gang, vi nogensinde skulle prøve at holde et oplæg foran andre. At vi kunne få lov til det, var vi da bare glade for.« Erkender du, at I gik uden for, hvad der var aftalen med oplægget? »Nu er det jo et år siden. Jeg kan knap nok huske det hele. Jeg mener bare, at vi havde aftalt noget over skrift på mail eller et eller andet.« Kan du huske, hvad Ole Reinholdt Jensen sagde til sine elever til sidst i oplægget, mens I også var der? »Nej, det kan jeg faktisk ikke.« Han fortæller os, at han fortalte sine elever, mens I var der, at det efter hans bedste overbevisning var et pyramidespil, I stod og fortalte om. I jeres Instagram-opslag nævner I ikke, at Ole Reinholdt Jensen angiveligt få minutter inden havde stået og sagt, at det, I kom for at præsentere, var et pyramidespil. »Det er det jo ikke. Jeg kan godt huske, at Ole var lidt skeptisk.« Han fortæller til os, at han føler sig snydt. »Det sagde han bestemt ikke til os, men det er sådan set også ligegyldigt. Jeg er egentlig ikke interesseret i at have den samtale her.« I promoverer et selskab, som Finanstilsynet i Norge for et års tid siden gik ud og advarede imod ret kraftigt, fordi myndigheden mener, at Better Experience har pyramidelignende træk. Hvorfor promoverer du egentlig … »I må bare tjekke op på tingene.« Hvorfor promoverer du et selskab, som Finanstilsynet i Norge er så kritisk over for? »Jeg promoverer bare mig selv og mit eget personlige brand. Det er lovligt og godkendt, det vi gør, så der er ikke noget der,« siger han og tilføjer: »Jeg har ikke mere at sige,« siger han og henviser til presseafdelingen. Berlingske har henvendt sig til presseafdelingen i Better Experience med en række spørgsmål. Better Experience er ikke vendt tilbage.",
        "metadata": {
            "source": "https://www.berlingske.dk/virksomheder/han-har-i-aarevis-arrangeret-millionaerklubben-pludselig-blev",
            "image_url": "https://berlingske.bmcdn.dk/media/cache/resolve/image_x_large/image/182/1821647/24762277-ole-reinholdt-jensen-er-formentlig-en-af-landets-m.jpg",
            "publication_time": "Lørdag d. 03. august 2024, kl. 11.44",
            "author": "Sigurd Pedersen",
            "related_links": [],
            "attachments": []
        }
    }
}