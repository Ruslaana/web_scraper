{
    "version": "1.0",
    "document": {
        "id": 13595,
        "title": "Ateas bestikkelsessag koster storaktionær kæmpe tab",
        "content": "Bestikkelsessagen, der ramte Skandinaviens største IT-forhandler Atea som en bombe, har også kostet storaktionær Ib Kunøe et kæmpe, økonomisk tab. Hans investeringsselskab, Consolidated Holdings, gik ud af 2018 med et underskud på 93,5 millioner kroner mod et overskud i 2017 på 913 millioner kroner. »Resultatet er væsentligt påvirket af fald i børskursen for koncernens beholdning af aktier i Atea ASA og Columbus A/S. Dette er væsentligste årsag til, at årets værdiregulering af dattervirksomheder udviser et tab på kr. 113,2 mio. mod en gevinst på kr. 829,8 mio. foregående år,« står der i regnskabet. Consolidated Holdings ejer gennem datterselskabet Systemintegration ApS 25,1 procent afAtea-koncernen, som Ib Kunøe er bestyrelsesformand for, og ejer direkte 47,2 procent af IT-selskabet Columbus. Atea som selskab og en række tidligere topchefer i selskabet blev 27. juni 2018 dømt for bestikkelse af ansatte i Region Sjælland. Få dage efter indgik Atea forlig i en sag om bestikkelse af offentligt ansatte fra andre danske myndigheder. Selskabet fik bøder på ti og tre millioner kroner, og flere af de tidligere medarbejdere blev idømt fængselsstraf. Dommen mod selskabet førte dog ikke til udelukkelse fra at kunne byde på de store og lukrative, statslige IT-kontrakter fremover.Kammeradvokaten vurderede efterfølgende, at Atea har fået ryddet så meget op, at det kan byde. I de næste fire år vil Atea dog blive fulgt med lup af myndighederne for at sikre, at bestikkelsesaffærerne rent faktisk er fortid. Consolidated Holdings glæder sig dog over, at børskursen for Atea siden årsskiftet er steget, så der kort før udgangen af maj er »et samlet positivt afkast på kr. 356,4 mio.«. Med til at tynge udgifterne i 2018 var Columbus' opkøb af det svenske selskab iStone samt opkøbet af en boligudlejningsejendom for 156 millioner kroner. Consolidated Holdings investeringer ligger inden for IT, sejlbåde, ejendomme og skovbrug i Danmark og Letland samt PR. Navnlig ejendomme synes at være i fokus for øjeblikket. »Selskabet vil i 2019 fortsætte den nuværende investeringspolitik, som blandt andet kan omfatte yderligere ejendomsinvesteringer,« hedder det i årsregnskabet. Consolidated Holdings' moderselskab havde i 2018 en omsætning på 249 mio. kr. mod 192 mio. i 2017, et driftsresultat på -12,5 mio. (mod -12,0 mio.) og et årsresultat på -93,5 mio. mod 913 mio. kr. i 2017. Hele koncernen omsatte for 2.217 mio. kr. mod 1.528 mio. i 2017, mens driftsresultatet var på 79,8 mio. mod 59,5 mio., og årets resultat landede på 116,8 mio. mod 751,8 mio. kr. i 2017. Den 75-årige Ib Kunøe var i sin tid medstifter af lavprismobilselskabet Telmore, som opfandt tank-selv-princippet over nettet og lagde grunden til sine mange investeringer, da TDC i januar 2004 købte Telmore for 299 millioner kroner i et forsøg på at stoppe mobilkrigen. I december 2004 købte han en tredjedel af det børsnoterede Columbus IT og overtog formandsstolen, og halvandet år senere – i marts 2006 – fusionerede danske Topnordic, hvor Ib Kunøe var bestyrelsesformand, med norske Ementor, der tre måneder senere købte svenske Atea. Den samlede koncern fik Ib Kunøe som bestyrelsesformand. Ib Kunøes søn, Jacob Rosenstand Kunøe, er medejer af Consolidated Holdings.",
        "metadata": {
            "source": "https://www.berlingske.dk/virksomheder/ateas-bestikkelsessag-koster-storaktionaer-kaempe-tab",
            "image_url": "https://berlingske.bmcdn.dk/media/cache/resolve/image_x_large/image/115/1159597/22896953-pix-ib-kune.jpg",
            "publication_time": "Fredag d. 31. maj 2019, kl. 08.30",
            "author": "Thomas Breinstrup",
            "related_links": [],
            "attachments": []
        }
    }
}