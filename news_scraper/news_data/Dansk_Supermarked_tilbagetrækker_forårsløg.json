{
    "version": "1.0",
    "document": {
        "id": 11553,
        "title": "Dansk Supermarked tilbagetrækker forårsløg",
        "content": "Hvis du har købt forårsløg i Føtex, Bilka, Netto eller Salling for nylig, er det en god ide at tjekke, hvor de kommer fra. Der er nemlig konstateret bakterien campylobacter i egyptiske forårsløg solgt i Dansk Supermarkeds butikker, og løgene er derfor uspiselige. De grønne friske løg er ifølge Dansk Supermarkeds produktchef, Jacob Gundersen, solgt i bundter a 140 gram i perioden fra 27. februar til 7. marts, og forbrugere opfordres til at returnere produktet og få pengene retur. Campylobacter er ifølge Fødevarestyrelsen den fødevarebakterie, der gør flest mennesker syge i Danmark. Bakterien kan findes i fødevarer, fordi den er udbredt i naturen og er almindelig i tarmen hos mange dyr. Hvis man har indtaget bakterien, kan man få mavepine, diarré, kvalme og feber. Symptomerne viser sig ofte to til ti dage efter, man har spist mad med bakterien, og man bliver for det meste rask efter få dage uden lægehjælp, oplyser Fødevarestyrelsen. BNB",
        "metadata": {
            "source": "https://www.berlingske.dk/samfund/dansk-supermarked-tilbagetraekker-foraarsloeg",
            "image_url": "https://berlingske.bmcdn.dk/media/cache/resolve/image_x_large/image/72/720999/8395130-forrslg.jpg",
            "publication_time": "Mandag d. 09. marts 2015, kl. 14.52",
            "author": null,
            "related_links": [],
            "attachments": []
        }
    }
}