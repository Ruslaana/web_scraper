{
    "version": "1.0",
    "document": {
        "id": 18958,
        "title": "EU-dom bliver guldæg for foreninger",
        "content": "En afgørelse i EU-kommissionen i dag bliver med al sandsynlighed et guldæg for de foreninger og organisationer, som får penge fra de såkaldte tipsmidler, der kommer fra overskuddet fra Danske Spil, bl.a. Lotto og Oddset. EU-Kommissionen har godkendt en liberalisering af det danske spillemarked fra 1. januar 2012. Politisk konsulent i Dansk Ungdoms Fællesråd (DUF), Thomas Le Dous, forudser, at EU-dommen vil betyde, at de midler, der fordeles til foreningerne og organisationerne, stiger fra de nuværende 1,6 milliarder kroner årligt til 1,7 milliarder kroner i 2013. Afgørelsen åbner desuden for en liberalisering af en del af spillemarkedet i Danmark og afslutter dermed ti års politisk og juridisk strid.  Før dommen i dag har Danske Spil haft monopol på markedet, og igennem mange år er overskuddet - populært kaldet tipsmidlerne - gået til foreninger og organisationer. Bl.a. idrætsforeninger, børnehaver, Amnesty International og Dyrenes Beskyttelse modtager penge. Dansk Automat Brancheforening klager til EU EU-kommissionen skal ligeledes i dag tage stilling til en klage fra Dansk Automat Brancheforening (DAB), som repræsenterer udbyderne af landets 27.000 spillemaskiner, de såkaldte enarmede tyveknægte. Spilleautomatejerne betaler 41 procent i skatter og afgifter af bruttoindtægterne fra spillemaskinerne, mens udenlandske spiludbydere kun skal betale 20 procent i forbindelse med liberaliseringen af det danske spillemarked. Derfor har DAB klaget til EU over unfair konkurrence. Den danske stat har afvist sagen med det argument, at der er tale om to adskilte markeder.  I 2010 blev der indgået en ny lovaftale om størrelsen af tipsmidlerne efter en liberalisering af spillemarkedet. Aftalen indebærer, at midlerne fra 2013 bliver bragt tilbage på 2006-niveau plus prisregulering, og det betyder, at midlerne vil stige fra nu 1,6 milliarder kroner til 1,7 milliarder kroner årligt. Pengene vil fortsat komme fra den del af markedet, som Dansk Spil fortsat har monopol på, de såkaldte tilfældighedsspil - primært Lotto, bingo og skrabelodder. De penge, som kommer ind fra de nye spilleudbydere på markedet, som udbyder de såkaldte sportsspil både i butikker og via nettet, vil gå direkte i statskassen.  - Det er en pæn stigning, og det er vi tilfredse med. Det er en god aftale for foreninger og organisationer. Man bringer udbetalingerne tilbage til 2006, som var det år, der var allerbedst, og alle Folketingets partier stod bag aftalen, siger Thomas Le Dous. For DUF, der er paraplyorganisation for en række ungdomsorganisationer, bl.a. spejdere og politiske ungdomsorganisationer, betyder det fra 2013 en stigning fra 130 millioner kroner årligt til 137-138 millioner kroner. Til gengæld må foreningen næste år, indtil den nye aftale træder i kræft, nøjes med et tilskud på 124 millioner kroner. Den nye EU-dom får også en stor betydning for de udenlandske selskaber mulighed for at tilbyde pengevæddemål i Danmark. De skal dog indhente en dansk licens, før de kan få lov. Indhenter de den ikke, kan de danske myndigheder ifølge Ritzau blokere for deres netsider.",
        "metadata": {
            "source": "https://www.berlingske.dk/samfund/eu-dom-bliver-guldaeg-for-foreninger",
            "image_url": "https://berlingske.bmcdn.dk/media/cache/resolve/image_x_large/image/71/712321/4513753-monopolspil-brydes-danske-spil.jpg",
            "publication_time": "Tirsdag d. 20. september 2011, kl. 11.32",
            "author": "Henrik Dannemand",
            "related_links": [],
            "attachments": []
        }
    }
}