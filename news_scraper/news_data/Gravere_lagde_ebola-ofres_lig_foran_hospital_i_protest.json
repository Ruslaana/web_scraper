{
    "version": "1.0",
    "document": {
        "id": 15351,
        "title": "Gravere lagde ebola-ofres lig foran hospital i protest",
        "content": "De skulle egentlig have gravet ligene ned, men i stedet lagde de dem på gaden uden for et hospital. Gravere i Sierra Leone har i protest mod manglende betaling for det risikofyldte arbejde med at begrave ebola-ofre lagt mindst 15 lig foran et hospital i byen Kenema. En talsperson for de strejkende gravere siger, at de ikke har fået udbetalt risikotillæg i syv uger.  Myndighederne i Sierra Leone bekræfter, at pengene ikke er nået frem til graverne. Samtidig står det klart, at alle de strejkende vil blive afskediget. »Det er fuldstændigt uacceptabelt at fremvise lig på en meget, meget inhuman måde,« siger talsperson for den nationale ebolaindsats Sidi Yahya Tunis.  Det er langt fra første gang, at sundhedsarbejdere og gravere strejker over arbejdsforhold og løn i de ebolaramte lande i Vestafrika. FN erkendte mandag, at det ikke bliver muligt at nå målet om at inddæmme ebolaudbruddet senest i starten af december. BNB/Reuters",
        "metadata": {
            "source": "https://www.berlingske.dk/internationalt/gravere-lagde-ebola-ofres-lig-foran-hospital-i-protest",
            "image_url": "https://berlingske.bmcdn.dk/media/cache/resolve/image_x_large/image/29/293229/7960140-topshots-guinea-health-ebola-wafrica.jpg",
            "publication_time": "Onsdag d. 26. november 2014, kl. 02.05",
            "author": null,
            "related_links": [],
            "attachments": []
        }
    }
}