{
    "version": "1.0",
    "document": {
        "id": 10882,
        "title": "Business-overblik: Dansk flykoncern har tabt 15 milliarder kroner – aktionærer ifører sig »faldskærme«",
        "content": "Godmorgen og velkommen til onsdagens Business-overblik. Læs blandt andet om eksperters advarsler om, at regeringens hjælpepakke til sundhedsvæsenet ikke løser problemet med at holde på sygeplejerskerne, om Lars Larsens drøm om 5.000 Jysk-butikker, som nærmer sig, og om en dansk flykoncern, som nu har tabt 15 milliarder kroner. Men først venter det endelige opgør – måske – i flyselskabet SAS. På den ene side står SAS-ledelsen med den nye hollandske topchef Anko van der Werff i spidsen, og på den anden side stå piloter, stewardesser og andre ansatte i det skandinaviske luftfartsselskab. Nu støder de to parter for alvor sammen om de omkostninger, som godt nok de seneste 20 år er presset længere og længere ned, men som alligevel er for høje til, at selskabet kan klare sig i konkurrencen med andre europæiske flyselskaber, skriver Berlingske. Kommer de ikke ned, er der ifølge en ekspert kun to muligheder: Enten går SAS konkurs, eller også skal de danske og svenske skatteydere fortsætte med at pumpe penge i selskabet, så medarbejderne kan bevare deres gamle vilkår. Anko van der Werff skal beslutte, hvor hårdt han vil gå ind i opgøret med medarbejderne. Tidligere har en stribe SAS-chefer knækket halsen på tilsvarende forsøg. »Det her er et helt afgørende tidspunkt i SAS’ historie. For uden lavere omkostningerne er SAS et afviklingsselskab, og så er det bare et spørgsmål om tid, før selskabet går konkurs,« siger Jacob Pedersen, analysechef i Sydbank,til Berlingske.  Regeringen har meldt ud, at man i de igangværende finanslovsforhandlinger drøfter midler til en coronavinterpakke, der skal hjælpe sundhedsvæsenet gennem vinteren. Et klart flertal på begge sider af Folketingssalen ser ifølge Berlingske positivt på ideen om at tilføre midlertidige midler til et sundhedsvæsen, der er presset af mangel på personale og et stigende antal indlæggelser med coronavirus. Men ifølge professor i sundhedsøkonomi ved Syddansk Universitet Kjeld Møller Pedersen løser en midlertidig hjælpepakke ikke de grundlæggende problemer. »Det kan være, at midlerne bliver brugt til at indgå nogle ekstraordinært gode aftaler for at holde på sygeplejerskerne, men det løser ikke det mere langsigtede problem. Man kan jo kun få flere sygeplejersker ved at hæve lønnen permanent. Men der har man det problem, at man kun vil give midlertidige lønstigninger,« siger hantil Berlingske. Jes Søgaard, der ligeledes er professor i sundhedsøkonomi ved Syddansk Universitet, er også skeptisk over for, om man kan fastholde et tilstrækkeligt antal sygeplejersker ved at give midlertidige tillæg. Vil du have dagens vigtigste historier direkte i ørerne, så lyt til Morgenposten – Berlingskes nyhedsoverblik:   Lars Larsen var kendt som en ambitiøs købmand, der havde store planer lige til det sidste. Kort inden han gik bort, annoncerede han, at målet var, at Jysk skulle op på 5.000 butikker, og den ambition fører topchef Jan Bøgh videre. Det siger han til Børsen. »Vi tror stadig, at der er plads til flere fysiske butikker. Selvom vi har 3.000 butikker, mener vi stadig, at vi kan opfylde hans drøm. Der er masser af områder i nogle af de eksisterende lande, vi er i, eller nye lande, som kan nyde godt af en Jysk-butik,« siger Jan Bøgh til Børsen. Flymilliardæren Martin Møller Nielsen stiftede for 30 år siden Nordic Aviation Capital, der i mange år var en god forretning. Men flere af virksomhedens aktionærer har nu iført sig en faldskærm og er søgt mod nødudgangen. Det skriver Finans. Ifølge mediet har flykoncernen på grund at coronakrisen et underskud på 15,5 milliarder kroner i det nye årsregnskab for 2020/2021, mens gælden er på 38 milliarder kroner. I efteråret indgik flykoncernen en aftale om en omstrukturering af gælden og fik 400 millioner kroner i kapitaltilførsel fra eksisterende aktionærer. Siden har to aktionærer ifølge regnskabet indikeret, at de ikke agter at skyde flere penge i den kriseramte koncern. En tredje aktionær overvejer nu ifølge Finans sine muligheder. Her er, hvad investeringsøkonom Per Hansen fra Nordnet følger med i onsdag: Aktier – indeks og udvikling i procent USA – lukkekurser tirsdag: Asien – indeks onsdag kl. 06.40:",
        "metadata": {
            "source": "https://www.berlingske.dk/business/business-overblik-dansk-flykoncern-har-tabt-15-milliarder-kroner",
            "image_url": "https://berlingske.bmcdn.dk/media/cache/resolve/image_x_large/image/149/1491606/23941111-til-bm-f-berlingske-business---martin-mller.jpg",
            "publication_time": "Onsdag d. 01. december 2021, kl. 06.54",
            "author": "Mette Dalgaard",
            "related_links": [],
            "attachments": []
        }
    }
}