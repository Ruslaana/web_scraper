{
    "version": "1.0",
    "document": {
        "id": 1487,
        "title": "Håb, ærefrygt og kuldegys – her er årets største videnskabshistorier",
        "content": "Ølmaven kan nu blive fortid.Fold sammenLæs mereFoto: Joven/Bigstock. Kender du fornemmelsen af »mad-støj«? Det er, når maven – trods et allerede stort indtag af fødevarer – bliver ved med at kræve mere. Og mere. Hvilket uundgåeligt sætter sig på sidebenene. I det forløbne år fik alverdens fedmebekymrede mennesker adgang til en yderst effektiv dæmper af den farefulde madstøj – så effektiv, at det anerkendte videnskabelige tidsskriftSciencehar udnævnt det til intet mindre end årets videnskabelige gennembrud i hele verden. Det handler naturligvis om slankemedicin – nærmere bestemt om slankehormonet GLP-1 (Glucagon-like Peptide), som Danmark og især Novo Nordisk har spillet en central rolle i udviklingen af. Resultatet blev for Novo Nordisks vedkommende det voldsomt populære slankemiddel Wegovy, der har fået medicinalgigantens aktiekurs til at stige med respektindgydende 44 procent i årets løb.  Verden kan være på sporet af en tredobling af vedvarende energi i de kommende syv år.Fold sammenLæs mereFoto: Daniel Leal/AFP/Ritzau Scanpix. 2023 blev det klimamæssigt mest ekstreme år i langt mere end mands minde. I Danmark fik vi det mest regnfulde år, der er målt, og på kloden som sådan kom der rekordmeget blus under det globale termometer – med ekstremt vejr og ubærlige og langvarige hedebølger i blandt andet Sydeuropa, Kina og USA til følge. Klodens nationer synes imidlertid i stigende grad at tage notits af den voksende trussel. I dag investeres der større summer i vedvarende energi end i udvinding af olie, kul og gas. Herhjemme blev Tesla-elbiler danskernes foretrukne bilmærke i 2023, og rederigiganten A.P. Møller - Mærsk indviede verdens første metanoldrevne og dermed »grønne« containerskib, Laura Mærsk. Samtidig var der lysegrønne takter på årets store klimamøde, COP28 i Dubai – også flere end pessimister havde spået. For i den glitrende ørkenmetropol skrev næsten 200 lande under på en opfordring til at »bevæge sig væk fra fossile brændsler i energisystemer«. Samtidig gav nationerne hinanden håndslag på at forsøge at tredoble den vedvarende energikapacitet og fordoble energieffektiviteten globalt i 2030. Det er en hel del mere, end hvis man bare fortsætter medbusiness as usual. Det redder ikke verden. Endnu. Men kloden flytter sig.  Hvis man finder superledning ved stuetemperatur, vil det blandt andet revolutionere udviklingen af magnetisk hævede højhastighedstog som dette testtog i Japan.Fold sammenLæs mereFoto: Koichi Nakamura/AP/Ritzau Scanpix. I august blev den halve verden grebet af feberhed teknologisk begejstring. For da offentliggjorde koreanske forskere et sensationelt studie med den påstand, at de havde opdaget superledning ved stuetemperatur. Det vil sige, at de angiveligt havde fundet en stærkt efterspurgt teknologi, hvor elektroner og dermed strøm kan flyde frit og helt uden energitab ved stuetemperatur frem for – som i dag – i superledere, der er kunstigt kølet ned til forholdsvis nær det absolutte nulpunkt på minus 273,15 grader celsius. Hvis påstanden var sand, ville man have opdaget en regulær teknologisk gral, som kan revolutionere alt fra batterier over højhastighedstog til fremtidens kvantecomputere. Påstanden var bare ikke sand. Ingen kunne efterligne koreanernes forsøg. Men jagten på superledning ved stuetemperatur fortsætter.  Vores fjerne forfædre var mere eventyrlystne, end man hidtil har troet.Fold sammenLæs mereFoto: Kim Haugaard/Ritzau Scanpix. I oktober offentliggjorde amerikanske forskere et studie, der i vid udstrækning genskriver den storslåede historie om vores fjerne forfædres udvandring fra Afrika. Hidtil har historien lydt, at mennesker som os –Homo sapiens– opholdt sig i Afrika i nærmest uendelige tider, før vi for cirka 100.000 år siden begyndte at vandre ud fra det varme kæmpekontinent. Ved hjælp af spidsfindige dna-analyser af nutidige afrikanere kunne forskerne imidlertid vise, at grupper af homo sapiens allerede begyndte at udvandre for en kvart million år siden, og at den store vandring mod først og fremmest Asien fortsatte i de følgende lange tidsperioder. Vores forfædre satte med andre ord aftryk på betragtelige dele af klodens overflade længe før, end vi hidtil har troet.  Her er de så – en mosaik af de geniale »Einstein-fliser«.Fold sammenLæs mereFoto: Craig Kaplan. Selvom du beklæder dit badeværelsesgulv med fliser i selv den mest komplekse geometriske form, kommer de i sidste ende til at danne et mønster, som gentager sig selv. Eller rettere: Sådan har det hidtil været. I foråret offentliggjorde forskere et studie, som skabte eufori hos utallige matematikere. Nu er det nemlig lykkedes at skabe en 13-kantet polygon – en sindrig»Einstein-flise«– som danner et uendeligt mønster. Altså et mønster, som aldrig gentager sig selv. Samtidig bliver der aldrig revner eller huller mellem fliserne. Det skete efter årtiers matematisk søgen efter den sagnomspundne »flise«. Superpolygonens hovedudvikler, David Smith, er imidlertid ikke matematiker, men en pensioneret tekniker, der beskriver sig selv som »en fantasifuld sammenflikker af former«. Man kunne også kalde ham for en mønsterbryder.  Kommer vores del af kloden til at trodse den globale opvarmning og gå i den stik modsatte retning – mod et væsentligt koldere klima? Risikoen er overhængende, mener to danske professorer. Illustration: Kerem Yucel/AFP/Ritzau ScanpixFold sammenLæs mere I juli fremlagde det danske professor-søskendepar Peter og Susanne Ditlevsen et forskningsresultat i tidsskriftet Nature Communications, som fik det til at løbe koldt ned ad ryggen på mennesker verden over. I 2057 og dermed om bare 33-34 år må vi forvente, at den vitalenordatlantiske havstrøm kollapser. Ja, reelt kan det allerede ske fra 2025, spåede de. Sker det, vil vejr og klima på vores nordeuropæiske breddegrader forandre sig dramatisk – og først og fremmest til noget væsentligt koldere og mere ubehageligt end i dag. Som Peter Ditlevsen forklarede til videnskab.dk: »Vi estimerer (...), at det formentlig vil ske i årtierne omkring 2050 og 2060, hvor vi så har valgt at stikke vores hals frem og vælge 2057 for at gøre det helt konkret.« Andre forskere slog dog – om man så må sige – varmt vand i blodet og forsøgte at berolige med, at danskernes konklusion er baseret på modelberegninger med store indbyggede usikkerheder.  I kraft af ChatGPT blev 2023 det store gennembrudsår for kunstig intelligens.Fold sammenLæs mereFoto: Dado Ruvic/Reuters/Ritzau Scanpix. 2023 blev året, hvor kunstig intelligens – efter årtiers tilløb – endelig fik sit folkelige gennembrud. Hovedårsagen var den såkaldte chatbot eller generative kunstige intelligens ChatGPT, der ganske vist blev lanceret i november i fjor, men som for alvor blev mainstream i år. Utallige mennesker verden over med en internetforbindelse har afprøvet kræfterne i ChatGPT, og hvis man har bidt skeer med den professionelle version af programmet, er man med statsgaranti blevet imponeret og formentlig også skræmt. For perspektiverne er overvældende. I dag har hver syvende 9-14-årige danske skoleelev afprøvet ChatGPT, og en del af dem har anvendt programmet til lynhurtigt at få lavet deres lektier – og sågar til at snyde med til eksamen. Med ChatGPT og dens ligesindede programmer står verden på tærsklen til en helt ny tidsalder med svimlende og i vidt omfang uforudsigelige perspektiver. Og det gælder både de gode og de onde af slagsen.  Den 120 meter høje Starship fra SpaceX stiger til vejrs fra Texas.Fold sammenLæs mereFoto: Timothy A. Clary/AFP/Ritzau Scanpix. Set med danske briller er årets rumhistorie naturligvis Andreas Mogensens langvarige anden rumrejse – denne gang tilmed som øverste chef for hele Den Internationale Rumstation. Men internationalt udførte Indien en respektindgydende bedrift ved i august at landsætte et rumfartøj på Månens overflade – som den blot fjerde nation i verden. Tilmed var der tale om en pionerlanding på Månens kolde og uudforskede sydpol. 2023 blev også året, hvor Elon Musks rumfirma SpaceX to gange – og med relativ succes – testede historiens største rumraket, Starship, der kan ende med at sende mennesker helt til Mars. Endelig kunne forskere efter 15 års minutiøse målinger afsløre eksistensen af talrige voldsomt energirige sammenstød i universet mellem supermassive sorte huller, der hver især er millioner og i nogle tilfælde milliarder af gange »tungere« end Solen. Hvilket minder os om, at vi heldigvis bebor en overvejende fredelig afkrog af universet.  Et barn i Kenya får et skud af en af verdens første vacciner mod malaria.Fold sammenLæs mereFoto: Yasuyoshi Chiba/AFP/Ritzau Scanpix. Gennem århundreder har malaria lagt utallige voksne og især børn i graven, ikke mindst i Afrika syd for Sahara. Men nu er lægevidenskaben for alvor begyndt at kunne tage kampen om med den forhadte og myggebårne pestilens. I 2023 blev verdens første godkendte malariavaccine lanceret – Mosquirix. Den får endda følgeskab af endnu en af slagsen. Begge vacciner ser ud til i ret markant grad at sænke dødeligheden af sygdommen hos mindre børn. Den seneste vaccine ventes tilmed at blive ret billig at producere, hvilket øger sandsynligheden for bred beskyttelse af millioner af udsatte børn. ",
        "metadata": {
            "source": "https://www.berlingske.dk/indland/haab-aerefrygt-og-kuldegys-her-er-aarets-stoerste-videnskabshistorier",
            "image_url": "https://berlingske.bmcdn.dk/media/cache/resolve/image_x_large/image/174/1749368/24603139-en-solformrkelse-i-efterret-blev-et-tillbsstykk.jpg",
            "publication_time": "Søndag d. 31. december 2023, kl. 06.41",
            "author": "Lars Henrik Aagaard",
            "related_links": [],
            "attachments": []
        }
    }
}