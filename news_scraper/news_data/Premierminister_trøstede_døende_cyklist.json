{
    "version": "1.0",
    "document": {
        "id": 17735,
        "title": "Premierminister trøstede døende cyklist",
        "content": "HOLLAND: Den hollandske regeringsleder blev uforvarende involveret i en tragisk trafikulykke i regeringsbyen Haag mandag. En talsmand for premierminister Marc Rutte fortæller til Reuters, at premierministeren steg ud af sin bil og holdt en døende kvindelig cyklist, der kort forinden var blevet ramt af en lastbil, i hånden. »En anden ydede førstehjælp, mens premierministeren holdt hendes hånd og talte til hende,« siger talsmanden, Stephan Schrover, til nyhedsbureauet. Cyklisten stod dog ikke til at redde. Hun døde, inden hun kunne blive kørt til skadestuen. Efterfølgende blev Marc Rutte og andre vidner til ulykken udspurgt af politiet, mens lastbilchaufføren blev taget med på en nærliggende politistation til afhøring.",
        "metadata": {
            "source": "https://www.berlingske.dk/internationalt/premierminister-troestede-doeende-cyklist",
            "image_url": "https://berlingske.bmcdn.dk/media/cache/resolve/image_x_large/image/56/562766/6358364-marc-rutte.jpg",
            "publication_time": "Mandag d. 22. april 2013, kl. 20.06",
            "author": null,
            "related_links": [],
            "attachments": []
        }
    }
}