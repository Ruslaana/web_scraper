{
    "version": "1.0",
    "document": {
        "id": 3079,
        "title": "Din teenager gider nok ikke. Men du bør selv gå forbi",
        "content": "Den korte tid, fra man bliver 13 år gammel, til man fylder 20, er samtidig den længste, tungeste, mest vibrerende, følsomme tid i de fleste menneskers liv. Man er »teenager« i de syv uendelige år. Og det har man siden slutningen af 1950erne været med et af de allerførste virkelig gennemtrængende amerikanske låneord fra tiden efter Anden Verdenskrig. »Fluidity« handler om transformation og om alle de flydende processer, man konstant befinder sig midt i som teenager.Fold sammenLæs mereFoto: Claus Troelsgaard. Teenagetiden er vokseværk, melankoli, forvirring, identitetseksperimenter – og drømme. Hele tiden, gennemtrængende og i en sådan grad, at teenageårene efterhånden har bredt sig ind i voksenlivet. Mange lever i en evig teenagetid og opfører og klæder sig som 17-årige, selvom deres trick for længst har passeret sidste salgsdato. Teenagekulturen dominerer så meget, at vi nogle gange helt glemmer at se på de unge mennesker, der rent faktisk er teenagere lige nu. Vi bliver ved med at forestille os, at vi »ved, hvordan det er«, og vi kan ikke rigtig forstå det, når de samme unge mennesker, vi tror, vi forstår, bare ryster opgivende på hovedet – præcis som vi selv gjorde det, når vores forældre dengang i stenalderen venligt prøvede at interessere sig for, hvad det var, vi havde gang i. Det, vi havde gang i, var såmænd bare at være »alt andet end jer«. Det er stadig en væsentlig del af enhver teenagekultur, og det er derfor ikke så mærkeligt, at nutidens unge mennesker bliver frustrerede over konstant at få approprieret både følelser og kultur af nogle mennesker, der ikke bare kunne være, men faktisk er deres bedsteforældre. Af alle de ovennævnte grunde er det godt, at Dansk Arkitektur Center (DAC) har vovet sig ud på den tynde is og lavet udstillingen »Teenagedrømme«, der ganske forsigtigt forsøger at åbne dørene ind til teenageværelset, sådan som det ser ud lige nu. »Værelset« er her på udstillingen et metaforisk, men dog fysisk udfoldet værelse. Det er nemlig karakteristisk for teenagere til alle tider, at deres identitet i høj grad skabes og forankres i de rum, de unge mennesker lever i. Teenageværelset er en scene, en baggrund, et referencebibliotek, et drømmeunivers – og sådan har det altid været. Transitions-værelset er mest af alt en scene for det performative teenageliv. Et fremmedgørende, trist rum efter denne boomers meningFold sammenLæs mereFoto: Claus Troelsgaard. I 1970erne handlede det om at sige nej til alt det gamle, alt det materielle. En madras på gulvet var bedre end en rigtig seng – dem lod vi »borgerdyrene« om at interessere sig for – og ølkasser var det eneste, der duede til at stable sine bøger og lp'er i. En gammel branddør, man havde fundet i en container, var det perfekte skrivebord, og værelsets absolut vigtigste, mest hellige genstand var »anlægget«: pladespilleren, forstærkeren og højttalerne. Musikken var vores livsgrundlag. Naturligvis er det nogle andre markører, der gælder i dag, men i essensen er det den samme jagt, teenagere til enhver tid er ude på, og DAC præsenterer i tre iscenesatte »værelser« tre bud på nutidens teenagedrømme. Recharge, Fluidity og Transitions, hedder de tre værelser, der er designet af henholdsvis Our Shift, Natural Material Studio og Krøyer-Sætter-Lassen. Recharge-værelset handler om upcycling, genbrug og »genopladning« i enhver forståelse af ordet. Et roderum med pudemøbler og tøj skabt af aflagte festivaltelte og en genopladningsstation til al den elektronik, der er en uomgængelig del af ungdomslivet lige nu. Fluidity-værelset drejer sig om de evige og konstante overgange, den tynde hud, den porøse membran, der er mellem teenageren og verden, her illustreret med materialer, der alle kommer af noget andet og kan blive til alt muligt igen, et rum, der består af en seng og nogle skærme, som kan antage alle former, et blødt rum, der former sig efter den enkeltes humør og tanker lige nu. Endelig er der Transitions-værelset, som iscenesætter den evige jagt på den perfekte selvrepræsentation, den perfekte selfie, den rigtige baggrund, den rigtige belysning, et koldt og lidt deprimerende værelse i denne boomers optik. Teenageværelset har altid handlet om iscenesættelse. Her har vi både Johannes V. Jensen, Modigliani, snapshot og personlige eksperimenterFold sammenLæs mereFoto: Barbara Marstrand. Det er en ganske lille udstilling, der folder sig ud på trappen ved rutsjebanen i DAC, men den har en befriende åbenhed og undgår både løftede pegefingre og amatørsociologisk docering. Den skubber i stedet til den besøgendes tanker og erindringer – godt hjulpet af nogle ægte interview med ægte teenagere på skærme rundtomkring og af sociologen og fotografen Barbara Marstrandstrashyøjebliksbilleder af autentiske teenageværelser. Udstillingen er måske ikke så interessant for dem, der aldersmæssigt ligger tæt på dens hovedpersoner, men for en midaldrende, rørstrømsk arkitekt som undertegnede er den et bittersødt, sprødt og tankebefordrende lille helle her i tidens rullende strøm. Tak for det. »Teenagedrømme« 12. juni 2024 – 5. januar 2025 Dansk Arkitektur CenterBryghusgade 101473 København",
        "metadata": {
            "source": "https://www.berlingske.dk/arkitektur/din-teenager-gider-nok-ikke-men-du-boer-selv-gaa-forbi",
            "image_url": "https://berlingske.bmcdn.dk/media/cache/resolve/image_x_large_vertical/image/180/1805292/24726277-recharge-hedder-det-rum-der-handler-om-genbrug.jpg",
            "publication_time": "Torsdag d. 13. juni 2024, kl. 14.49",
            "author": "Holger Dahl",
            "related_links": [],
            "attachments": []
        }
    }
}