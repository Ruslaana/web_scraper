{
    "version": "1.0",
    "document": {
        "id": 19130,
        "title": "Lars Findsen kritiserer hykleri i »bagklog« debat om nedrustningen af Forsvaret: »Der er pludselig kø ved håndvasken«",
        "content": "Når Lars Findsen følger med i debatten om Forsvaret, bliver han »lidt irriteret«, når spørgsmålet falder på den massive nedrustning i løbet af de seneste tre årtier. Alt for mange har travlt med at vaske hænder, mener han: »I bagklogskabens klare lys er der pludselig kø foran håndvasken,« siger Lars Findsen. Ifølge den tidligere embedsmand mangler der nuancer i samtalen om, hvordan det gik til, at Danmark endte med et markant svækket forsvar. Som departementschef i Forsvarsministeriet i årene 2007 til 2015 stod Lars Findsen naturligt med i forreste geled, når sparekniven mod Forsvaret skulle føres. I de følgende fem år blev han chef for Forsvarets Efterretningstjeneste (FE) med ansvar for de trusselsvurderinger, som var det faglige fundament under besparelserne på forsvarsbudgetterne. Han har med andre ord indgående kendskab til, hvad der skete i Forsvaret de år. »Det politiske rationale var, at man vurderede, at der var et provenu at hente,« siger Lars Findsen i dag. Lars Findsen måtte i 2020 forlade sit embede efteren spektakulær sag med beskyldninger om landsforræderi, som endte med, at han blev hjemsendt, da Trine Bramsen (S) var forsvarsminister. Anklagen blev dog opgivet, og han er i dag med til at løse opgaver for private virksomheder, mens han formelt fortsat er ansat af staten. Lars Findsen blev blandt andet sigtet for at røbe informationer om et kabelsamarbejde mellem Danmark og USA. I dag har han Højesterets ord for, at kabelsamarbejdet ikke længere er en statshemmelighed.Fold sammenLæs mereFoto: Mathias Svold. Besparelserne i Lars Findsens embedsperiode blev massive. I 2011 kulminerede flere års besparelser og omprioriteringer af Forsvaret, da den daværende forsvarsminister Nick Hækkerup (S) varslede besparelser på 15 procent om året. »Forligspartierne slap simpelthen konsulenterne fra McKinsey løs for at trawle alt igennem og finde den sidste bøjede femøre. Politisk var alle enige om, at det var det rigtige at gøre på det tidspunkt,« fortæller Lars Findsen. Antallet af værnepligtige blev sænket, uddannelser halveret og mellem 1.000 og 1.500 stillinger blev nedlagt. En række kaserner fik også drejet nøglen om, mens Forsvarskommandoen blev lagt sammen med Forsvarsministeriet. Omlægningen indsnævrede blandt andet forsvarschefens ansvarsområde markant. I 2015 var Danmark nede at bruge blot 1,1 procent af landets samlede produktion (BNP) på Forsvaret – cirka en fjerdedel af, hvad regeringen forbereder sig på i 2025. Men man glemmer dog én ting, når man taler om den skelsættende periode, som fortsat har store konsekvenser for dansk forsvar, påpeger Lars Findsen i dag: Nemlig at alle partierne var enige om den ramme, som Forsvarsministeriet måtte arbejde indenfor, samt at Forsvarets opgaver primært lå i internationale operationer, som kunne håndteres med en slankere struktur. I en artikelserie undersøger Berlingske, hvordan det gik så galt med Forsvaret. I en stribe interviewfremhæver blandt andre topforskere svigt på allerhøjeste politiske niveau, mens enkeltpersoner fremhæves af en række tidligere forsvarsministre og forsvarschefer. FAKTAOperation SpareknivI årevis har politikerne svunget sparekniven over Forsvaret. Midt i en ny verdensorden står vi tilbage med et militær, der lader meget tilbage at ønske. Bygningerne falder fra hinanden, krigsskibe har store fejl og mangler, og det jordbaserede luftforsvar findes slet ikke.I en ny artikelserie taler vi med førende eksperter, og vi opsøger de ansvarlige ministre og forsvarschefer gennem årene. Alt sammen for at svare på:Hvordan kom det så vidt? Og hvem har ansvaret?FOLD UD I årevis har politikerne svunget sparekniven over Forsvaret. Midt i en ny verdensorden står vi tilbage med et militær, der lader meget tilbage at ønske. Bygningerne falder fra hinanden, krigsskibe har store fejl og mangler, og det jordbaserede luftforsvar findes slet ikke. I en ny artikelserie taler vi med førende eksperter, og vi opsøger de ansvarlige ministre og forsvarschefer gennem årene. Alt sammen for at svare på: Hvordan kom det så vidt? Og hvem har ansvaret? Og flere har nævnt Nick Hækkerup. Først og fremmest anerkender Lars Findsen ikke præmissen, at »det gik så galt med forsvaret«. Han fremhæver i stedet, at dansk forsvar har præsteret »forbilledligt« i internationale missioner. Desuden giver kritikken af hans tidligere minister som den skyldige ikke meget mening, siger Lars Findsen, der var departementschef, mens Hækkerup stod i spidsen for de rekordhøje besparelser. De to forsvarsforlig med store besparelser startende i 2010 og 2013, hvor Lars Findsen sad med til forhandlingerne, blev underskrevet af syv ud af otte partier i Folketinget, fremhæver han: »Det var et provenumål, der var opstillet af en borgerlig regering forinden. Derfra overtog en socialdemokratisk ledet regering det samme provenumål og kørte videre med det.« Nick Hækkerup (S) er den forsvarsminister i nyere tid, der har skåret mest i Forsvaret. Der var dog ingen på Christiansborg, der argumenterede for, at man skulle spare mindre på Forsvaret, siger Lars Findsen.Fold sammenLæs mereFoto: Keld Navntoft/Ritzau Scanpix (arkiv). Enhedslisten stod som eneste parti uden for begge aftaler, da de ikke mente, at besparelserne var store nok, siger Lars Findsen og påpeger: »Der var altså konsensus hen over midten.« Men selvom FEs trusselsvurderinger i 2010erne en gang om året forsikrede landets beslutningstagere om, at Rusland i hvert fald ikke ville udgøre en militær trussel inden for ti år, var der ellers rigeligt med visse »indikationer« på dét, vi ser i dag, siger Lars Findsen. Først Putins tordentaler ved sikkerhedskonferencen i München i 2007 og året efter ved NATO-topmødet i Bukarest, dernæst krigen mellem Rusland og Georgien i 2008 og ikke mindst det »historiske vendepunkt«, som Lars Findsen beskriver Ruslands annektering af Krim: »Set hvorfra vi ser tingene i dag, skulle vi nok især også have taget mere notits af, hvad der skete i 2014,« siger Lars Findsen, der dog understreger, at Danmark ikke stod alene i det spørgsmål. Trods Ruslands invasion af et hjørne af Europa medførte det ikke et markant skifte i de år, hvor der blev iværksat massive besparelser i Danmark. Advarslerne var der ellers også internt i Forsvaret. Den tidligere forsvarschefPeter Bartram har fortalt i et interview til Berlingske, at han i 2015 netop forsøgte at advare Forsvarsministeriet om, at Danmarks territoriale forsvar ikke længere matchede virkelighedens trusselsbillede. Med sig ind på den daværende forsvarsminister Nicolai Wammens (S) kontor, hvor Lars Findsen også var til stede, havde han en analyse, der viste, at der var behov for flere penge. Forsvarskommandoen anslog, at det ville koste seks milliarder kroner årligt. Men »papiret« – som Lars Findsen konsekvent omtaler rapporten – blev afvist, og Peter Bartram fik i stedet med hans eget udtryk »voksenskældud« i flere timer. »Hvis man havde vidst i 2015, hvor papiret blev lavet, hvad der ville ske i 2022, er det da helt åbenbart, at man politisk helt klart ville have disponeret anderledes. Men det vidste man ikke,« siger Lars Findsen. Men med den delvise erkendelse følger et forbehold mere fra den uddannede jurist: Situationen i det østlige Ukraine krævede i 2015 ifølge Lars Findsen nemlig stadig ikke, at Danmark skulle bremse de igangværende spareplaner. »Det var heller ikke ligefrem et 9/11-øjeblik, Ruslands og Ukraines rodede historik taget i betragtning. Man tænkte derfor ikke nødvendigvis, at det fordrede konkrete forsvarspolitiske tiltag i det omfang, som er blevet realiteten efter fuldskalainvasionen i februar 2022,« siger han. Samtidig udtrykker Lars Findsen »fuld forståelse« for Nicolai Wammens (S) reaktion: »Det provokerede forståeligt ministeren, at han fik stukket et stykke papir i hovedet, der koster seks milliarder kroner, og som ikke var aftalt med et eneste forligsparti. Det er ikke sådan, man gør på Slotsholmen.« Lars Findsen er desuden enig med Nicolai Wammen (S) i, at det var en beslutning, som forligskredsen skulle tage, hvis der skulle laves analyser om udgiftskrævende politiske initiativer.Fold sammenLæs mereFoto: Mathias Svold. Selvom Lars Findsen var den administrative chef i det ministerium, hvor løfterne om besparelser blev udmøntet til reel politik, mener han ikke, at de massive besparelser på Forsvaret kan tilskrives ham som person. »Det er ikke et spørgsmål, om man er enig eller uenig som embedsmand. Det var et spørgsmål om at løse en opgave,« siger Lars Findsen. Ved årsskiftet til 2016 skiftede Lars Findsen stilling til FE-chef, hvor han fik ansvar for de årlige trusselsvurderinger, der blev fundamentet for Danmarks forsvarspolitik. De efterretningsvurderinger, som FE foretog efter Ruslands annektering af Krim og frem til Lars Findsens dramatiske hjemsendelse i 2020, var ifølge Findsen »fornuftige« og »velfunderede« og foretaget på det efterretningsgrundlag, der var. Men han erkender også i dag, at flere af de helt centrale formuleringer om Ruslands risikovillighed har vist sig at være »for snævre« i lyset af, hvordan tingene har udviklet sig: »Vesten, herunder FE, blev nok i et eller andet omfang taget på sengen, da Rusland gik skridtet videre og invaderede Ukraine i 2022,« siger Lars Findsen. Lars Findsen mener ikke, at FE i 2010'erne kunne have gjort mere for at advare politikerne med den viden, de havde.Fold sammenLæs mereFoto: Mathias Svold. Er det ikke netop sådan nogle som dig, der skulle have forudset det her før alle andre, så vi ikke ender i en situation, hvor vi er nødt til at reagere frem for at agere? »Det er vist at tillægge os lige lovlig meget profetisk analysekraft. Vi agerede tilstrækkeligt med den viden, vi havde. Jeg mener desuden ikke, at det var en fejlanalyse. Det var en korrekt analyse ud fra de efterretninger, der var.« Man skal generelt passe på med at vurdere fortiden med nutidens briller, gentager Lars Findsen flere gange i løbet af interviewet. Derfor er han heller ikke kommet for at tale om skyld, fastslår han. På ét spørgsmål fraviger han dog princippet: Når det kommer til, hvad man fik ud af de 12,8 milliarder kroner fra forsvarsforliget 2018-2022, hvor der blev ført penge til Forsvaret. »Der er noget med implementeringskraften, der ser ud til at have svigtet helt vildt,« siger Lars Findsen og fremhæver både det arktiske og den lovede nye brigade, somstadig ikke er på benene. Ifølge Lars Findsen peger pilen i én retning, når talen falder på ansvaret for, hvorfor Forsvaret efter flere år med investeringer stadig er langt fra at være i mål.Fold sammenLæs mereFoto: Mathias Svold. Kritikken tager udgangspunkt i den daværende forsvarsminister Trine Bramsens (S) beslutning om i 2019 at fyre koncernstyringsdirektør Per Pugholm Olsen efter en lammende kritik fra Statsrevisorerne og Rigsrevisionen, der havde fundet bevis på regnskabsrod i Forsvarsministeriets Ejendomsstyrelse. Men uden at erstatte ham. En beslutning, som en anden tidligere forsvarsminister, Claus Hjort Frederiksen (V),for nylig har fremhævet i et interview til Berlingskesom »Forsvarets største katastrofe« i nyere tid. Lars Findsen er »helt enig« i den vurdering. »Den beslutning lider det danske forsvar på sin vis stadig under i dag. Jeg tror, at en del af det kaos og de manglende opfølgninger, beslutningen afstedkom, skyldes det forhold.« Trine Bramsen har tidligere afvist kritikkentil Berlingske: »Fyringen kom oven på en kæmpe skandalesag, og den betød ikke, at økonomifunktionen ikke blev udført. Den blev bare udført af en meget stærk økonomichef,« siger hun.  ",
        "metadata": {
            "source": "https://www.berlingske.dk/politik/lars-findsen-kritiserer-hykleri-i-bagklog-debat-om-nedrustningen-af",
            "image_url": "https://berlingske.bmcdn.dk/media/cache/resolve/image_x_large_vertical/image/191/1914649/24937699-60-rige-lars-findsen-var-en-af-danmarks-mest-magt.jpg",
            "publication_time": "Mandag d. 28. april 2025, kl. 06.10",
            "author": "Emil Eire Frerk Olsen",
            "related_links": [],
            "attachments": []
        }
    }
}