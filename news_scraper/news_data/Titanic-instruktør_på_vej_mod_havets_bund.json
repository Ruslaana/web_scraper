{
    "version": "1.0",
    "document": {
        "id": 17408,
        "title": "Titanic-instruktør på vej mod havets bund",
        "content": "12 mennesker har været på Månen, men kun to har dykket helt ned til det dybeste sted i verdenshavene. I disse timer forsøger mesterinstruktøren, mangemilliardæren og vovehalsen James Cameron at gøre fortidens pionerer kunsten efter og dykke de 10.902 meter ned til bunden af Challengerdybet i Marianergraven i Stillehavet. I dybeste hemmelighed har den 57-årige mand bag kæmpemæssige biografhits som \"Titanic\", \"Terminator 2\" og \"Avatar\" i de seneste år udviklet en specialubåd med navnet \"Deepsea Challenger\", som kan modstå det knusende tryk i Challengerdybet, der er næsten 1.100 gange højere end ved havoverfladen. Det svarer til et tryk på mere end et ton på en fingernegl. Den knap 7,3 meter lange og 11 ton tunge ubåd er lige netop stor nok til, at Cameron kan presse sig ind i dens cockpit, hvor han med en joystick kan styre ubåden mod det iskolde, mørke dyb. Men naturligvis har instruktøren sørget for at udstyre sit superfartøj med kraftige lygter, adskillige kameraer og sågar en robotarm og et net, så han kan indfange det fængslende liv, han måtte finde på et punkt endnu dybere, end Mount Everest er høj. Kort før han fra stillehavsøen Guam sejlede ud til farvandet over Challengerdybet sagde han til det videnskabelige tidsskrift Nature: - Målet med alt det her er ikke bare at slå rekorder og gøre fantastiske dyk. Vi ønsker at skubbe grænserne, ikke bare for viden, men også for ingeniørkunst. Det er efterhånden mere end 52 år siden, at franskmanden Jacques Piccard og amerikaneren Don Walsh med en utrolig bedrift som de første og hidtil eneste dykkede ned til oceanernes dybeste sted med ubåden \"Trieste\". Siden har kun to ubemandede og fjernstyrede miniubåde besøgt Challengerdybet og i øvrigt dokumenteret, at der findes en smule liv dernede, bl.a. i form af orm og søpølser. Men nu er der et sandt dybhavsræs i gang. Chefen for det britiske flyselskab Virgin, Richard Branson, har således udviklet ubåden Virgin Oceanic, der senere i år ventes at gøre Cameron kunsten efter. Dertil kommer to private amerikanske firmaer, som også vil forsøge at nå det umenneskelige sted i Stillehavet. Men foreløbig ser alt ud til, at James Cameron bliver det første menneske på dybhavenes bund i det 21. århundrede. Selve neddykningen forventes at tage ca. to timer. Bonusinfo:James Cameron er i øvrigt manden bag science fiction-dramaet \"Dybet\" fra 1989, der handler om et privat dykkerteam, der får til opgave at lokalisere en forsvunden ubåd på havets bund. Undervejs møder holdet en fremmed livsform, som muligvis har fjendtlige intentioner. De næste dage vil vise, om James Cameron opdager skabninger, vi ikke vidste eksisterede.",
        "metadata": {
            "source": "https://www.berlingske.dk/videnskab/titanic-instruktoer-paa-vej-mod-havets-bund",
            "image_url": "https://berlingske.bmcdn.dk/media/cache/resolve/image_x_large_vertical/image/47/472878/4999074-douniamag-us-entertainment-film-environment.jpg",
            "publication_time": "Onsdag d. 21. marts 2012, kl. 22.09",
            "author": "Lars Henrik Aagaard",
            "related_links": [],
            "attachments": []
        }
    }
}