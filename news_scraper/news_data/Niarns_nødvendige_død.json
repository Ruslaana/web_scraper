{
    "version": "1.0",
    "document": {
        "id": 16665,
        "title": "Niarns nødvendige død",
        "content": "Forleden fik jeg et brev fra Niels. Ved ikke om du kan huske ham? Tidligere hed han Niarn og var fra »Dobbelt A« aka Aalborg. Rapperen, der for snart ti år siden slog hårdt igennem med en ligefrem og direkte stil og et liv, der var mere gangster, end godt er. Hvor mange af Niarns kollegaer inden for hiphoppen gerne vil fremstå som nogle fandens fyre, men blot er en flok søde knægte, vokset op i pæne middelklassehjem, så var Niarn »the real thing«. Med en opvækst fyldt med graffiti, biltyverier og slåskampe. Smidt ud af skolen på grund af kriminalitet. Dømt for vold. Konstant på druk allerede inden gennembruddet kom med albummet »Årgang ’79«. Og selv om Niarn kunstnerisk fadede noget ud efter opfølgeren »Antihelt«, så hørte man konstant om ham i en eller anden sammenhæng.  Som regel ikke for det positive. Som da han blev ramt af et strejfskud i Jægerborggade i København, hvor gadebander og narkopushere i 2009 kæmpede om territoriet. Eller da han udgav det mildest talt usammenhængende album med den meget sigende titel »Rød Aalborg«. Men forleden kom der så et brev. I det skrev Niels, at Niarn døde på Hvidovre Hospital 24. juli sidste år. Godt nok ikke sådan fysisk, men Niarn som kunstner var nu definitivt død og borte. Godt en måned tidligere var han blevet indlagt med betændelse i bugspytkirtlen forårsaget af et årelangt alkohol- og stofmisbrug. De seneste år havde været én lang nedadgående ond spiral, hvor alt var begyndt at gå i den forkerte retning. Løsningen på dét havde været at sætte en flaske for munden og en pengeseddel i næsen.  Hospitalsopholdet var således første gang, han i mange år var 100 procent ædru over en længere periode. Det havde sat tanker i gang, og da han trådte ud i solen efter at være blevet udskrevet, var Niarn således død. Til gengæld havde Niels overlevet. Nu som medlem af Anonyme Alkoholikere og med mod på et nyt liv. Jeg blev egentlig ret glad for det brev fra Niels. Ikke fordi jeg ikke kunne lide Niarn. Det kunne jeg. En fræk gadedreng af den hårde skole, der ikke blot kunne tale med næverne, men også verbalt kunne give blandt andet Hanne-Vibeke Holst tørt på, når hiphoppens sprogbrug skulle debatteres. Men han indeholdt samtidig noget dystert og destruktivt, der fulgte med livsstilen. Derfor var hans død en nødvendighed. Jeg glæder mig til gengæld til at følge Niels de kommende mange år. Godt gået.",
        "metadata": {
            "source": "https://www.berlingske.dk/kultur/niarns-noedvendige-doed",
            "image_url": "https://berlingske.bmcdn.dk/media/cache/resolve/image_x_large/image/39/390232/7680341-fff.jpg",
            "publication_time": "Søndag d. 21. september 2014, kl. 22.30",
            "author": "Lars Rix",
            "related_links": [],
            "attachments": []
        }
    }
}