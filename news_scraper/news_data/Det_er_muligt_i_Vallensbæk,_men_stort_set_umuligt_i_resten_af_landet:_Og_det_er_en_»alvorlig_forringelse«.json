{
    "version": "1.0",
    "document": {
        "id": 3725,
        "title": "Det er muligt i Vallensbæk, men stort set umuligt i resten af landet: Og det er en »alvorlig forringelse«",
        "content": "Folket strømmer til Vallensbæk. Borgere fra Aarhus og Næstved besøger gerne Danmarks arealmæssigt næstmindste kommune – med samme mål som de østeuropæiske håndværkere, der indimellem slår et sving forbi kommunen: Alle skal de et smut forbi Borgerservice. Vallensbæk er en ud af kun otte kommuner i landet, som fortsat driver Borgerservice uden at forlange tidsbestilling. Det skriverPolitikeni dag på baggrund af en gennemgang, som Politiken Research har foretaget. Det er i flertallet af landets kommuner mere eller mindre umuligt at træde ind på Borgerservice direkte fra gaden for at forny sit kørekort, pas eller MitiD. I landets fire største byer – København, Aarhus, Odense og Aalborg –skal borgerebestille tid inden en tur på Borgerservice. Og sådan er det ikke i Vallensbæk, hvilket får mange til at flokkes til kommunen. »Med tidsbestilling kan andre kommuner måske bedre styre flowet af borgere, men mange steder er der jo flere ugers ventetid på at komme til, og nogle gange dukker borgerne ikke op til den bestilte tid. Vores personale har ikke nogen spildtid,« sigerAnnette Fabricius, der er afdelingsleder i Vallensbæk Kultur- og Borgerservice – en sammensmeltning mellem biblioteker og Borgerservice. Hun pointerer, at tidsbestilling til Borgerservice er et levn fra coronatiden, der har fået flere kommuner til at overgå til tidsbestilling. I enanden artikel fra Politikenvurderer Birgitte Arent Eiriksson, som er vicedirektør i den juridiske tænketank Justitia, den nye tendens. Hun er ikke just begejstret, idet mange borgere har »kvaler« med den øgede digitalisering. Det eneste sted, de pågældende kan få hjælp, er på Borgerservice. Skal man pludselig bestille tid, vil mange blive tabt, siger hun. Birgitte Arent Eiriksson kalder det en »alvorlig forringelse af det sikkerhedsnet, som man har lagt ud for at hjælpe borgere, der har svært ved at begå sig i den digitale offentlige sektor«.",
        "metadata": {
            "source": "https://www.berlingske.dk/indland/det-er-muligt-i-vallensbaek-men-stort-set-umuligt-i-resten-af-landet-og",
            "image_url": "https://berlingske.bmcdn.dk/media/cache/resolve/image_x_large/image/154/1549293/24095204-.jpg",
            "publication_time": "Mandag d. 16. maj 2022, kl. 10.28",
            "author": "Amalie Haun",
            "related_links": [],
            "attachments": []
        }
    }
}