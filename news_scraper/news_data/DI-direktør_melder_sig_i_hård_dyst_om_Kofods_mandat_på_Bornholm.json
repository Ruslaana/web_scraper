{
    "version": "1.0",
    "document": {
        "id": 19318,
        "title": "DI-direktør melder sig i hård dyst om Kofods mandat på Bornholm",
        "content": "Direktør Lars Goldschmidt fra erhvervsorganisationen Dansk Industri har meldt sig ind i kampen om at blive Bornholms nye folketingsmedlem for Socialdemokraterne. Det bekræfter han over for Berlingske Nyhedsbureau. Lars Goldschmidt er dog langt fra den eneste, der ønsker at tage over fra Jeppe Kofod (S), der i september blev valgt som partiets spidskandidat til Europa-Parlamentet. Antallet af kandidater nåede fredag op på syv, fortæller Socialdemokraternes formand på Bornholm, Anette Stæhr (S). Foruden Lars Goldschmidt har den tidligere chefredaktør og kommunikationschef i fagforeningen 3F Palle Smed for nylig meldt sit kandidatur. »Det er usædvanligt mange,« siger Anette Stæhr og tilføjer: »Jeppe har været på posten i mange år og har nærmest været selvskrevet på Bornholm. Så længe han har været der, har der ikke rigtig været mulighed for at melde sig. Det er der nu. Dertil kommer, at der er tale om en rimelig sikker kreds.« På Socialdemokraternes generalforsamling 24. marts afgøres det, hvem af de syv der bliver partiets spidskandidat. Hvis det lykkes én af dem at opnå to tredjedeles flertal, er kampen afgjort - ellers bliver listen af kandidater sendt til urafstemning blandt medlemmerne. Anette Stæhr, hvem får din stemme? »Jeg har én stemme ligesom alle andre, og det holder jeg for mig selv.«",
        "metadata": {
            "source": "https://www.berlingske.dk/politik/di-direktoer-melder-sig-i-haard-dyst-om-kofods-mandat-paa-bornholm",
            "image_url": "https://berlingske.bmcdn.dk/media/cache/resolve/image_x_large/image/97/973469/7075160-di.jpg",
            "publication_time": "Fredag d. 03. januar 2014, kl. 16.40",
            "author": null,
            "related_links": [],
            "attachments": []
        }
    }
}