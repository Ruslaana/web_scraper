{
    "version": "1.0",
    "document": {
        "id": 19264,
        "title": "Mindst 10 dræbt i spansk jordskælv",
        "content": "Mindst 10 mennesker er omkommet ved et større jordskælv, der onsdag aften ramte det sydøstlige Spanien og fik flere huse til at styrte sammen i byen Lorca. Det oplyser den spanske regering. Blandt de omkomne er en 13-årig dreng, oplyser spansk tv. Der er tale om det alvorligste jordskælv i Spanien siden 1956. Her mistede 12 mennesker livet i forbindelse med et skælv i Granada-regionen. Premierminister José Luis Rodriguez Zapateros kontor bekræfter, at 10 er omkommet ved onsdagens skælv. Det er sket i en besked, kontoret har udsendt via det sociale netværk Twitter. Regeringen i Madrid oplyste tidligere onsdag, at den har sendt 150 soldater fra en af militærets katastrofeenheder til det jordskælvsramte område. Lorca er den by, der er værst ramt af skælvet. Den ligger i Murcia-regionen, der har mange historiske byer med bygninger fra den mauriske periode i Spanien. Skælvet blev målt til 5,2 på richterskalaen. Ud over Lorca kunne rystelserne mærkes i byerne Mazarrón, Cartagena og Águilas. Tv-billeder viser, at flere gamle bygninger samt et kirketårn i den historiske by Lorca er styrtet sammen. Ifølge den spanske avis El Pais er der også sket skader på det historiske slot i Lorca. Ud over de mindst 10 omkomne er snesevis af mennesker sårede. Adskillige patienter på Rafael Méndez-hospitalet i Lorca kom til skade under rystelserne og er blevet evakueret til andre hospitaler i regionen. Også et plejehjem i byen er blevet evakueret. Flere veje og viadukter i regionen er blevet beskadiget. En tunnel på A7-motorvejen er styrtet sammen, oplyser El Pais. Lorca ligger godt 400 km syd for den spanske hovedstad, Madrid, ikke langt fra middelhavskysten. Byen har omkring 90.000 indbyggere. /ritzau/dpa",
        "metadata": {
            "source": "https://www.berlingske.dk/internationalt/mindst-10-draebt-i-spansk-jordskaelv",
            "image_url": "https://berlingske.bmcdn.dk/media/cache/resolve/image_x_large_vertical/image/74/740853/4065953-spain-lorca-earthquake.jpg",
            "publication_time": "Onsdag d. 11. maj 2011, kl. 20.18",
            "author": null,
            "related_links": [],
            "attachments": []
        }
    }
}