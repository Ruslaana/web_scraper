{
    "version": "1.0",
    "document": {
        "id": 13831,
        "title": "Endnu et datacenterbyggeri til trecifret millionbeløb går i gang",
        "content": "Onsdag slog portene op til byggepladsen for endnu et datacenter i Danmark, som skal være med til at trække også internationale kunder til landet og udnytteden strategiske beliggenhed ved de internationale datamotorveje og den gode adgang til grøn strøm. Det er Interxion, som går i gang med at bygge endnu 14.000 nettokvadratmeter i Industriparken i Ballerup vest for København – en investering på et større, trecifret millionbeløb. Det nye datacenter bliver nabo til det nuværende på omkring 7.000 nettokvadratmeter. Det skal tages i brug i 2022. Interxion driver i dag to datacentre i Ballerup og Valby, hvor en række af landets største virksomheder samt offentlige myndigheder opbevarer og håndterer deres data. Selskabet har hovedkontor i Holland ogblev i oktober 2019 købt af det amerikanske investeringsselskab Digital Realityfor 56 milliarder kroner. »Vi ser et stigende behov for den service, som vi tilbyder. En del hyperskalavirksomheder som Google og Facebook er i gang i Danmark. De driver de store, bagvedliggende fabrikker med specialiserede og dedikerede lagerfaciliteter. Vi er derimod en slags logistikcentral, hvor man – i overført betydning – pakker, forbereder og omlaster containerne, inden de enten sendes af sted lokalt eller langt væk,« siger Peder Bank, der er nordisk direktør for Interxion. Han kalder det nye byggeri for »en signifikant investering på i hvert tilfælde et trecifret millionbeløb«. Datacenteret i Ballerup blev senest udvidet med 600 kvadratmeter i november 2019 og har kostet 278 millioner kroner. FAKTADe hemmelige kræfter bag det heleEt datacenter er et kæmpe lagerrum fyldt med store computerservere, som håndterer de enorme mængder af data, der suser af sted, når vi alle bruger de mange netbaserede tjenester som e-mail, streaming, musik, netlager til vores billeder, dokumenter og andre data samt meget andet. Jo kortere afstand der er til nærmeste datacenter, jo bedre forbindelser og højere hastighed arbejder man med.Datacentrenes maskineri udvikler en masse varme, fordi de mange computerkræfter arbejder hele tiden. Den varme vil man gerne – i stedet for blot at åbne et vindue og sende den ud – kunne lede ud i omkringliggende varmesystemer, så den f.eks. kan genbruges i nærliggende villaområder.I Danmark forventer Energistyrelsen, at datacentre i 2030 vil stå for 16,5 procent af Danmarks samlede, årlige energiforbrug, svarende til 7,1 terawattimer eller 1,8 millioner danske husholdningers forbrug mod nul i dag.Dansk Energi har beregnet, at de ekstra strømmængder vil kræve opførelsen af enten 700 nye vindmøller på land eller 200 havvindmøller. I dag står der 6.214 møller i Danmark – de 509 er havmøller, 4.137 er større møller, og 1.568 er mindre husstandsmøller.Datamængderne kræver ordentlige transportveje frem til datacentrene. Derfor udbygges de lynhurtige fibernet, som kan transportere data i topfart, overalt i Danmark, og der etableres nye og kraftigere søkabler til udlandet, da datastrømmen er international, og f.eks. datacentrene skal kunne aflaste hinanden.FOLD UD Datacentre er store haller med kæmpecomputere, som virksomheder og myndigheder kan leje sig ind på i stedet for selv at skulle have og stå for egne servere. Det er et marked i stor stigning. Men datacentre kan også – som hos Interxion – være de centrale, digitale knudepunkter, hvor man anbringer sine egne servere. Det eksplosivt stigende dataforbrug over nettet øger behovet for, at virksomheder kan sætte deres egne servere op i knudepunkterne, hvor de let kan kobles til de tjenester, som virksomhederne bruger, heriblandt de store platforme som Amazon Web Services, IBM, Microsoft Azure, Google og Oracle. Samtidig sikrer man sig at være så tæt som muligt på datamotorvejene, hvor der er kapacitet og høje hastigheder. Streamingtjenester, sociale medier og andre tjenester på nettet har samtidig brug for serverkraft og bygger ikke nødvendigvis egne datahaller for at betjene det nordeuropæiske marked, men vælger i stedet at leje serverplads i datacentrene. Flere af giganterne klarer dog sig selv.Google åbnede mandag i denne uge første del af sit nye datacenter i Taulovved Fredericia. Det er bygget for at håndtere Googles egne mange nettjenester, ligesomFacebook for et år siden åbnede et datacenter ved Odensefor at have mere computerkraft til rådighed. Apple bygger ved Viborg. Danmark – og Norden – ligger strategisk godt på de internationale datamotorveje og er samtidig attraktiv på grund af adgangen til grøn strøm og det veludbyggede fjernvarmenet, som kan aftage meget af overskudsvarmen fra datacentrene, påpeger Peder Bank, der er nordisk direktør for Interxion og her står i en af datacenterhallerne, hvor de mange computerhestekræfter arbejder døgnet rundt.Fold sammenLæs mere »Norden har vist sig at være et godt sted at lægge datacentre. Det, der tiltrækker de store, tilbyder vi til laget lige derunder. Norden er et godt marked, fordi vi køber og bruger meget på disse kanter. Samtidig er vi et godt og grønt sted med spændende løsninger og har først og fremmest rigelig adgang til vedvarende energi,« siger Peder Bank. I Ballerup har Interxion siden 2016 haft et godt samarbejde med Vestforbrændingen, som aftager den overskudsvarme, som de mange computerhestekræfter skaber. Også det nye datacenter vil indgå i samarbejdet. I Stockholm bruges overskudsvarmen fra Interxion til opvarmning af 10.000 lejligheder. Datacentre er kendt som storslugere af strøm. Fuldt udbygget vil Interxions nye bygning i Ballerup have et strømforbrug på 22 megawatt. Derfor er der skarpt fokus på at købe grøn strøm og udnytte varmen fra computerne til noget fornuftigt gennem det veludbyggede fjernvarmenet i Danmark. »Vi gør os hele tiden mange tanker om energiforbruget. Det er ofte kundernes udstyr, der står hos os, så vi er ikke herre over det, men vi driver datacentrene så effektivt som muligt. Når økonomi og miljø går hånd i hånd, er det hele bare dobbelt så godt. Vi findes jo, fordi nogen efterspørger vores service – nogen bruger data. Skulle vi stoppe med at bruge energi i datacentrene, skulle vi stoppe med at bruge data. Men mange af de brugte data er med til at spare energi, når vi f.eks. kan tale sammen i stedet for at mødes,« siger Peder Bank. Han forventer at få både danske og udenlandske kunder i det nye datacenter, hvor cirka halvdelen af de 14.000 kvadratmeter skal bruges til infrastruktur, resten – i tre etager – til kunderne. Den første etage på 2.300 kvadratmeter skal åbne til foråret 2022. Her vil der anslået være plads til omkring 50.000 fysiske servere. Fuldt udbygget vil det nye datacenter beskæftige 20-30 ansatte, hovedparten fra Interxion selv, men også kunderne har nogle fasttilknyttede medarbejdere på stedet. ",
        "metadata": {
            "source": "https://www.berlingske.dk/virksomheder/endnu-et-datacenterbyggeri-til-trecifret-millionbeloeb-gaar-i-gang",
            "image_url": "https://berlingske.bmcdn.dk/media/cache/resolve/image_x_large/image/136/1362658/23595803-pix-interxion1.jpg",
            "publication_time": "Onsdag d. 02. december 2020, kl. 07.00",
            "author": "Thomas Breinstrup",
            "related_links": [],
            "attachments": []
        }
    }
}