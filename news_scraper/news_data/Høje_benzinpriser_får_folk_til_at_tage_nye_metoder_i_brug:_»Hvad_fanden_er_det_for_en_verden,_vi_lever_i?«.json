{
    "version": "1.0",
    "document": {
        "id": 12137,
        "title": "Høje benzinpriser får folk til at tage nye metoder i brug: »Hvad fanden er det for en verden, vi lever i?«",
        "content": "Et fænomen breder sig nu, hvor flere bilejere melder om stjålen benzin. Og måden, det bliver gjort på, er særlig opsigtsvækkende. TV 2 skriver, at en borger i Aarhus tirsdag formiddag kom ud til sin grå Peugeot 208 og skulle købe blomster til sin mor, der fyldte 80 år. Men da hun skulle starte bilen, viste benzinmåleren nul og lyste rødt. Det vakte stor forundring hos ejeren, Marianne Lykke Bukhave, som havde fyldt tanken aftenen inden. Hun lagde mærke til, at der lå benzin under bilen. Ved nærmere inspektion fandt hun i bilens benzintank et stort hul, der var boret for at tappe de dyre dråber. »Hvad fanden er det for en verden, vi lever i?«, siger Marianne Lykke Bukhave, som er frustreret og chokeret over, at nogen kan finde på at gøre sådan noget. Hun mener selv, at de høje benzinpriser, som nu har sneget sig op på omkring 18 kroner literen, kan forklare sagen. TV 2 har talt med Jakob Kahr, der ejer Kvik Center Randers og Risskov. Han blev ringet op af Marianne Lykke Bukhave, og han siger, at det ikke er et enkeltstående tilfælde. Han har set lignende tilfælde otte gange i år, og normalt sker det yderst sjældent. Han fortæller også til mediet, at størstedelen af sagerne har lignet yderst professionelt arbejde. Hullerne har været snorlige og er blevet lavet fuldstændig bevidst. Når Marianne Lykke Bukhave og andre skal rette op på problemet, så er det slet ikke muligt at reparere tanken med hul i. Der skal en helt ny tank til – og de er i restordre for tiden. Jakob Kahr siger til TV 2, at det på nuværende tidspunkt tager seks til otte uger at få benzintanke leveret fra udlandet, og flere mekanikere har svindende lagre. En ny tank kan koste op mod 12.000 kroner, og der er ikke meget, bilejere kan gøre for at sikre, at det ikke sker for dem. »Der er ikke nogen måde at sikre sin egen tank på. Jo, du kan selvfølgelig stille bilen i soveværelset og låse døren, men det er jo de færreste, der vælger den løsning,« siger Jakob Kahr til TV 2. TV 2 Østjylland har kontaktet Østjyllands Politi, som oplyser, at det har modtaget 43 anmeldelser om tyveri og benzin og olie siden februar, hvoraf en stor andel kommer fra borgere i og omkring Randers. Sidste år i samme periode modtog politiet 15 anmeldelser. Berlingske har kontaktet Københavns Vestegns- og Københavns Politi for at høre, om benzintyveri også er noget, der sker i hovedstaden. På nuværende tidspunkt kan vagttelefonerne ikke oplyse om det, da de ikke sidder med det fulde overblik.",
        "metadata": {
            "source": "https://www.berlingske.dk/indland/hoeje-benzinpriser-faar-folk-til-at-tage-nye-metoder-i-brug-hvad-fanden-er",
            "image_url": "https://berlingske.bmcdn.dk/media/cache/resolve/image_x_large/image/155/1556593/24113937-til-arkiv---bil-4.jpg",
            "publication_time": "Lørdag d. 04. juni 2022, kl. 10.02",
            "author": "Nina Schaumann",
            "related_links": [],
            "attachments": []
        }
    }
}