{
    "version": "1.0",
    "document": {
        "id": 17316,
        "title": "Genhør med de høje C’ers gud",
        "content": "Den hvide klud kom sig af et tilfælde: Luciano Pavarotti led i lang tid af sceneskræk og kampsvedte sig gennem sine forestillinger. Skrækken blev for meget en dag i februar 1973. Pavarotti skulle optræde i Missouri og tog en klud med ind på scenen. Den forblev hans visuelle signatur resten af karrieren – lige fra velmagtsdagene til den store koncert under VM i fodbold i 1990 og tiden med De Tre Tenorer. Blev skrækken ligefrem værre med årene? Skulle han leve op til sit ry som verdens største tenor? Kunne kongen af de høje C’er præstere de toptoner, alle sad og ventede på? Decca fejrer 50-året for Pavarottis pladedebut med en ambitiøs genudgivelse af hans indspilninger. Første boks er på gaden mandag og dækker hans første årti i studiet. Resten vil efter planen komme i 2015 og 2016.  Når man har talt med Pavarotti selv, forstår man betydningen af de tidlige år. Berlingske traf ham kort før hans død i 2007. Tenorstjernen var syg, tydeligt tunghør og for længst borte i blikket. Samtlige hår i hans hoved var farvet kulsort og gav mindelser om Djengis Khan. Men når man spurgte til det største øjeblik i hans karriere, vågnede han op. Blikket vendte tilbage fra de døde. Et smil tegnede sig. »Største øjeblik var 29. april 1961,« sagde han så. »Det var den aften, jeg debuterede. Det var den aften, jeg blev tenor.« Begivenheden blev skelsættende af gode grunde. Luciano Pavarotti kom fra yderst små kår i Modena i det norditalienske. At han skulle få en fremtid og ende hovedrig, stod langt fra skrevet i efterkrigstidens stjerner. Faderen var bager og havde selv en underskøn sangstemme, men turde ikke satse på et liv i musikkens tjeneste. Moderen arbejdede på tobaksfabrik som en anden Carmen og havde i øvrigt sopranen Mirella Frenis mor som kollega. Freni fik også en karriere kloden rundt og forblev Pavarottis trofaste veninde alle årene. En af de mest bevægende indspilninger på Deccas boks er operaen »La bohème« med de to barndomsvenner:  Berlinerfilharmonikerne leverer musikken. Herbert von Karajan herser med dirigentstokken. Og da man engagerede Pavarotti, krævede han straks Mirella Freni til den kvindelige hovedrolle. Lyden gløder og gnistrer. For sønnen fulgte ikke i faderens fodspor. Pavarotti sagde ja til sin sølvstemme og fik gratis undervisning hos den lokale musiklærer. Han gik også i biografen og så alle Mario Lanzas film – den amerikanskfødte tenor forblev hans idol livet igennem. Men ikke alt var i orden. Den vordende verdenstenor udviklede allerede i studieårene en knude på stemmelæberne. Han tog en stor beslutning og satsede på en karriere som målmand i stedet for. Hvis noget kunne optage Pavarotti til det sidste, var det fodbold. Og den beslutning gjorde hele forskellen! I samme sekund han tog den, mærkede han dyb lettelse i hele kroppen. Knuden var straks efter væk igen og gav plads for en karriere af de største. Pavarotti vendte ofte tilbage til den opdagelse fra hans unge år: At nøglen til velvære og sunde funktioner hedder afspænding. At den smukke stemme er den naturlige stemme. Hans professionelle karriere begyndte så 29. april 1961 på teatret i lille Reggio Emilia. Altså den aften han »blev tenor«. Og den fortsatte på de største scener i operaens verden: På statsoperaen i Wien, på den kongelige opera i London, på La Scala i Milano med det krævende og lidet hensynsfulde publikum. Men det lignede ikke umiddelbart en kometkarriere. Han arbejdede hårdt og var stadig ikke noget kendt navn på klodeplan.  Da han omsider nåede berømmelsens tinder, da han sang i Caracallas Termer under VM i fodbold, da han turnerede med José Carreras og Plácido Domingo i De Tre Tenorer og gik for millioner pr. aften – da var han allerede på vej ned. En vigtig grund til hans karrieres zigzag var de mange aflysninger. Kongen af det høje C blev hurtigt kendt som »The king of cancellations«. Når hans nerver eller næsen for de stadig højere honorarer satte ind, sagde han fra. Ikke sjældent i sidste øjeblik før en premiere. Så op mod en tredjedel af Pavarottis arrangementer var i perioder uden Pavarotti. Flere operahuse droppede af samme grund videre aftaler med ham. En amerikansk scene gav ham forbud for livet. Når han endelig dukkede op, leverede han til gengæld varen. Han forblev også overordentlig aktiv i pladestudiet og har indspillet flere roller end de fleste. Deccas store fejring af det første årti alene er på hele 27 CDer. Og hans meget karakteristiske klang havde gjort ham genkendelig overalt. Luciano Pavarotti endte som ambassadør nummer ét for den sangstil, man kalder bel canto. I sidste ende for italiensk kultur i almindelighed. Da han døde af kræft, dukkede statsledere og kendte fra alle sider af kulturlivet op til begravelsen. Tre jagerfly dækkede himlen med røg i italienske farver. Pavarotti var blevet folkehelt og nationalt ikon. Hans karakteristiske klang, ja. En stemme som Pavarottis er rigtignok født smuk. Men den skal samtidig plejes i en uendelighed. Og den skal kalibreres. Pavarotti blev efter sigende aldrig ret god til noder. Han kendte til gengæld sin strubes mekanik og var overordentlig bevidst om dens rette brug. Man kan sommetider se ham bevæge læberne lige midt på en høj tone. Man kan endda høre ham synge den på en helt forkert vokal. Sangere må hele tiden tage beslutninger af den slags. Alt sammen for klangen på den ene tones skyld. Luciano Pavarotti havde sjovt nok ikke hovedrollen altid – hverken på ældre eller nyere indspilninger. Men han kastede glans over enhver besætning uanset. Selv som biperson. Tag bare den kontroversielle udgave fra 1970 af Verdis i forvejen vanskelige »Macbeth«: Det mandlige hovedparti synges af Dietrich Fischer-Dieskau, der ellers gjorde sig bedst i mere muntre roller og romancer. Det kvindelige hovedparti er overladt græske Elena Suliotis, der mere eller mindre ødelagde sin stemme på opgaven. Så tak for Luciano Pavarottis entré! Han synger den lille og alligevel så vigtige rolle som Macduff. Altså hofmanden, der med rette mistænker Macbeth for magtbrynde og i sidste ende myrder ham. På én gang operaens skurk og eneste helt. Et svært og tvetydigt parti. Sunget med hele den smerte, som kun manden fra Modena ejede. Og når han så står med den store hovedrolle, bliver ord aldeles fattige. Han er i de tilfælde bedre end alle andre tenorer dengang. Bedre end selv den største kollega i studiet. Lad igen den legendariske indspilning af »La bohème« være et godt eksempel: Den regnes af mange som nummer ét blandt hundreder. Også fordi Mirella Freni er på højden af sin karriere som stakkels Mimi. Men ikke engang veninden med de mange facetter i stemmen slår Pavarottis rigdom. I samme sekund han tager hul på »Så kold den lille hånd«, falder stemningen ligesom på plads. Alt blegner ved siden af hans ufattelige overskud på klangkontoen. Boksen fra Decca byder på 11 hele operaer fra hans unge år. Mange med nogle af pladehistoriens stærkest besatte roller. Indspilningen af »Regimentets datter« er for eksempel den berømte med Joan Sutherland i titelrollen og dermed den vildeste vanvidslatter i »Le jour nassait dans le bocage«. Hør den og grin med. Eller nyd den helt uforglemmelige optagelse fra 1967 af Verdis rekviem. Ingen har vel sunget det tenorparti bedre. Deccas fejring er guld i den retning. Kun det rent fysiske format virker lettere vanvittigt. Sættet er på størrelse med en LP og skal sikkert minde om en LP. De enkelte CDer sidder så i lommer med tre eller fire i hver og må pilles ud med to fingre. Hvis man så meget som åbner for et hurtigt kig i bookletten med de fine handlingsreferater, må det meste af ens sofa i brug. Aldeles ubekvemt, uhåndterligt og uoverskueligt. Og især helt unødvendigt. Men igen. Selv paradiset havde som bekendt en slange. At høre sættets 24 skiver plus de tre med diverse arier og koncertoptagelser forbliver en himmel af syndig smuk strubekunst. Luciano Pavarottis unge indspilninger er det salige ekko af en opgangstid: Teknisk set ubesværede, musikalsk set ultimative – og hjertemæssigt sprængfarlige. Hvem: Luciano Pavarotti med div. solister, kor og orkestre. Hvad: Hele operaer af Bellini, Donizetti, Puccini samt Verdis rekviem m.m. Hvad: 27 CDer på Decca.",
        "metadata": {
            "source": "https://www.berlingske.dk/musikanmeldelser/genhoer-med-de-hoeje-c-ers-gud",
            "image_url": "https://berlingske.bmcdn.dk/media/cache/resolve/image_x_large/image/46/460750/7283541-lucianojpg.jpeg",
            "publication_time": "Fredag d. 04. april 2014, kl. 22.30",
            "author": "Søren Schauser",
            "related_links": [],
            "attachments": []
        }
    }
}