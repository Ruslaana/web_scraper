{
    "version": "1.0",
    "document": {
        "id": 4627,
        "title": "I 165 år har Zoo været lukket land om aftenen. Nu kan du spise tarteletter med løverne",
        "content": "Har du nogensinde spist tarteletter med udsigt til løver og flamingoer? Det er der i virkeligheden nok ikke særlig mange, der har. Men nu kan man komme til det. For første gang i Zoologisk Haves historie kan man nu flere gange om ugen komme forbi for at spise efter lukketid, hvis man skal have sig et måltid mad, mens mørket falder på. Normalt lukker haven klokken 17, og kun til Kulturnatten er der åbent til sent. Det er restaurant Kjærbøllings Hus, der ligger i Zoologisk Have, der åbner for aftenservering i de dyriske omgivelser. Der er åbent i restauranten fra onsdag til lørdag fra klokken 17-22. Der er desuden åbent til frokost også. Restauranten byder på klassiske retter som tarteletter, tatar, tærte og wienerschnitzel. Kjærbøllings Hus er drevet af Norrlyst-koncernen, der driver flere restauranter i København. De, står bag Væksthuset i Operaparken, Tårnet på Christiansborg ogRestaurant Theo. Det kræver ingen billet til Zoologisk Have at spise på restauranten. Efter lukketid er der ingen adgang til selv haven, men fra restaurantens terrasse og vinduer er der udsigt til blandt andet løver og flamingoer som nærmeste bordherrer og damer. Første aften, der holdes åbent, er 23. oktober.",
        "metadata": {
            "source": "https://www.berlingske.dk/gastronomi/i-165-aar-har-zoo-vaeret-lukket-land-om-aftenen-nu-kan-du-spise",
            "image_url": "https://berlingske.bmcdn.dk/media/cache/resolve/image_x_large_vertical/image/184/1849789/24818354-pr.jpg",
            "publication_time": "Onsdag d. 23. oktober 2024, kl. 19.27",
            "author": "Stine Hansen",
            "related_links": [],
            "attachments": []
        }
    }
}