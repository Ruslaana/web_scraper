{
    "version": "1.0",
    "document": {
        "id": 19026,
        "title": "Svømmeklub får 25.000 kr. i bøde for dødsulykke",
        "content": "Ringsted Svømmeklub har fået en bøde for den ulykke, der den 29. april i år var årsag til en 12-årig piges død. Ulykken skete, da et to meter højt træningstårn væltede ned over den 12-årige pige, der lå og trænede på gulvet. Men det var ikke første gang, at træningstårnet væltede. Faktisk havde bestyrelsen efter det første uheld med maskinen på et møde besluttet, at den skulle sikres og fastspændes med kæder. Det var dog ikke ført ud i livet endnu, og det lagde anklagemyndigheden særlig vægt på. - Det vi lagde vægt på var, at der havde været en tidligere episode, hvor maskinen var væltet. Vi lagde vægt på, at de havde udvist voldsom uagtsomhed, siger politifuldmægtig ved Midt- og Vestsjællands politi Susanne Bluhm. Bøden på 25.000 kroner er kutyme i den type sager. Svømmehallen er dømt for overtrædelse af arbejdsmiljøloven, men der er ikke sigtet enkeltpersoner i sagen. Sagen er afgjort efter politiets efterforskning og tilbagemeldinger fra arbejdstilsynet.",
        "metadata": {
            "source": "https://www.berlingske.dk/samfund/svoemmeklub-faar-25.000-kr.-i-boede-for-doedsulykke",
            "image_url": "https://berlingske.bmcdn.dk/media/cache/resolve/image_x_large_vertical/image/71/716713/4034882-ringsted-svmmehal.jpg",
            "publication_time": "Onsdag d. 24. august 2011, kl. 11.57",
            "author": "Agnete Finnemann Scheel",
            "related_links": [],
            "attachments": []
        }
    }
}