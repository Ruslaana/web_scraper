{
    "version": "1.0",
    "document": {
        "id": 20059,
        "title": "Milan fyrer Seedorf og erstatter ham med italiensk målræv",
        "content": "AC Milan har fyret klubbens hollandske cheftræner Clarence Seedorf efter mindre end fem måneder i spidsen for 'Rossoneri'. I samme ombæring offentliggjorde den italienske fodboldklub mandag Seedorfs efterfølger, og det bliver ingen ringere end måltyven og klubikonet Filippo Inzaghi, skriver AC Milan på klubbens hjemmeside. Clarence Seedorf formåede kun at føre AC Milan frem til en ottendeplads i Serie A, og det var altså ikke nok til at indfri forventningerne i klubben, som nu har afskediget den tidligere Milan-spiller. I sin tid som cheftræner vandt Clarence Seedorf 11 ud af 19 kampe, og samlet set sluttede den traditionsrige klub 45 point efter Juventus, der vandt det italienske mesterskab. Den nye cheftræner Filippo Inzaghi har skrevet under på en kontrakt, der gælder til 2016. Siden angriberen indstillede sin aktive karriere, som størstedelen af tiden har været hos AC Milan, har han blandt andet været ungdomstræner i klubben. Den 40-årige italiener nåede at score 73 mål i 202 kampe for AC Milan. Tidligere har han blandt andet spillet i Juventus, Atalanta og Parma.",
        "metadata": {
            "source": "https://www.berlingske.dk/sport/milan-fyrer-seedorf-og-erstatter-ham-med-italiensk-maalraev",
            "image_url": "https://berlingske.bmcdn.dk/media/cache/resolve/image_x_large/image/84/845296/7430387-fbl-ita-serie-a-as-roma-ac-mil.jpeg",
            "publication_time": "Mandag d. 09. juni 2014, kl. 15.38",
            "author": null,
            "related_links": [],
            "attachments": []
        }
    }
}