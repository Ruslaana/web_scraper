{
    "version": "1.0",
    "document": {
        "id": 21828,
        "title": "Ansigtspleje er rykket ind på børneværelset. Nu sætter stor svensk apotekskæde aldersgrænse på bestemte produkter",
        "content": "En stor svensk apotekskæde har netop taget nye retningslinjer i brug. Fremover vil det derfor ikke være muligt for børn, der er under 15 år gamle, at købe en række hudplejeprodukter i Apotek Hjärtet. Det sker, efter at en række danske og udenlandske medier –blandt andre Berlingske– har beskrevet en trend, hvor børn i stigende grad bruger hudpleje, som kan være forbundet med alvorlige risici. Tendensen bekymrer den store svenske apotekskæde, som nu vil »gå forrest« og arbejde mod det, den kalder et »usundt ideal« for unge. Hudpleje er meget individuel, påpeger chefapoteker på Apotek Hjärtet Annika Svedberg i enpressemeddelelseog slår én ting fast: »Men at bruge avanceret hudpleje, der for eksempel skal forebygge rynker og give en mere jævn farve, er ikke noget, et barn har brug for.« Hun tilføjer: »I de tilfælde, hvor et barn har en hudsygdom, som for eksempel børneeksem, kan nogle produkter også være med til at gøre det værre eller genaktivere det.« Børn og unge bruger i stigende grad både store summer og meget tid på komplicerede hudplejerutiner. Det er især de ni til 14-årige,der har taget tendensen, der stammer fra sociale medier, til sig. Internettet har døbt dem »Sephora-børn«. Deres mål er en »glaseret« hud. Men på vejen derhen advarer eksperter om, at børnene risikerer at smøre sig til skader, der i værste fald kan følge dem for altid. »Børn har oftest en meget fin hud, og de har slet ikke brug for alle den her slags produkter,« har Jørgen Serup, der er professor og overlæge på Bispebjerg Hospitals hudklinik, tidligere sagt til Berlingske. Inspirationen til hudplejen kommer fra store youtubere, instagrammere og tik-tokkere, der ofte er en del ældre end de børn, der også ser med. Ingredienslistenkan være lang og kræver noget a la dobbeltrens, ansigtsscrub, læbeeksfoliering, et fugtgivende serum, C-vitamin, hyaluronsyre, niacinamide, øjencreme, retinol, fugtighedscreme, et øjenvippeserum og læbemaske. Det er ifølge Jørgen Serup »helt vanvittigt«: »Det vil jeg advare imod på det kraftigste. Hvis man har en normal hud, som langt de fleste børn har, er det slet, slet ikke noget, man har brug for.« I praksis kommer de nye retningslinjer på Apotek Hjärtet til at fungere som en rettesnor for personalet i de mange apoteker rundt om i Sverige. Unge, der rent faktisk har brug for produkterne af den ene eller anden grund, skal dog stadig have mulighed for at købe dem. Det er resten, der skal holdes hen. »Det kan være svært for børn at vurdere effekten og de potentielle konsekvenser ved avancerede hudprodukter. Aldersgrænsen giver os mulighed for at rådgive om sunde rutiner ud fra behov og ikke idealer, både til forældre og børn,« siger Annika Svedberg. Her kan du se listen over ingredienser eller produkter, som børn og unge teenagere ikke længere bare må købe i den svenske apotekskæde. I den Danske Apotekerforeningen er de ikke kendt med, at et lignende initiativ er på vej i Danmark. Her er man heller ikke bekendt med, at apotekerne oplever, at børn og unge under 15 år i stort tal kommer ind for at købe hudplejeprodukter. »Generelt er det da vores formodning, at de sundhedsfagligt uddannede medarbejdere på apotekerne vil fraråde unge at købe for eksempel rynkecreme. For det giver jo ingen mening at sælge det til en 14-årig,« oplyser foreningen i et skriftligt svar. Berlingske har også spurgt Matas og Normal, om de kunne finde på at indføre lignende retningslinjer, men ingen af dem er vendt tilbage endnu.",
        "metadata": {
            "source": "https://www.berlingske.dk/indland/ansigtspleje-er-rykket-ind-paa-boernevaerelset-nu-saetter-stor-svensk",
            "image_url": "https://berlingske.bmcdn.dk/media/cache/resolve/image_x_large/image/177/1777345/24665114-to-go-with-afp-story-philippines-beauty-lifestyle.jpg",
            "publication_time": "Torsdag d. 21. marts 2024, kl. 13.09",
            "author": "Anne Meisner Synnestvedt",
            "related_links": [],
            "attachments": []
        }
    }
}