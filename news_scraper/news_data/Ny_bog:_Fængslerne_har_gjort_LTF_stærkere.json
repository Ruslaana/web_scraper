{
    "version": "1.0",
    "document": {
        "id": 3735,
        "title": "Ny bog: Fængslerne har gjort LTF stærkere",
        "content": "De danske fængsler har spillet en afgørende rolle for, at banden Loyal to Familia (LTF) er blevet etableret og siden har indledt en aggressiv ekspansionsstrategi, der har ført til bandekrige i både København og Aarhus. Sådan lyder en af konklusionerne i den nye bog »Omar – og de andre«, som sociolog Aydin Soei står bag. Bogen bygger på interview med personer fra det kriminelle miljø, samt med politi og kriminalpræventive medarbejdere i de pågældende kommuner.  »Fængslerne hjælper til, at banderne breder sig som ringe i vandet på tværs af geografiske skel. Det har vi ikke set før,« siger han. Ræsonnementet er, at LTF meget bevidst har skabt kontakter og alliancer med indsatte fra andre landsdele, så banden efterfølgende har haft et netværk og dermed lettere kunnet etablere sig det pågældende sted. Hos både Fængselsforbundet og Kriminalforsorgen genkender man, at indsatte forsøger at skabe netværk i fængslerne. Det har kriminelle, ifølge Aydin Soei, gennem en årrække forsøgt, når de går op og ned ad andre indsatte på gårdture og i fælleslokalerne. Det nye er, at de kontakter udnyttes og bruges aktivt til at ekspandere til nye områder, påpeger han. LTF kom for alvor på alles læber, da banden sidste år spillede en nøglerolle i de bandekrige, der hærgede i Aarhus og København. Med sin aggressive fremfærd og massive rekrutteringskampagne kom gruppen i konflikt med lokale grupperinger i begge byer, hvilket førte til adskillige skyderier på åben gade. I København alene blev der i 2017 registreret 42 skyderier relateret til konflikten, herunder tre med dødelig udgang. Konflikterne har ført til, atomkring 440 bandemedlemmer inden sommerferien var bag tremmer. Det er historisk mange bandemedlemmer, der i dag sidder bag tremmer, har justitsminister Søren Pape Poulsen (K) flere gange med tilfredshed slået fast. Justitsministeriet har tidligere oplyst, atomkring 150 af dem er varetægtsfængslede eller dømte LTFere. Aydin Soei bemærker, at det selvfølgelig er nødvendigt at fængsle de kriminelle bandemedlemmer, der skyder i gaderne, men at »der ligger et paradoks i, at dem, der vil det, aktivt og i stigende grad benytter fængslerne til at rekruttere muskelkraft til banderne og til at rykke op i geledderne«. Sociolog, journalist og forfatter Aydin Soei har gennem de seneste ti år skrevet fire bøger om kriminalitetstruede unge i udsatte boligområder, bl.a. omkring Blågårds Plads på Nørrebro.Fold sammenLæs mereFoto: Asger Ladefoged. LTF blev etableret i efteråret 2012 af bandeleder Shuaib Khan, mens han afsonede en længere fængselsdom. Kilder har til Berlingske beskrevet, hvordan Khan fra begyndelsen var optaget af, at LTF skulle blive Danmarks største gadebande, og han læste derfor alt fra Napoleon til Sun Tzus »Kunsten at føre krig« for at lægge en strategi. Derudover opsøgte han ifølge Aydin Soei andre indsatte fra områder i og omkring København for at sikre opbakning til sin nye gruppering. Derfor var det en sammenslutning af kriminelle fra Blågårdskvarteret på Nørrebro, Tingbjerg, Kokkedal, Nivå, Skovlunde og Ballerup, der i slutningen af 2012 dannede LTF. »Fængslerne har haft en afgørende betydning for, at LTF – som Justitsministeriet nu forsøger at forbyde – overhovedet blev dannet,« siger Aydin Soei. Sociologen fortæller, hvordan LTF har brugt fængslerne som en »rekrutteringsanstalt« bl.a. forud for etableringen af en LTF-afdeling i Aarhus i foråret 2017. FAKTABlå bog: Aydin SoeiAydin Soei (født 1982) er sociolog, forfatter og journalist.Han har gennem de seneste ti år skrevet fire bøger om kriminalitetstruede unge i udsatte boligområder.Han er bosat på Nørrebro, hvor flere af bøgerne tager deres udgangspunkt, og hvor han har fulgt de kriminalitetstruede unge og bandernes udvikling tæt.Derfor afholder han også jævnligt oplæg for kriminalpræventive medarbejdere, politi og i folkeskoleklasser i udsatte boligområder.FOLD UD Aydin Soei (født 1982) er sociolog, forfatter og journalist. Han har gennem de seneste ti år skrevet fire bøger om kriminalitetstruede unge i udsatte boligområder. Han er bosat på Nørrebro, hvor flere af bøgerne tager deres udgangspunkt, og hvor han har fulgt de kriminalitetstruede unge og bandernes udvikling tæt. Derfor afholder han også jævnligt oplæg for kriminalpræventive medarbejdere, politi og i folkeskoleklasser i udsatte boligområder. Fængslede medlemmer af LTF lavede angiveligt en alliance med lokale kriminelle fra Bispehaven i Aarhus, der ligeledes afsonede. En aftale, der betød at LTFere fra København og omegnskommunerne fredag i Kristi Himmelfartsferien 2017 markerede bandens tilstedeværelse i Aarhus-bydelen med en stor åbningsfest. Den aggressive fremfærd provokerede lokale kriminelle, der organiserede sig som »Brabrandgruppen«, og den første bandekrig i Aarhus’ historie brød ud. Konflikten, der kulminerede sidste sommer, førte til adskillige skyderier på åben gade, bevidste påkørsler og masseslagsmål. LTFs tilstedeværelse i Aarhus blev dog kortvarig. Bandens tilbagetog blev manifesteret, da en af de lokale kriminelle, der ifølge Aydin Soei havde spillet en nøglerolle i alliancen med LTF, blev brutalt overfaldet og fik det ene øre revet halvt af – ifølge flere medieri et internt opgør, fordi manden ønskede at forlade LTF. Hos Fængselsforbundet bekræfter formand Kim Østerbye, at kriminelle indsatte forsøger at skabe netværk på kryds og tværs.  »I begyndelsen forsøgte vi at sprede LTFerne ud over mange fængselsafdelinger. Dengang sad han (bandeleder Shuaib Khan) jo selv inde, så der har han også kunnet orkestrere det forholdsvist nemt.« Siden slutningen af 2015 har LTFerne dog været samlet på særlige LTF-fokusafdelinger, og det er derfor ifølge Kim Østerbye blevet vanskeligere for gruppen at rekruttere i fængslerne. »Men jeg er ikke i tvivl om, at flere af dem vi kalder gråzonefanger – altså fanger, som kan være banderelaterede, men ikke er registreret i det nationale banderegister, og som derfor ikke sidder på bandeafsnit – også arbejder for banderne,« siger han. Samme toner kommer fra Kriminalforsorgen, hvor man ligeledes har set eksempler på, at gråzonefanger løber ærinder og forsøger at skabe nye, brugbare netværk for bandegrupperinger. Man har derfor i år indført nye regler, så man nemmere kan flytte de pågældende fra åbne fængsler til lukkede bandeafsnit, hvis man får mistanke om, at de sympatiserer med en bande- eller rockergruppering, fortæller sikkerhedschef Lars Rau Brysting. Har I som kriminalforsorg været opmærksomme nok på at forsøge at forhindre, at LTF voksede i fængslerne? »Vi har etableret fokusafdelinger og på den måde sørget for at skærme andre indsatte fra LTF, så det synes jeg, vi har. Du kan spørge, om LTFerne har haft mulighed for at tale med andre indsatte, og ja, det har de nok, for det har indsatte i danske fængsler i en vis udstrækning, men det regime, vi har over for LTF-indsatte, er meget restriktivt,« siger sikkerhedschefen. Når medlemmer af LTF har haft held til at vokse ved bl.a. at bruge fængslerne til at indgå alliancer med kriminelle nye steder i landet, skyldes det, at banden fra begyndelsen gjorde op med den klassiske forståelse af en gadebande. FAKTAHer står LTF i dagLoyal to Familia fremstår i dagsvækket sammenlignet med 2017, da banden indledte en intens rekrutteringskampagne og spillede en central rolle i bandekrigene i København og Aarhus.Siden er omkring 150 medlemmer sat bag tremmer. Det tal skal ses i sammenhæng med, at Rigspolitiet i februar vurderede, at der på landsplan var omkring 240 LTF-medlemmer.På de indre linjer er der splid. Bandens afdeling i Tingbjerg, der blev anset for en af de mest centrale sammen med Blågårds Plads-afdelingen, har forladt grupperingen, og LTF er heller ikke længere synlige i Aarhus i vest eller Malmø i øst, hvor man også forsøgte at få fodfæste.Samtidig er interessen for at komme i exit-forløb steget blandt indsatte LTFere. Mere end en tredjedel af dem afvises dog, fordideres motivation ikke anses for reel.Gruppens leder, Shuaib Khan, er desuden fraværende. Ifølge Berlingskes oplysninger har han opholdt sig udenlands det meste af året.Yderligere et potentielt hårdt slag kan vente i fremtiden, når domstolene skal tage stilling til, hvorvidt LTF kan forbydes.FOLD UD Loyal to Familia fremstår i dagsvækket sammenlignet med 2017, da banden indledte en intens rekrutteringskampagne og spillede en central rolle i bandekrigene i København og Aarhus. Siden er omkring 150 medlemmer sat bag tremmer. Det tal skal ses i sammenhæng med, at Rigspolitiet i februar vurderede, at der på landsplan var omkring 240 LTF-medlemmer. På de indre linjer er der splid. Bandens afdeling i Tingbjerg, der blev anset for en af de mest centrale sammen med Blågårds Plads-afdelingen, har forladt grupperingen, og LTF er heller ikke længere synlige i Aarhus i vest eller Malmø i øst, hvor man også forsøgte at få fodfæste. Samtidig er interessen for at komme i exit-forløb steget blandt indsatte LTFere. Mere end en tredjedel af dem afvises dog, fordideres motivation ikke anses for reel. Gruppens leder, Shuaib Khan, er desuden fraværende. Ifølge Berlingskes oplysninger har han opholdt sig udenlands det meste af året. Yderligere et potentielt hårdt slag kan vente i fremtiden, når domstolene skal tage stilling til, hvorvidt LTF kan forbydes. Bandeleder Shuaib Khan og co. organiserede sig således langt mere struktureret og hierarkisk med titler hentet fra rockerverdenen og fortolkede fra begyndelsen bandernes vanligt stærke lokale tilhørsforhold bredere. Man holdt sig således ikke til at rekruttere unge mænd fra Blågårds Plads på Nørrebro, hvor LTF har base, men henvendte sig – både i og udenfor fængslerne – også til unge kriminalitetstruede mænd fra andre områder. »Nu hvor banderne er gået bort fra at være fællesskaber bestående af unge, der er vokset op sammen, så rekrutterer de udefra, og dér er fængslerne et fremragende sted, fordi de består af andre, der både har vist, at de kan begå kriminalitet, og at de ikke er stikkere,« siger Aydin Soei. Samtidig er fængslernes rolle som »rekrutteringsanstalt« vokset de seneste ti år, fordi flere bander har kopieret LTFs professionalisering, så konkurrencen om de voldsparate unge er steget. Den brede rekruttering kan udlægges som et strategisk valg, men reelt er det en nødvendighed, når banderne vil sikre deres overlevelse. Årsagen er, atungdomskriminaliteten generelt er faldet de seneste år, så der er længere mellem de unge, der vil melde sig under bandernes faner, og samtidig er de eksisterende medlemmer typiskkun tilknyttet i en begrænset årrække, påpeger Aydin Soei. I hans optik stopper man bandernes rekruttering i fængslerne ved skarpt at sondre mellem, hvor i landet indsatte kommer fra, og opdele derefter. På den længere bane peger han på ét fokusområde, som bør opprioriteres for at få bugt med banderne. »Det kan lyde blødsødent og banalt, men på sigt er forebyggelse til banderne det eneste, der med sikkerhed virker, når det handler om at komme bandekriminalitet til livs.« Det har ikke været muligt at interviewe Rigspolitiet eller justitsministeren til denne artikel. Berlingske har også forgæves forsøgt at få en kommentar fra LTF. Bogen »Omar – og de andre« udkommer på Gads Forlag 27. august.",
        "metadata": {
            "source": "https://www.berlingske.dk/samfund/ny-bog-faengslerne-har-gjort-ltf-staerkere",
            "image_url": "https://berlingske.bmcdn.dk/media/cache/resolve/image_x_large/image/98/988667/21899982-gre.jpg",
            "publication_time": "Lørdag d. 25. august 2018, kl. 06.08",
            "author": "Anna Gottschalck",
            "related_links": [],
            "attachments": []
        }
    }
}