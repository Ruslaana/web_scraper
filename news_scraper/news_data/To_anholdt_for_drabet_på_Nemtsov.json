{
    "version": "1.0",
    "document": {
        "id": 12759,
        "title": "To anholdt for drabet på Nemtsov",
        "content": "RUSLAND: To personer er blevet anholdt for drabet på den russiske oppositionspolitiker Boris Nemtsov. Det oplyser chefen for Ruslands føderale sikkerhedstjeneste (FSB), Alexander Bortnikov, til TV-stationen Channel One Russia, skriver nyhedsbureauet Reuters. »Jeg vil gerne meddele, at det arbejde, vi har gennemført, har ført til anholdelsen af to, der er mistænkt for at stå bag forbrydelsen,« siger FSB-chefen. Det er sparsomt med oplysninger om de anholdte, men ifølge det statsejede nyhedsbureau RIA Novosti har Alexander Bortnikov meddelt, at begge de anholdte kommer fra Kaukasus-området. Han oplyser samtidig, at den russiske præsident, Vladimir Putin, er informeret om anholdelserne. 55-årige Boris Nemtsov var en arg modstander af Putin og blev skudt og dræbt fredag aften i sidste uge. Han blev skudt ned bagfra på en bro over Moskvafloden få hundrede meter fra Ruslands magtcentrum i Kreml. Putin har kaldt drabet »skamfuldt« og mener, at det har politiske undertoner. Nemtsov var vicepremierminister under tidligere præsident Boris Jeltsin i midten af 1990erne, men han blev efterfølgende kørt ud på et sidespor, da Putin satte sig på magten i Rusland. Siden da har Nemtsov været en ledende skikkelse i oppositionen, og han har været en højlydt kritiker af Ruslands involvering i krigen i Ukraine.",
        "metadata": {
            "source": "https://www.berlingske.dk/internationalt/to-anholdt-for-drabet-paa-nemtsov",
            "image_url": "https://berlingske.bmcdn.dk/media/cache/resolve/image_x_large/image/18/180083/8386156-russia-nemtsov.jpg",
            "publication_time": "Lørdag d. 07. marts 2015, kl. 10.26",
            "author": null,
            "related_links": [],
            "attachments": []
        }
    }
}