{
    "version": "1.0",
    "document": {
        "id": 13629,
        "title": "Etnisk filmcharter vækker bekymring",
        "content": "Selvom der er udbredt tilfredshed og bred opbakning i filmbranchen til Det Danske Filminstituts netop færdiggjorte charter for større etnisk mangfoldighed i dansk film, vækker initiativet også modsatrettede følelser hos flere kommentatorer, som Berlingske har talt med. Chartret er en frivillig hensigtserklæring om at styrke og udforske etnisk og kulturel mangfoldighed i dansk film, men erklæringen kan i værste fald have negative effekter ved siden af de positive, siger kritikere.   Berlingske har talt med skuespillere af anden end indfødt dansk herkomst, skuespillere der har ambivalente følelser overfor positiv særbehandling, men som ikke ønsker at lægge navn til en kritik. En undtagelse er Marijana Jankovic, som danskerne kender fra en lang række roller i film og TV-serier såsom »Arvingerne«. Hun har selv oplevet at deltage i filmcastings, hvor hun efterfølgende fik at vide, at hun ydede den bedste præstation, men at hun var for ‘mørk’ til rollen, omvendt har hun også fået roller, som en blond fregnet pige ikke ville have fået, siger hun. »Det kan være en fordel både at kunne spille »indfødt« dansker og »indvandrer-dansker«, som jeg gør,« siger Marijana Jankovic. Hun har modstridende følelser for Det Danske Filminstituts intentioner med at fremme nydanske filmkunstnere. »Det er et pokkers svært spørgsmål. Jeg tror at denne ordning kan være god for nogle af dem, der ikke endnu har fået en chance for at vise hvad deres talent kan bruges til. Men samtidig synes jeg også det er svært, for hvis man tager de uvenlige briller på, er det jo en slags racisme at udpege 150 »mørke« skuespillere, som filmbranchen skal vælge ud fra,« siger Marijana Jankovic, med henvisning til chartrets nyoprettede kartotek over skuespillere med anden etnisk herkomst.   I princippet bifalder hun de intentioner, der ligger DFIs charter, men om positiv særbehandling i al almindelighed, og i alle tilfælde, er den optimale løsning, er hun usikker på. »Jeg ville ikke selv være glad for at få en rolle, fordi der et sted er nogen der synes, at der skal være flere nydanskere i film. Jeg er lige så dansk som min nabo og jeg vil udelukkende vurderes på mit eget talent og på det hårde arbejde, jeg har udført for at slå igennem og være der hvor jeg er i dag. Og heldigvis har jeg længe været arbejdsmæssigt i en position, hvor jeg føler mig sikker på, at det er dette er de eneste grunde til, at jeg i dag får mange opgaver,« siger Marijana Jankovic, der håber at fremtiden byder på mindre snak og mere handling fra filmbranchen. Den danske dramatiker og skuespiller Hassan Preisler mener, at forslaget i værste fald kan fjerne opmærksomheden fra det han kalder et endnu bredere problem i dansk film, nemlig at filmmiljøet i al for høj grad består af folk med de samme snævre kulturkendetegn: København, kulturradikal, middelklasse og hvid. »Vi glemmer, at der findes hvide mænd på Lolland og i Nordjylland, der er stærkt marginaliserede og uden forbindelse til den kulturelle magtelite. De er lige så lidt repræsenterede i filmproduktionen som de farvede er,« siger Hassan Preisler. Positiv særbehandling af etniske minoriteter har i de fleste lande været stærkt omdiskuteret som politisk redskab, og i USA, hvor forskellige tiltag med såkaldt affirmative action er blevet sat i værk siden 1960erne, har kritikere peget på, at nye skævheder kan være en utilsigtet konsekvens. Blandt andet har nogle forskere påpeget, at de svageste hvide befolkningsgrupper får endnu sværere ved at komme ind på uddannelsessteder og lignede, hvis minoriteter får særlige priviligier. Det samme kan gøre sig gældende i Danmark, mener Hassan Preisler.   »Positiv særbehandling for filmkunstnere af anden etnisk herkomst vil først og frememst tilgodese den del af de »etniske« kunstnere som jeg selv, der i forvejen tilhører det etablerede kunstneriske establishment, Hvis man virkelig ønsker at afspejle den etniske virkelighed, skal dørene slås meget bredere op,« siger Hassan Preisler, der foreslår, at kulturelle råd og bevilligende myndigheder skal rekruttere deres medlemmer på samme måde som nævningejuryer, altså ved borgerindkaldelse. Kamel Benkaaba, der er ekstern lektor på Københavns Universitet Institut for Medier, Erkendelse og Formidling, siger, at initiativet kan være gavnligt for mangfoldigheden i dansk film. Han sammenligner med den franske filmbranche, hvor skuespillere og filminstruktører med afrikansk baggrund i mange år har ydet et stort bidrag til fransk films renommé, hvilket dog er sket uden statslig indblanding. »Man kan godt fremme samme udvikling i Danmark, men man skal passe på med ikke at blive for firkantet i opfattelsen af, hvad mangfoldighed er,« siger Kamel Benkaaba, der blandt andet henviser til den franske film »Profeten« af Jacques Audiard. »Den foregår blandt indvandrere i et fængsel, hvilket man måske ville tro, er det stereotype billede. Men filmen er meget kompleks i sin fortælling af indvandrenes verden,« siger Kamel Benkaaba. En af medunderskriverne på chartret er Solveig Thorborg, der leder den multikulturelle filmfestival »Salaam«. Hun siger, at chartret på den lange bane skal være »det skub der med tiden vil få tingene til at blive udlignet«. »Vi er en brydningstid, og denne slags initiativer vil meget ofte give nogle ’kolbøtter’ og skabe irritation. Men gevinsterne ved positiv særbehandling er langt større end ulemperne, og jeg ønsker, at man skal betragte charteret som et positivt tilvalg der over tid skal gøre sig selv overflødigt,« siger Solveig Thorborg, der påpeger, at tankerne bag charteret bygger på erfaringer med en lang række skuespillere, der igen og igen har løbet panden mod en mur på grund af deres etniske herkomst.",
        "metadata": {
            "source": "https://www.berlingske.dk/kultur/etnisk-filmcharter-vaekker-bekymring",
            "image_url": "https://berlingske.bmcdn.dk/media/cache/resolve/image_x_large/image/21/210196/10270144-filmjpg.jpeg",
            "publication_time": "Tirsdag d. 18. august 2015, kl. 17.00",
            "author": "Kristian Lindberg",
            "related_links": [],
            "attachments": []
        }
    }
}