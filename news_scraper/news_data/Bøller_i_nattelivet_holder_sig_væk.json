{
    "version": "1.0",
    "document": {
        "id": 18761,
        "title": "Bøller i nattelivet holder sig væk",
        "content": "Uroen på landets diskoteker er blevet langt mindre, siden politiet i september sidste år valgte at stramme kursen over for ballademagere i nattelivet.Det skriver JV.dk. »Niveauet af tryghed er klart blevet bedre. Det har den følgevirkning, at når en person har fået sit forbud, bliver hans slæng som regel også væk,« siger Tom Holden, som er medejer af diskoteket Buddy Holly i Sønderborg. Forbud til bøllernePolitiet er begyndt at uddele forbud til nattelivets bøller mod at vise sig bestemte steder, hvis de for eksempel har begået vold, handlet med stoffer eller er blevet afsløret med våben. »I september sidste år besluttede man i politikredsen at stramme kursen over for bøllerne. Indtil da var politiet tilbageholdende med at uddele forbud, men nu gives det første gang og hver gang, en person skaber uro i nattelivet,« siger leder af Syd- og Sønderjyllands kriminalpræventive afdeling, Christian Østergård. Lige nu har 206 personer i Syd- og Sønderjylland fået et forbud, og det kan vare i op til to år og holder tilsyneladende bøllerne helt fra at begå kriminalitet i det område, hvor de bor. »Vi får meldinger fra restaurationerne om, at nattelivet er blevet roligere. Og vi ser ikke, at kriminaliteten flytter til en anden by, hvor uromagerne må komme ind. For deres venner går jo stadig i byen, hvor de bor, og så har ballademagerne måske ikke så meget lyst til at gå i byen et andet sted, siger Christian Østergård.",
        "metadata": {
            "source": "https://www.berlingske.dk/samfund/boeller-i-nattelivet-holder-sig-vaek",
            "image_url": "https://berlingske.bmcdn.dk/media/cache/resolve/image_x_large/image/84/843727/2895637-til-bms-f-frederikshavn-by-night.jpg",
            "publication_time": "Tirsdag d. 03. august 2010, kl. 10.30",
            "author": "Kristian Krog Kæmsgaard",
            "related_links": [],
            "attachments": []
        }
    }
}