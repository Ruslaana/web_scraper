{
    "version": "1.0",
    "document": {
        "id": 21617,
        "title": "Christian Odfeldt traf et modigt valg om sin pension midt i Trumps kaos: Derfor gjorde han det",
        "content": "Christian Odfeldt havde egentlig aldrig tænkt over sin pension. Han er 28 år. Har været på arbejdsmarkedet i snart tre år. Og pension står ikke øverst på dagsordenen, når han mødes med sine venner til en fyraftensøl. For ham ligger pensionen langt ude i fremtiden. Så langt, at det kan være svært at forholde sig til, selv hvis man tager de helt lange briller på. Alligevel tog han beslutningen. Midt i Donald Trumps handelskrig og blodrøde dage på aktiemarkedet valgte han at tage stilling til sin pensionsopsparing og den risiko, den investeres med. Nu investerer han hele sin pension med høj risiko. »Med en så lang tidshorisont som min kan jeg kun se, at det giver mening at tage den høje risiko,« siger Christian Odfeldt. Og den beslutning er han ikke ene om. Nye tal fra to af landets store pensionsselskaber – PFA og Velliv – viser, at tusindvis af danskere siden april måned har skruet op for risikoen på deres pensionsopsparing. Eksperter kalder tendensen »overraskende«, fordi en højere risiko indebærer flere aktier i pensionsdepotet, og netop aktier har fået et ordentligt skulderskub af Donald Trump, efter præsidenten 2. april stillede sig frem og kastede toldsatser ud på hele verden. Men det har ikke skræmt Christian Odfeldt væk. Det mener han selv, at der kan være en helt særlig grund til. For på samme måde som mange andre unge interesserer han sig for alverdens sportsgrene, ligesom en god film efter en arbejdsdag hos Scleroseforeningen ofte er på programmet. Men han lever nærmest i sin egen lille boble. En træningsboble, kalder han det. »Jeg har altid været glad for styrketræning, men nu er jeg gået over til triatlon. Jeg kan rigtig godt lide det mentale aspekt i den form for udholdenhedstræning,« siger han. Og netop den hårde og krævende træning mener Christian Odfeldt har været med til at give ham mere is i maven, da beslutningen om at øge risikoen i hans pension skulle tages. Christian Odfeldt fik for alvor øjnene op for sin pension, da han fik et nyt job for et år siden.Fold sammenLæs mereFoto: Nicoline Kjems-Krognos. Noget, som han tager med fra sin træning, er, at når han først har sat sig noget for, gennemfører han det også. Og når først beslutningen er truffet, lukker han ned for al den tvivl, der måtte komme undervejs. »Selvom der er bål og brand og alverdens udfordringer hen ad vejen, holder jeg fast i den beslutning, jeg har taget. Så kan jeg altid tage stilling til det efterfølgende, men undervejs holder jeg simpelthen bare hovedet koldt og gør det, jeg har sat mig for,« siger han. Det er en disciplin, der for mange er svær, når det kommer til privatøkonomien. Derfor mener Christian Odfeldt, at man med fordel kan bruge træningen til at teste sig selv mentalt og finde ud af, hvor ens grænser går. Det kan man nemlig bruge i alle aspekter af livet – også når man investerer, forklarer han. Christian Odfeldt trykkede på knappen og lagde sin pensionsrisiko om, efter at han havde talt med en pensionsrådgiver på sit arbejde. På hans tidligere arbejdspladser var pension ikke noget, der blev fokuseret så meget på, fortæller han. Inden mødet havde han fået at vide, at han skulle gøre sig nogle overvejelser om sin pension. »Men det syntes jeg faktisk var ret svært, fordi jeg egentlig ikke forstod de fleste ord, og det føltes svært at overskue,« husker han. Alligevel blev han overbevist, da han hørte om den gevinst, der kan være for især unge ved at kravle op ad risikotrappen og dermed øge antallet af aktier i sit pensionsdepot. Det betyder, at hvis han hver måned lægger 500 kroner i pensionskurven frem for at lade dem stå i banken til en lav rente, kan han se frem til at få pengene op til fire gange igen, når han rammer pensionsalderen. »Det var primært under samtalen med rådgiveren, at det faktisk gik op for mig, hvad det kan betyde for mig ude i fremtiden,« forklarer han. Helt konkret er Christian Odfeldt gået fra middel til høj risiko i sin pensionsopsparing, og han er en del af en større tendens. Langt de fleste, som justerer risikoen på deres pension, går fra middel til høj risiko, og det er især unge, som tager springet. I PFA er gennemsnitsalderen 38 år blandt de over 4.000 kunder, som siden april har gjort det. Det kan være svært at forholde sig til sin pension, når man er et ungt menneske, og den ligger langt ude i fremtiden, mener Christian Odfeldt.Fold sammenLæs mereFoto: Nicoline Kjems-Krognos. For ham var det især betydningen af ordet »risiko«, der blev klargjort af samtalen med rådgiveren. Han tror nemlig, at mange nemt kan blive skræmt af ordet. »Derfor synes jeg, det er en rigtig god idé, når man tager snakken, at man sørger for at få forstået, hvad risiko egentlig betyder. Hvad vil høj risiko egentlig betyde for dig?« siger han. Selvom Christian Odfeldt efter samtalen nu er klar over, at højere risiko også kan betyde større bølgeskvulp undervejs, er det ikke noget, der skræmmer ham. Med udsigt til mere end 40 år tilbage på arbejdsmarkedet handler det nemlig om at have de lange briller på. »Men det er så langt ude i fremtiden, at det kan være både svært – men også måske føles lidt lige meget – at skulle tage stilling til. Derfor kan det for nogle være nemmere at lade være med at forholde sig til, hvad den her beslutning egentlig kommer til at betyde,« siger han. Han tvivler stadig på, at det store samtaleemne hen over sommeren i hans vennegruppe bliver pension. Men han vil alligevel se, om han kan give sine venner et godt råd med på vejen. »Gør jer selv den tjeneste at tage stilling til det her nu. Det er jo ikke noget, du behøver at tænke på hver dag fremover. Husk på, at I har mange år endnu på arbejdsmarkedet,« lyder det fra ham. Hvad regner du selv med at få ud af dit skifte? »At jeg bliver bedre stillet, end hvis jeg ikke havde taget beslutningen,« svarer han. Det er stadig sjældent, han tænker på sin pension. Men nu er han klar over betydningen af det valg, han har truffet. Og det har givet ham endnu mere ro i maven. »Men jeg blev da lige en smule nervøs, da jeg fik at vide, at Berlingske ville snakke med mig om den her beslutning,« siger han og griner lidt. »Jeg tænkte: ‘Gud, gør jeg noget her, der er alt for radikalt?’ Så jeg er glad for at høre, at der også er mange andre, der vælger at øge risikoen i deres pension,« siger han.",
        "metadata": {
            "source": "https://www.berlingske.dk/aktier/christian-odfeldt-traf-et-modigt-valg-om-sin-pension-midt-i-trumps-kaos",
            "image_url": "https://berlingske.bmcdn.dk/media/cache/resolve/image_x_large_vertical/image/192/1920018/24948122-28-rige-christian-odfeldt-kommer-fra-et-solidt-mi.jpg",
            "publication_time": "Søndag d. 11. maj 2025, kl. 15.13",
            "author": "Rasmus Lolk Christensen",
            "related_links": [],
            "attachments": []
        }
    }
}