{
    "version": "1.0",
    "document": {
        "id": 12220,
        "title": "Hemmelig amerikansk imam lever på nettet",
        "content": "DEARBORN: »Kender ham ikke«. Sådan lyder kommentarerne i USAs største muslimske by, Dearborn, når Berlingskes udsendte spørger til den nok mest overvågede imam i USA, Ahmad Jibril. Imamen, der er uddannet i Saudi-Arabien i sharia-lov og angiveligt også har en juridisk embedseksamen fra Michigan University i Dearborn, er født i USA og derfor amerikansk statsborger. Efter et mellemspil i Saudi-Arabien bor han nu i Dearborn, hvor han bliver intenst overvåget af det amerikanske forbundspoliti, FBI. Den 43-årige imam inspirerer ifølge FBI via de sociale medier mange af de unge vestlige muslimer, der rejser til Syrien for at kæmpe for Islamisk Stat.  Men Ahmad Jibril er ikke en person, man vil kendes ved, hvis man er muslim i Michigan. Alle siger, at de ikke kender ham, og at de aldrig nogensinde har mødt ham. Også selv om de selvsamme personer spiller en central rolle i Dearborns arabiske befolknings hverdagsliv. Ahmad Jibril blev i 2012 løsladt fra fængslet, hvor han havde siddet i seks år dømt for bedrageri med en række ejendomme, som han ejede sammen med sin far. Muslimerne i Dearborn tager ikke afstand fra ham, »for de kender ham ikke«, som én siger til Berlingske. Han har aldrig været synlig i det offentlige liv. Men Ahmad Jibril har trods alt forbud mod at vise sig i moskeen, siger flere kilder til Berlingske. Så nogle kender ham åbenbart. Men det er helt klart, at en række centrale muslimske aktører i Dearborn distancerer sig fra ham ved at fastslå, at de aldrig nogensinde har været sammen med ham og derfor »ikke har en mening om ham«.  Chefredaktøren for The Arab-American News, Osama Siblani, siger, at han aldrig har truffet Ahmad Jibril. »Jeg har aldrig mødt ham, og jeg kender ingen, der har mødt ham«, lyder svaret fra chefredaktøren, der ellers kender alle muslimer i byen. »Jeg ved, at FBI holder øje med ham, men hvis han var så farlig og så kendt, hvorfor kender jeg ham så ikke,« siger Siblani, der over for Berlingske er tæt på at udforme sin egen teori. Nemlig at Jibril er opfundet af FBI, eller at han er en del af et FBI-komplot for at ramme Dearborns muslimske befolkning og sætte dem i et radikaliseret lys. Knap så konspiratorisk er direktøren for den muslimske lobbygruppe CAIRs afdeling i Michigan, Dawud Walid. Han kender ham heller ikke, men mener, at han er en imam, der kun bevæger sig på de sociale medier og ikke optræder i offentligheden. »Jeg har aldrig mødt manden, og det, jeg ved om ham, har jeg læst i avisen. Han er ikke en person, man sådan kender i det her område,« siger Dawud Walid, som understreger, at han aldrig har hørt Jibrils taler.Heller ikke lektor i arabiske studier ved Michigan University Sally Howell har personligt truffet imamen. »Jeg kender ham faktisk også kun gennem medierne. Han har aldrig været til lokale møder, i hvert fald ikke mens jeg har været til stede,« siger hun.  Så Dearborn har en af verdens mest overvågede personer i sin midte – en mand som siges at have inspireret mange i at tage afsted til Syrien og Irak. Ingen kender ham. Eller måske rettere. Ingen vil kendes ved ham. Og foreløbig bliver han, som de siger i Dearborn, kun overvåget. »Han har været dømt for ejendomssvindel. Ingen har rejst tiltalte mod ham for medvirken til terror eller for at opfordre til terror,« lyder det fra flere i byen.",
        "metadata": {
            "source": "https://www.berlingske.dk/internationalt/hemmelig-amerikansk-imam-lever-paa-nettet",
            "image_url": "https://berlingske.bmcdn.dk/media/cache/resolve/image_x_large/image/16/163386/8091449-27udlmoujpg.jpeg",
            "publication_time": "Fredag d. 26. december 2014, kl. 22.30",
            "author": "Kristian Mouritzen",
            "related_links": [],
            "attachments": []
        }
    }
}