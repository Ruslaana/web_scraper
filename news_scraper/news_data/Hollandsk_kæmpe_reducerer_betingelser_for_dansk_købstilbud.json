{
    "version": "1.0",
    "document": {
        "id": 10920,
        "title": "Hollandsk kæmpe reducerer betingelser for dansk købstilbud",
        "content": "Den hollandske køber stiller sig nu tilfreds med accepter fra aktionærer, der samlet ejer mindst 89,2 pct. af aktiekapitalen. Tidligere havde Qiagen betinget, at 90 pct. af aktionærerne accepterede tilbuddet. Det påkrævede antal accepter er dermed opnået, da Qiagen 3. juni fortalte, at det havde modtaget accepter fra aktionærer, der samlet sidder på 89,21 pct. af aktiekapitalen. Samtidig forlænges tilbudsperioden for tredje gang, så den udløber 22. juni i stedet for 20. juni. Tilbudsperioden blev senest forlænget 3. juni. Exiqon påpeger i meddelelsen, at direktionen samlet har 4.021.959 warrants i biotekselskabet, og at disse kan konverteres til et tilsvarende antal aktier. Hvis Qiagen ikke opnår en accept fra mere end 90 pct. af aktiekapitalen, vil selskabet bede Exiqons bestyrelse om, at direktionens warrants afregnes i aktier.  »Dette vil medføre, at Qiagen umiddelbart efter gennemførelsen af købstilbuddet vil opnå en ejerandel på over 90 pct. af aktiekapitalen og stemmerettighederne i selskabet,« står der i fondsbørsmeddelelsen. De reducerede betingelser betyder heller ikke, at Qiagen har ændret sine planer for Exiqons videre skæbne. Biotekselskabet gør i meddelelsen aktionærerne opmærksomme på, at hollænderne fortsat forventer at tvangsindløse de tilbageværende aktier og anmode om en afnotering af biotekselskabet. Købstilbuddet til aktionærerne er fortsat uændret - på 18 kr. per Exiqon-aktie, og det er den pris, som en række småaktionærer har været utilfredse med. Umiddelbart efter offentliggørelsen af købstilbuddet 19. april oprettede en gruppe aktionærer hjemmesiden exiqongruppen.dk, hvor de sammen forsøger at presse købsprisen op. De mener nemlig ikke, at købstilbuddet afspejler selskabets fulde værdi og potentiale. Onsdag eftermiddag har i alt 293 aktionærer, der ejer 8,18 pct. af aktiekapitalen, angiveligt registreret, at de ikke ønsker at acceptere Qiagens tilbud. Exiqon-aktien stiger onsdag eftermiddag med 0,6 pct. 18 kr. ",
        "metadata": {
            "source": "https://www.berlingske.dk/virksomheder/hollandsk-kaempe-reducerer-betingelser-for-dansk-koebstilbud",
            "image_url": "https://berlingske.bmcdn.dk/media/cache/resolve/image_x_large/image/24/246795/13597305-billede.jpg",
            "publication_time": "Onsdag d. 08. juni 2016, kl. 15.41",
            "author": null,
            "related_links": [],
            "attachments": []
        }
    }
}