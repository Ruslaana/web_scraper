{
    "version": "1.0",
    "document": {
        "id": 12860,
        "title": "Vinterberg instruerer Kursk-film i stedet for Zandvliet",
        "content": "Det bliver filminstruktør Thomas Vinterberg, der skal instruere en spillefilm om ubåden \"Kursk\", der i 2000 sank under dramatiske omstændigheder i Barentshavet med 118 sømænd om bord. Det skriver Reuters. Tidligere har filmselskabet EuropaCorp, der er stiftet af filmmanden Luc Besson, ellers meldt ud, at en anden dansker, Martin Zandvliet, skulle instruere filmen. Men Zandvliet, der blandt andet står bag filmene \"Under Sandet\" og \"Dirch\", er ikke længere tilknyttet projektet, skriver Reuters.  Umiddelbart er der ingen forklaring på, hvorfor der er skiftet ud på instruktørposten. Thomas Vinterberg er i øjeblikket aktuel med filmen \"Kollektivet\", men er i udlandet nok bedst kendt for filmene \"Festen\" og \"Jagten\". Sidstnævnte var i 2013 nomineret til båden en Golden Globe og en Oscar. Manuskriptet til filmen \"Kursk\" er skrevet af Robert Rodat ud fra bogen \"A Time to Die\" om \"Kursk\"-tragedien.  Det ægte drama om \"Kursk\" udspillede sig i 2000, da den russiske ubåd sank under en flådeøvelse efter en fejlslagen torpedoaffyring, der forårsagede en stor eksplosion. 23 besætningsmedlemmer, der overlevede eksplosionen, døde efterfølgende af iltmangel. Den russiske regering og præsident Vladimir Putin afviste international hjælp i fem dage, før britiske og norske eksperter fik lov at hjælpe med redningsaktionen. /ritzau/ ",
        "metadata": {
            "source": "https://www.berlingske.dk/filmanmeldelser/vinterberg-instruerer-kursk-film-i-stedet-for-zandvliet",
            "image_url": "https://berlingske.bmcdn.dk/media/cache/resolve/image_x_large/image/18/183418/12076706-hghj.jpg",
            "publication_time": "Fredag d. 22. januar 2016, kl. 05.35",
            "author": null,
            "related_links": [],
            "attachments": []
        }
    }
}