{
    "version": "1.0",
    "document": {
        "id": 3649,
        "title": "Elsker du dig selv? Uanset om svaret er ja eller nej, vil du elske denne film",
        "content": "Det starter så godt. Maria (Helga Guren) er fraskilt mor til to små børn. Hun møder den charmerende musiker Sigmund (Oddgeir Thune) til en fest, og de bliver forelskede. De er lykkelige, både når Sigmund behandler Marias børn, som var de hans egne, og når børnene er hos deres far, og de to hygger sig med vin, spontan sex og lange dovne søndage. Hårdt klip til syv år senere. Parret har nu fået to børn – altså ud over de to, Maria havde i forvejen – og Maria kommer hjem fra supermarkedet til et hus, der ligner et bombet lokum, nogen, der råber fra toilettet, at de er færdige, vrantne teenagere, der spørger, hvor aftensmaden bliver af og i det hele taget en tung dosis hverdag. Aftenen er en af den slags, man bare gerne vil glemme. Og så kommer Sigmund hjem efter at have været på turné i seks uger. Sigmund er glad for at være hjemme og vil gerne fortælle om sin tur, men Marias mental load-kvote er simpelthen opbrugt, og de kommer op at skændes. Og så viser det sig, at Sigmund faktisk gerne vil skilles. Helga Guren er formidabel i den altoverskyggende hovedrolle som Maria, der med en skilsmisse som startskud finder ud af, hvem hun egentlig er.Fold sammenLæs mereFoto: Angel Films. Her begynder filmen »Elskling« virkelig at gribe fat. Det er i store træk historien om en skilsmisse. Ikke en, hvor nogen har en hemmelig affære, eller hvor der er vold involveret, eller hvor nogen har levet et hemmeligt dobbeltliv eller noget. Det er simpelthen bare to mennesker, der nok elsker hinanden, men ikke rigtigt kan finde ud af at være sammen. Eller to mennesker, der gerne vil hinanden, men bare er ved at drukne i skrøbelig freelanceøkonomi, tandlægetider, forældresamtaler, langstrakte putninger, lus, udredninger, ambitioner, der ikke er tid til at indfri og alle mulige andre ingredienser, der udgør den farlige cocktail »hverdagen«. Det lyder, indrømmet, ikke vanvittig dramatisk, og »Elskling« er sandelig heller ikke nogen spændende film. Til gengæld føles den helt utroligt ægte, og man bliver i den grad grebet. Og uanset om man vil det eller ej, kommer man 100 procent sikkert til at spekulere på sine egne parforhold, både nuværende og tidligere. Faktisk føles det nærmest, som om man har været til psykolog, når man forlader biografens mørke. Maria (Helga Guren) og Sigmund (Oddgeir Thune) mødes til en fest og bliver stormende forelskede. Men så rammer hverdagen.Fold sammenLæs mereFoto: Angel Films. Helt lavpraktisk blandt andet fordi der er et par formidable scener, hvor Maria og Sigmund er til parterapi. Første gang er ingen forsoning i luften, og da Maria fortæller om dagen, hvor Sigmund kom hjem fra turné, og filmen knækkede, synes man egentlig, at det hele lidt er Sigmunds skyld. Men næste gang er Maria hos psykologen alene og bliver bedt om at fortælle om den dag igen. Hvor psykologen spørger: »Hvorfor sagde du det?« og »Hvorfor gjorde du sådan?«, og så ser vi hele scenen igen bare fra en lidt anden vinkel. Og pludselig fremstår det hele langt mere kompliceret. En anden scene, hvor Maria besøger sin mor (Elisabeth Sand), varer kun få minutter, men er decideret hjerteskærende, mens den samtidig gør os utroligt meget klogere på, hvorfor Maria er, som hun er, og reagerer, som hun gør. Filmen indeholder nogle hjerteskærende scener, hvor Maria forsøger at bonde med den frustrerede teenagedatter Alma.Fold sammenLæs mereFoto: Angel Films. »Køkkenvaskrealisme« bliver af og til brugt som skældsord om film, der handler om helt almindelige mennesker med helt almindelige problemer. Og den slags film kan også være umådeligt kedsommelige og banale. »Elskling« er helt ekstremt køkkenbordsrealistisk, men også en enormt begavet film med to komplekse karakterer, som man ikke ubetinget elsker, men alligevel håber det bedste for. Det skyldes ikke mindst Helga Guren, der har et ret beskedent film-cv, men er fuldstændig formidabel i den altoverskyggende hovedrolle. Og sandelig også manuskriptet, der er en af de mest præcise dissekeringer af et moderne parforhold, jeg længe har set. Som forunderligt nok både giver dig håb og ondt i hjertet. »Elskling«. Drama, 101 minutter. Instruktion: Lilja Ingolfsdottir. Med: Helga Guren, Oddgeir Thune m.fl. Premiere 30. januar i biografer landet over.",
        "metadata": {
            "source": "https://www.berlingske.dk/skaerm/elsker-du-dig-selv-uanset-om-svaret-er-ja-eller-nej-vil-du-elske-denne-film",
            "image_url": null,
            "publication_time": "Torsdag d. 30. januar 2025, kl. 11.30",
            "author": null,
            "related_links": [],
            "attachments": []
        }
    }
}