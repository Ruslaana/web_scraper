{
    "version": "1.0",
    "document": {
        "id": 19288,
        "title": "Færgebrand har kostet 10 personer livet",
        "content": "ITALIEN: 10 personer meldes omkommet, efter at der søndag udbrød brand på en italiensk færge ud for Korfu. Det oplyser italienske myndigheder mandag aften ifølge BBC. Flere end 400 personer er blevet reddet i land søndag og mandag, men det er endnu uvist, om der er flere savnede, da passagerlisten har vist sig at være unøjagtig. Ifølge passagerlisten var der i alt 478 personer om bord, inklusive besætningsmedlemmer. Ifølge den italienske transportminister Maurizio Lupi er 427 personer reddet i sikkerhed. Kaptajnen Argilio Giacomazzi lod sig som den sidste undsætte af redningsmandskab mandag eftermiddag, 36 timer efter at han havde slået alarm. Italienske myndigheder fortsætter eftersøgningen efter overlevende på færgen, der var på vej fra den græske havneby Patras til Ancona på den italienske østkyst. Det er endnu uvist, hvad der var årsag til branden, som opstod på bildækket. BNB",
        "metadata": {
            "source": "https://www.berlingske.dk/internationalt/faergebrand-har-kostet-10-personer-livet-0",
            "image_url": "https://berlingske.bmcdn.dk/media/cache/resolve/image_x_large/image/74/743770/8102298-epaselect-italy-ferry-passengers.jpg",
            "publication_time": "Mandag d. 29. december 2014, kl. 16.35",
            "author": null,
            "related_links": [],
            "attachments": []
        }
    }
}