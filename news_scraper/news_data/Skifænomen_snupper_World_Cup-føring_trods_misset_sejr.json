{
    "version": "1.0",
    "document": {
        "id": 8583,
        "title": "Skifænomen snupper World Cup-føring trods misset sejr",
        "content": "Val d'Isere. Den alpine skiløber Marcel Hirscher måtte søndag se sig henvist til andenpladsen, da de mandlige alpine skiløbere afviklede sæsonens anden World Cup-afdeling i storslalom i franske Val d'Isere. Den 27-årige østriger førte efter første gennemløb med en enkelt hundrededel af et sekund ned til Mathieu Faivre fra Frankrig. Den 24-årige franskmand kørte imidlertid et forrygende andet gennemløb og sikrede sin første World Cup-sejr i karrieren med et forspring på 49 hundrededele ned til Marcel Hirscher. Det østrigske skifænomen har vundet den samlede World Cup de seneste fem sæsoner. Tredjepladsen gik til franske Alexis Pinturault, der var et sekund og 11 hundrededele efter sin sejrende landsmand. Mens Marcel Hirscher gik glip af sejren søndag, så kom han til gengæld alene i spidsen for den samlede World Cup. Før søndagens løb lå han med 200 point side om side med norske Kjetil Jansrud, der fredag og lørdag vandt World Cup-afdelinger i henholdsvis Super G og styrtløb, også i Val d'Isere. Kjetil Jansrud udgik søndag i første gennemløb og er dermed fortsat noteret for 200 point. Marcel Hirscher er alene i spidsen med 280 point efter i alt fem World Cup-afdelinger. Denne sæsons World Cup har hidtil været præget af flere aflysninger i både Canada og USA på grund af for høje temperaturer og manglende sne. /ritzau/",
        "metadata": {
            "source": "https://www.berlingske.dk/sport/skifaenomen-snupper-world-cup-foering-trods-misset-sejr",
            "image_url": "https://berlingske.bmcdn.dk/media/cache/resolve/image_x_large/image/7/77329/15664917-ski-alpine-men-world-giantslal.jpeg",
            "publication_time": "Søndag d. 04. december 2016, kl. 15.04",
            "author": null,
            "related_links": [],
            "attachments": []
        }
    }
}