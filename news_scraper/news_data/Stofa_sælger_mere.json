{
    "version": "1.0",
    "document": {
        "id": 10972,
        "title": "Stofa sælger mere",
        "content": "Danmarks næststørste kabel-TV-selskab har øget både salg og indtjening i de første tre måneder af året. Stofa, som den svenske kapitalfond Ratos købte af Telia i august 2010, øgede salget med fem procent, og driftsresultatet voksede fra 25 til 39 millioner svenske kroner. Det øgede salg lå både på flere TV-programmer og ekstra tjenester til antenneforeningerne. Oveni vokser kundetallet på Stofas telefonitilbud.  Stofa leverer kabel-TV til omkring 350.000 danske husstande, og godt 40 procent af dem har ydermere bredbånd fra Stofa, der er Danmarks næststørste kabel-TV-selskab efter det TDC-ejede YouSee. YouSee er det ene af to TDC-selskaber, som mønstrer vækst i øjeblikket. Stofa købte i januar Canal Digitals kabel-TV-division for omkring 100 millioner danske kroner. Canal Digital ejes af Telenor, Danmarks næststørste teleselskab. Konkurrencemyndighederne er nu ved at se på, at det ikke går ud over hele markedssituationen. Stofa har omkring 430 medarbejdere.",
        "metadata": {
            "source": "https://www.berlingske.dk/virksomheder/stofa-saelger-mere",
            "image_url": "https://berlingske.bmcdn.dk/media/cache/resolve/image_x_large/image/28/282797/4047516-pix-stofa.jpg",
            "publication_time": "Torsdag d. 05. maj 2011, kl. 08.48",
            "author": "Thomas Breinstrup",
            "related_links": [],
            "attachments": []
        }
    }
}