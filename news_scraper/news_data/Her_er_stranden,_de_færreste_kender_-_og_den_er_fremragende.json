{
    "version": "1.0",
    "document": {
        "id": 5676,
        "title": "Her er stranden, de færreste kender - og den er fremragende",
        "content": "Thailandbugtens gennemsigtige vand skyller ind over vores fødder. Vandet er lunt og vender i rolige slag tilbage igen og igen hen over vores bentøj og videre ind i det lyse sand bag os. Stranden er lige nøjagtig så bred, at et par kan promenere ved siden af hinanden, men lige nu er her ingen andre. Kokospalmer og andre tropiske strandtræer kaster silhuetter ned på det marcipanbløde sand, og det er en fornøjelse blot at stå i vandkanten og iagttage dette naturens skyggeteater. Solen og den blå himmel får havet foran os til at glitre i jadegrønne, turkise og safirblå nuancer, der fortsætter helt ud i den dueblå horisont. Indimellem afbrydes den rolige, plane havoverflade af skær og småøer, der rager op fulde af tropisk løv, og ned langs kysten strækker lave forbjerge sig ud i bugt efter bugt. Vi må knibe os i armen. Findes den slags strande virkelig endnu i Thailand, eller er det hele en drøm?  Følelsen af det uvirkelige kommer sig formentlig af, at vi få timer tidligere har stået på stranden Jomtien i udkanten af den fallerede ferieby Pattaya. Her var sandet groft og korngult, palmerne plantet i snorlige rækker, og vandet havde en grumset, nærmest fedtet kontur. Bag stranden i Jomtien buldrede trafikken løs. Fra spisestederne og butikkerne lød der høj musik, og ude på havet fræsede vandscootere frem og tilbage som hvepse på en sensommerdag. Med ankomsten til Hat Rang Nam har der sænket sig en tiltrængt ro, og vi kan ikke få øjnene væk fra farvespillet, der udspiller sig lige foran vores saltvåde fødder. Hat Nang Ram gemmer sig inde bag både bjerge og et stort militæranlæg. Vi havde aldrig fundet stranden, hvis ikke det havde været for et tip fra Thailand-ekspert Mikkel Tofte Jørgensen, der driver rådgivningsfirmaet ThaiWise og skriver bogen ’Turen Går Til Thailand’. End ikke i denne omfattende rejseguide er stranden nævnt. Et særsyn i Thailand: en øde, indbydende strand – endda kun en kort køretur fra det hæsblæsende Pattaya.Fold sammenLæs mere »Hat Nam Rang ligger simpelthen så meget uden for alfarvej, at der ikke er blevet plads til den i min rejsebog,« fortæller Mikkel Tofte Jørgensen og fortsætter: »Det er jo med til at fastholde den som et lidt hemmeligt og ukendt sted, selv om det utvivlsomt er på lånt tid.« Når stranden, der kun ligger en lille time fra det toppopulære trækplaster Pattaya, og som kan nås på under tre timer inde fra Bangkok, er forblevet relativ ukendt, skyldes det ifølge Mikkel Tofte Jørgensen flere ting. »Hat Nang Ram ligger inde på et militært område. Tidligere var der slet ikke offentlig adgang dertil, men det ændrede sig for et par årtier siden, hvor flåden åbnede stranden for civile. Mange tror dog, det er lukket område, fordi der stadig er en bom, hvor man skal betale et lille beløb for at komme ind,« siger han. FAKTARejseinfoTransport: Man skal enten leje bil og køre selv eller hyre en taxa i f.eks. Pattaya eller Bangkok. Turen inde fra Bangkok kan gøres på under tre timer og vil nok koste omkring 250 kr. Få receptionisten på hotellet eller en agent i et lokalt rejsebureau til at bestille en taxa, da man næppe kan få held til at hyre en vogn ude på gaden. Forklar evt., at stranden ligger tæt på U-Tapao Lufthavn. Der skal betales et mindre beløb på ca. 20 kr. for at køre ind til stranden og benytte områdets parkeringsplads.Overnatning: Der ligger et enkelt resort ved stranden med en snes hytter. Stedet har ikke website, så hvis man ønsker at overnatte der, skal man have hjælp fra en lokalkendt, der kan ringe og reservere. Adressen er Samaesarn, Sattahip District, Chon Buri 20180.Rejsetidspunkt: Området syd for Bangkok har varmt vejr året rundt. I sensommeren og det tidlige efterår er det regntid og generelt ikke den bedste sæson. Fra december til marts er vejret som regel godt og behageligt, mens foråret ofte er en varm affære.FOLD UD Transport: Man skal enten leje bil og køre selv eller hyre en taxa i f.eks. Pattaya eller Bangkok. Turen inde fra Bangkok kan gøres på under tre timer og vil nok koste omkring 250 kr. Få receptionisten på hotellet eller en agent i et lokalt rejsebureau til at bestille en taxa, da man næppe kan få held til at hyre en vogn ude på gaden. Forklar evt., at stranden ligger tæt på U-Tapao Lufthavn. Der skal betales et mindre beløb på ca. 20 kr. for at køre ind til stranden og benytte områdets parkeringsplads. Overnatning: Der ligger et enkelt resort ved stranden med en snes hytter. Stedet har ikke website, så hvis man ønsker at overnatte der, skal man have hjælp fra en lokalkendt, der kan ringe og reservere. Adressen er Samaesarn, Sattahip District, Chon Buri 20180. Rejsetidspunkt: Området syd for Bangkok har varmt vejr året rundt. I sensommeren og det tidlige efterår er det regntid og generelt ikke den bedste sæson. Fra december til marts er vejret som regel godt og behageligt, mens foråret ofte er en varm affære. I årene efter åbningen af stranden begyndte lokale thailændere at tage derud på picnic og dagsture, men den forblev ukendt for den brede befolkning og for turisterne, og der går fortsat ikke offentlig transport dertil. »Man skulle kende nogen, der kendte stranden, for at vide, at den var der,« forklarer Mikkel Tofte Jørgensen og fortæller, at det var et canadisk-thailandsk vennepar bosat i Bangkok, der tippede ham om stedet. Mens vi sopper rundt i det varme vand, kommer der enkelte andre turister forbi. Vi kan se, at der er mere aktivitet længere nede ad stranden, men oppe i vores ende er der ro og fred. Flere steder vokser der strandorkideer næsten helt ud i vandkanten – et tegn på, at her er et sundt miljø. Ifølge Mikkel Tofte Jørgensen kan det dog være på lånt tid. »Rejsearrangører og andre i turismebranchen er altid på udkig efter nye steder, man kan sende turister hen – og med den korte afstand til Pattaya ,og for så vidt Bangkok, ligger det lige for at åbne endnu mere op for Hat Nang Ram, desværre.« De lokale bruger også stranden, som de fleste turister endnu ikke kender.Fold sammenLæs mere Som vi står der i det pulverbløde sand og labber solens stråler og den indbydende stilhed i os, er det næsten ubærligt at tænke på, at dette sted skulle blive overrendt af enorme turisthorder med de tunge toner af charterfly, der letter og lander, som lydtæppe. Hurtigt smutter vi op til de interimistiske omklædningskabiner et stenkast bag stranden, og snart efter plasker vi rundt i det klare vand med flådens militære anlæg på den ene side og den mere livlige ende af Hat Nang Ram på den anden. Der findes en enkelt større restaurant i tilknytning til et lille resort med en snes hytter i samme simple stil, som tidligere sås mange steder langs thailandske strande. Det er blevet tid til frokost, og vi slår os ned på første parket lige ud til det turkise vand. »Ikke langt fra stranden ligger et lille fiskerleje, Chong Samaesan, der stort set ikke har udviklet sig de sidste 50 år,« fortæller Mikkel Tofte Jørgensen. Her sejler fiskerne fortsat ud i deres små, maleriske både og henter dagens fangst, som de står og sælger, når de er landet igen.  »Det er en fryd for både øjet og ganen at stå og se de tropiske fisk og skaldyr, man nærmest ikke anede fandtes – og områdets restauranter er selvfølgelig af samme grund leveringsdygtige i velsmagende fiskeretter,« fortæller Mikkel Tofte Jørgensen. Det får vi selv mulighed for at smage, for der går ikke ret lang tid, før vi får serveret en stor skål dampende tom yam-suppe med fiskestykker og store rejer – en thailandsk variant af den franske bouillabaisse med kokosmælk, citrongræs og godt med chili. På bordet kommer også en hel dampet fisk toppet med koriander, hvidløg og lime – og så en specialitet fra området: en indbagt blanding af fiskekød, kokosmælk og chili, der har en forførende sødlig smag. Fisken er lige så frisk som den lette brise, der kommer ind under restaurantens halvtag ude fra Thailandbugten. Den lokale mad består hovedsageligt af delikate fiskeretter som suppen tom yam og indbagt fisk med kokos.Fold sammenLæs mere Efter frokosten går vi ned i den mere travle ende af den knap en kilometer lange strand. Børnefamilier bygger sandslotte i vandkanten. Nogle har taget en lænestol med helt ud i vandet, mens andre holder sig inde i skyggen under træerne langs stranden på måtter og picnictæpper. Her er en god blanding af lokale thaier og en større gruppe turister, hovedsageligt tysk- og russisktalende. Der bliver ført dæmpede samtaler, og det virker, som om alle er blevet enige om, at her ikke skal være for meget støj og ballade. Selv om stranden er mere tætpakket nede i den her ende, er udsigten til det blå hav, de små øer og klippeskær intakt – og sandet er lige så lyst og blødt. Længere bag stranden ligger en række gadekøkkener og butikker, men vi springer shoppingen over og køber os i stedet en læskende iskaffe på en lille, smart kaffebar. Mens vi nyder den kølige, forfriskende kaffe, spadserer vi tilbage til den nordlige ende af stranden, hvor der fortsat ikke er et øje.  Så snart iskaffen er drukket, hopper vi i vandet en gang til. Vi skal være tilbage i Bangkok, inden det bliver aften, og selv om uret tikker, så frister Thailandbugtens klare, varme vand. På den ene side har vi næsten ondt af de tusindvis af turister, der nøjes med strandene ved Pattaya og Jomtien en lille time længere mod nord. ",
        "metadata": {
            "source": "https://www.berlingske.dk/rejser/her-er-stranden-de-faerreste-kender-og-den-er-fremragende",
            "image_url": "https://berlingske.bmcdn.dk/media/cache/resolve/image_x_large/image/3/34827/21094955-21rejbt-thailand-093443-995jpg.jpeg",
            "publication_time": "Torsdag d. 07. juni 2018, kl. 21.00",
            "author": null,
            "related_links": [],
            "attachments": []
        }
    }
}