{
    "version": "1.0",
    "document": {
        "id": 8638,
        "title": "Politi og anklagemyndighed slår alarm: Voldsomme sparekrav vil ramme borgerne",
        "content": "Egentlig har dansk politi nok at slås med: En øget international sikkerhedstrussel, tunge bevogtningsopgaver, økonomisk kriminalitet på nettet, store sagsbunker, ressourcekrævende grænsekontrol og en eskalerende bandekonflikt i København. Og når politiet har travlt, får anklagemyndigheden og HKerne i politiet lige så travlt. Det hænger uløseligt sammen. Danske politifolk og anklagere løber derfor stærkt, og sagsbunkerne vokser. Situationen lige nu er mildest talt kritisk. Og det ser ikke lysere ud, når vi ser ind i 2025. Sagen er nemlig den, at økonomien i dansk politi er voldsomt udfordret. Helt konkret har den skærpede sikkerhedssituation og tunge bevogtningsopgaver medført en række merudgifter i forhold til den eksisterende økonomiske ramme for politi- og anklagemyndigheden. Og det belaster i en grad, der betyder voldsomme sparekrav resten af året og ind i 2025. Som om det ikke var nok, har regeringen også meldt ud, at der skal spares 1.000 stillinger i staten på det administrative område, hvilket igen betyder, at politi- og anklagemyndighed mister tid til kerneopgaven. Det er stærkt problematisk. Fra politikredsene lyder det, at mange politifolk vil blive sendt hjem for at afvikle tilgodehavende frihed og ferie. De, der er tilbage, skal så løbe endnu stærkere – med dertilhørende frustrationer og risiko for stress. »Politiet vil dermed blive mindre synligt – og langt mindre til stede over for borgerne. Er det sådan et politi, politikerne ønsker?«Fold sammenLæs mereFoto: Ida Marie Odgaard/Ritzau Scanpix. En konsekvens er, at borgerbetjeningen vil blive forringet, mens sagsbunkerne vil vokse. Forebyggende opgaver vil blive nedprioriteret. Civile stillinger bliver ikke genbesat eller forlænget. Det samme gælder for administrative stillinger, hvor der sandsynligvis også kommer afskedigelser. Det betyder, at politifolk kommer til at skulle udføre mere administrativt arbejde – og der er mindre tid til at efterforske, forebygge eller køre patrulje. Politiet vil dermed blive mindre synligt – og langt mindre til stede over for borgerne. Er det sådan et politi, politikerne ønsker? I anklagemyndigheden udfører anklagere i forvejen en række administrative opgaver, og med udsigt til færre administrative stillinger vil anklagerne skulle bruge endnu mere tid på andre opgaver end kerneopgaven – at gå i retten. Desuden vil bunkeafvikling blive umuliggjort flere steder. Og eftersom domstolene har fået tilført flere ressourcer, har de også opnormeret antallet af retsmøder. Derfor er den vigtigste prioritet for anklagemyndigheden at møde så meget i retten som muligt. Men når anklagerne i deres arbejdstid skal møde mere i retten, og derfor ikke kan sagsbehandle, risikerer vi, at bunkerne vokser, at sagsbehandlingstiderne stiger, og at borgerne dermed ikke får behandlet deres sager inden for rimelig tid. Det vil være et hårdt tilbageslag. Ikke mindst for retsfølelsen. Der er i øjeblikket forhandlinger om den såkaldte tryghedspulje, der er en del af finanslovsudspillet. Og vi kan naturligvis håbe, at der tilfalder et væsentligt bidrag herfra til såvel dansk politi og anklagemyndigheden. Det er helt afgørende for et velfungerende og borgernært politi og retssystem, at der tilføres den nødvendige økonomi. Pengene vil falde på et meget tørt sted. I en tid, der stiller stadigt større og stigende krav til politi og anklagemyndigheden, kan det næsten virke paradoksalt, at det er nødvendigt at sende folk hjem på tvungen afspadsering og ferie, og at prioritere endnu mere benhårdt i opgaverne, end man allerede gør. Husk også lige, at politiet skubber omkring to millioner tilgodehavende timer frihed foran sig. Der er derfor brug for politisk handling – og økonomisk nødhjælp. Det kan umuligt være den utryghedsskabende vej, man fra politisk side ønsker.Der er brug for et opgør med den måde, man driver dansk politi og anklagemyndighed på. Slut med kortsigtede planer og usikre tillægsbevillinger. Slut med at underfinansiere og undervurdere opgavemængder og nødvendige it-investeringer i politi og anklagemyndigheden. Slut med at drive rovdrift på vores medlemmer. Så kære politikere: Sørg nu for at vi har et politi og en anklagemyndighed, der har den økonomiske understøttelse, det kræver i en tid, hvor verden forandrer sig med lynets hast. Vi vil så gerne gøre vores arbejde – og gøre det godt – så giv os vilkårene til det! Heino Kegel er forbundsformand i Politiforbundet, Casper Nørgaard Petersen er formand for Foreningen af Offentlige Anklagere (FOAN), og Mathias Hvid Dalgaard Jakobsen er formand for HK Politiet og anklagemyndigheden ",
        "metadata": {
            "source": "https://www.berlingske.dk/synspunkter/politi-og-anklagemyndighed-slaar-alarm-voldsomme-sparekrav-vil-ramme",
            "image_url": "https://berlingske.bmcdn.dk/media/cache/resolve/image_x_large_vertical/image/184/1841169/24802693-politiet-flger-fck-fans-til-stadion-fr-superliga.jpg",
            "publication_time": "Mandag d. 30. september 2024, kl. 19.06",
            "author": null,
            "related_links": [],
            "attachments": []
        }
    }
}