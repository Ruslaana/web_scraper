{
    "version": "1.0",
    "document": {
        "id": 18479,
        "title": "Biskoppen for Haderslev træder tilbage",
        "content": "Haderslev Stifts biskop, Niels Henrik Arendt, har fredag meddelt præster og menighedsråd i sit stift, at han træder tilbage som biskop med udgangen af februar 2013. - Jeg har følt det som et stort privilegium og en stor udfordring at være biskop i Haderslev Stift. Der er så mange engagerede præster og menighedsråd og provster foruden de dedikerede medarbejdere på stiftskontoret, og det er da helt sikkert, at jeg til sin tid kommer til at savne samarbejdet med dem, skriver han i en pressemeddelelse. Niels Henrik Arendt mener, at det vil være det bedste for hans stift, hvis der kommer en ny biskop i stolen fra næste år, forklarer han, og afviser, at meldingen har noget at gøre med aktuelle, uafsluttede sager. Han glæder sig til næste år, skriver han: - Til den tid har jeg været biskop i 14 år og før dette domprovst i syv år, så jeg har været fremme foran geleddet rigtig længe. Jeg er ikke træt af at være biskop, og der er mange vigtige ting på spil for folkekirken i disse år. Men dem kan jeg jo også få med at gøre uden at stå i forreste række. Onsdag meddelte Fyens Stifts biskop, Kresten Drejergaard, at han træder tilbage for at blive præst ved Den Danske Kirke i Genève den 1. november. Den 62-årige Niels Henrik Arendt understreger, at han ikke har planer om at gå på pension endnu. Tværtimod håber han at kunne blive i folkekirken: - Jeg håber at kunne få en stilling, hvor jeg kan gøre gavn for kirken, gerne med præstelige funktioner og gerne med de erfaringer, jeg har. Om biskopper gælder det jo, at de ikke umiddelbart kan få sig en præstestilling, sådan som folkekirken er indrettet. Men jeg har kræfter og lyst - så jeg er optimistisk. De nye menighedsråd i Haderslev Stift, som tiltræder 2.december 2012, skal som en af deres første handlinger vælge ny biskop.",
        "metadata": {
            "source": "https://www.berlingske.dk/samfund/biskoppen-for-haderslev-traeder-tilbage",
            "image_url": "https://berlingske.bmcdn.dk/media/cache/resolve/image_x_large/image/66/669060/5030630-biskop.jpg",
            "publication_time": "Fredag d. 30. marts 2012, kl. 16.27",
            "author": null,
            "related_links": [],
            "attachments": []
        }
    }
}