{
    "version": "1.0",
    "document": {
        "id": 14343,
        "title": "Hvorfor betaler pensionist B-skat?",
        "content": "? Hvorfor betaler jeg B-skat? Det spørgsmål har jeg stillet Skat på Sluseholmen og fået svar fra Ringkøbing: »Hvis du ikke er tilfreds, kan du få forhøjet din trækprocent.« Jeg får pension fra Statens Administration efter 50 år på arbejdsmarkedet. Derudover har jeg kapitalindkomst fra renter af obliga­tioner og bankrenter. B-skatten opkræves månedligt med 3.365 kroner, i alt 33.650 kroner svarende til 32,8 procent af kapitalindkomsten på 102.583 kroner. Med venlig hilsen L.  ! Udgangspunktet i skattelovgivningen er, at skatten skal betales i takt med, at indkomsten erhverves. For A-indkomster, løn, pensioner med videre er udbetaleren pålagt en indeholdelsespligt ved udbetalingen. Dette betyder i dit tilfælde, at Statens Administration indeholder skat af din bruttopension. Indkomster, der ikke er A-indkomst, betegnes B-indkomst. Renteindtægter er for eksempel B-indkomst. For B-indkomster gælder, at skatten opkræves med ti lige store rater i løbet af indkomståret. Der er i kildeskatteloven og kildeskattebekendtgørelsen regler om, at der inden for visse grænser skal indregnes B-indkomster i skattekortet. En sådan indregning har som konsekvens, at B-skatteraterne bortfalder eller formindskes. Ud fra din indkomstsammensætning medfører indregningsreglerne, at B-skatten ikke fuldt ud har kunnet indregnes i dit skattekort, og at du derfor modtager B-skatte­raterne. Med venlig hilsen Erik Øvlisen, advokat (H),www.ForumAdvokater.dk ",
        "metadata": {
            "source": "https://www.berlingske.dk/privatoekonomi/hvorfor-betaler-pensionist-b-skat",
            "image_url": "https://berlingske.bmcdn.dk/media/cache/resolve/image_x_large/image/24/240088/10850144-mature-man-with-laptop-thinking.jpg",
            "publication_time": "Søndag d. 04. oktober 2015, kl. 08.00",
            "author": null,
            "related_links": [],
            "attachments": []
        }
    }
}