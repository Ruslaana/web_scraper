{
    "version": "1.0",
    "document": {
        "id": 22314,
        "title": "Vi bør blive inspireret af Trump. Han har en national vision for kapitalisme – det har vi ikke",
        "content": "Trumps økonomiske politik kritiseres fra højre og venstre. Toldsatser, der gør forbrugerpriser dyre, giver varemangel og finansiel usikkerhed. Trump afmales som økonomisk ignorant eller en konspirator for egen berigelse. Måske. Men hvis vi lader tvivlen komme ham til gode, så bør vi blive inspireret, for i det lys har han en national vision for kapitalisme – og det har vi ikke. Trump ønsker et USA med produktionsjob. Et USA, hvor adgang til job ikke kræver, at man forgælder sig selv eller samfundet for at få en irrelevant højere uddannelse. Et USA, der er økonomisk og sikkerhedspolitisk mindre følsomt. Et USA, der har råd til at investere hjemme, fordi dets allierede i højere grad betaler for sig selv, som de bør. Et USA, hvor middelklassen igen trives, og sociale problemer er isoleret. Det er en vision for et land, som mange – også herhjemme – ærligt talt ville finde stor fornuft i. Om hans metode vil give det resultat, er en anden snak. Jeg savner lignende nationale visioner for kapitalisme i Danmark. Med visioner mener jeg ikke drømme og utopier. Kapitalisme er en succes og er kommet for at blive i mange år. Kapitalisme fungerer netop, fordi den tager højde for verden, som den er: Der er begrænsede ressourcer, markedet er lige så gammelt og naturligt som menneskeheden, men udføres i et net af regler og normer, og endeligt, at mennesker opfører sig mest socialt ansvarligt, når de motiveres af deres egen fejlbarlighed og egennytte. Kapitalisme tager højde for alt det og har derfor formået at berige normale mennesker i et omfang og til et niveau, som intet andet system har kunnet matche – at benægte dét er videnskabeligt som at nægte, at Jorden er rund. Men kapitalisme er både et nationalt og globalt projekt. Eksempelvis har Finansministeriet regnet ud, at tillader vi kæmpe supermarkeder, vil det føre til højere velstand, men omvendt vil det også føre til lokal butiksdød og længere transport til indkøb for mange. Det land ønsker vi ikke, så her har vi fornuftigt begrænset kapitalismen og betaler prisen med åben pande. Det har vi råd til, fordi vi på mange andre områder er meget markedsorienterede og derfor rige. Det er en banal, men ofte overset indsigt, at alt i denne verden har en pris. En ægte kapitalismevision skal ærligt sequid pro quoi øjnene. Danmark er en højtudviklet småstat uden mange naturressourcer og med en befolkning, der ønsker en dyr velfærdsstat. Jeg vil gerne høre visioner for, hvordan en national kapitalisme på de forudsætninger skal udformes. Eksempelvisbetaler top ti procent over 30 procent af velfærdsstaten, så skal vi have den, skal vi have folk, der betaler meget i skat. Hvordan får vi dem i en global konkurrence? Lige nu er vi som land ret skattegrådige på den korte bane både over for iværksættere og for ansatte. Havde vi været det for 100 år siden, er det ikke sikkert, at August Krogh og de andre havde grundlagt Novo her. Den grådighed kan vi forskyde. En anden metode, inspireret af nobelprismodtagerneKydland og Prescott, kunne være at tilbyde sikkerhed i usikre tider ved at låse nogle erhvervsregler i en periode, så de stadig kan gøres bedre for erhvervslivet, men ikke forværres. Vi haft samtalen før. Da du lærte om H.P. Holsts »Hvad udad tabes«, var det et poetisk billede på den nationale kapitalismesamtale, der prægede hele det 19. århundrede, og som tog os fra forarmelse og undergang til rigdom og sikring af vores suverænitet. Det er på tide at få en samtale om national kapitalisme igen. Stefan K. Sløk-Madsen er ph.d. og ekstern lektor ",
        "metadata": {
            "source": "https://www.berlingske.dk/kommentatorer/vi-boer-blive-inspireret-af-trump-han-har-en-national-vision-for",
            "image_url": "https://berlingske.bmcdn.dk/media/cache/resolve/image_x_large_vertical/image/192/1920505/24949245-us-president-donald-trump-speaks-while-signing-an.jpg",
            "publication_time": "Tirsdag d. 13. maj 2025, kl. 11.13",
            "author": "Stefan K. Sløk-Madsen",
            "related_links": [],
            "attachments": []
        }
    }
}