{
    "version": "1.0",
    "document": {
        "id": 11250,
        "title": "Fransk politi efterlyser farlig mand og kvinde",
        "content": "FRANKRIG: Politiet i Frankrig har efterlyst et yngre ægtepar i forbindelse med skudepisoder, der har fundet sted flere steder i Paris efter terrorangrebet mod satiremagasinet Charlie Hebdo onsdag. Politiet har udsendt billeder og efterlyser den 32-årige mand Amédy Coulibaly og hans 26-årige kone, Hayat Boumeddiene. Amédy Coulibaly menes at være gerningsmanden bag skyderiet ved Montrouge, der torsdag morgen kostede en kvindelig politibetjent livet og sårede en anden. Desuden er det med stor sandsynlighed ham, der fredag eftermiddag holder gidsler fanget i det østlige Paris i en jødisk butik. Amédy Coulibaly kommer fra Essonne-regionen syd for Paris. Det forlyder, at han sammen med den ene af gerningsmændene bag onsdagens terrorangreb, Chérif Kouachi, var to hoveddisciple til fransk-algeriske Djamel Beghal, der allerede er dømt for terrorisme.  Telefonaflytninger har afsløret, at Amédy og Chérif har besøgt Djamel, mens han har været i husarrest. Politiet advarer folk om, at Amédy Coulibaly og Hayat Boumeddiene er bevæbnede og farlige. BNB",
        "metadata": {
            "source": "https://www.berlingske.dk/internationalt/fransk-politi-efterlyser-farlig-mand-og-kvinde",
            "image_url": "https://berlingske.bmcdn.dk/media/cache/resolve/image_x_large/image/13/135653/8147307-france-shooting.jpg",
            "publication_time": "Fredag d. 09. januar 2015, kl. 15.59",
            "author": null,
            "related_links": [],
            "attachments": []
        }
    }
}