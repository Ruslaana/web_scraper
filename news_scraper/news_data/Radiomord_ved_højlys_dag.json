{
    "version": "1.0",
    "document": {
        "id": 21359,
        "title": "Radiomord ved højlys dag",
        "content": "For nylig lukkede DAB-radioen 24syv. Selvom det lykkedes den at skabe nogle gennemslagskraftige programmer og podcasts, gjorde den korte levetid og marginaliseringen på DAB det umuligt at løfte arven efter Radio24syv, der blev skabt af et borgerligt flertal og nedlagt af et borgerligt flertal. Faktisk var det ikke særligt fremsynet at lukke en succesfuld public service-station i disse tider, hvor en stadigt stigende del af ungdommen hverken læser aviser, eller følger med i public service-stationernes nyheder og debatter, men får deres nyheder og inspiration fra sociale medier uden kvalitetskontrol. I 2000 fik den socialdemokratisk-radikale regering vedtaget, at DR skulle lade en af sine radiokanaler gå i et udbud, hvor vinderen skulle udpeges af Radio- og tv-nævnet. Dette besluttede at give kanalen tilbage til DR for på den at skabe den klassiske musikkanal. Fordi meningen med loven var at øge mangfoldigheden og konkurrencen i æteren, besluttede VK-regeringen med et snævert, borgerligt flertal i 2010 at udelukke DR fra at søge om at få denne kanal igen ved den kommende udbudsrunde. Vi mente, at der i stedet var behov for en konkurrent til P1 for at styrke demokratiet. Følgelig bad vi redaktør Susanne Moll om at stå i spidsen for et udvalg, der skulle udforme en »talk-radio«. Desværre stemte Socialdemokratiet og SF imod den. De fandt tilskuddet til kanalen for højt, men hvis den nye radio skulle kunne tiltrække flere lyttere til samfunds- og kulturstoffet, måtte den have styrke til at udvikle og forny radiomediet, så P1 og Radio24syv tilsammen fik flere lyttere, end P1 alene havde haft til dette demokratisk vigtige programområde. Radio24syv blev en langt større succes, end jeg havde turdet forestille mig. Over alt i landet lyttede folk i alle aldre efterhånden til den. Den sendte døgnet rundt oplysnings- og debatprogrammer og havde altid vidt forskellige værter med hver deres klare holdninger ved mikrofonen, der sikrede kanalens konstante aktualitet, alsidighed og relevans. Da vi formulerede kravene til den nye »talk-radio«, lagde vi megen vægt på, at radioen skulle udvikle og forøge satiren, selvom satire er dyrt. Satire er imidlertid demokratiets salt, og radiosatiren havde stolte traditioner i DR lige fra Kaj Bruuns uforglemmelige søndag-morgener i 1960erne til »Selvsving« – men den lukkede i 2016. Nu har DR kun den i øvrigt ganske fortræffelige Jonatan Spang til at tage sig af satiren nogle uger om året og på tv. Dette underskud af satire rådede Radio24syv bod på ved med stor succes at skabe »Den korte radioavis« med superkrukken Kirsten Birgit Schiøtz Kretz Hørsholm, der respektløst slog til mod alt og alle, fra højre til venstre. Bedre radiosatire er vist ikke lavet, men alligevel gav Radio- og tv-nævnet ansøgeren Radio4 flere point for sine satire-intentioner, end Radio24syv fik for sin konkrete »korte radioavis«. Alt gik ærligt til, men det så ærligt talt underligt ud. Det siges, at det var denne satire, der fik DF til at lægge så mange hindringer i vejen for Radio24syv, at den til sidst opgav at søge om at få sin sendetilladelse fornyet. Til alles og vist også Radio4s overraskelse fik Radio4 overdraget den. Selvom Radio4 leverer nydelige programmer, er kanalen ikke slået igennem og er aldrig blevet opfattet som en legitim arvtager til Radio24syv. Det gik endnu værre for Radio Loud, der fik den plads på DAB-kanalen, som DF vist tiltænkte Radio24syv som trøstepræmie, men den afstod fra at gå igen som zombie. Til sidst opgav Radio Loud og overlod pladsen til den nu også hedengangne 24syv. Radio24syv blev offer for et overlagt mord ved højlys dag, da den borgerlige regering bøjede sig for DF. Selvfølgelig måtte Radio24syv være indstillet på at miste sendetilladelsen, hvis en anden ansøger var bedre. Det var bare ikke tilfældet. Det stigende antal lyttere mistede en væsentlig samfunds- og kulturkanal, som de holdt af. DR mistede en inspirerende konkurrent på radiosiden, ligesom de i 1988 havde fået på tv-siden med oprettelsen af TV 2. Samfunds- og kulturdebatten blev fattigere, da der gik drillesyge i DF og skadefryd i de ellers så kulturpolitiske partier S og SF. De valgte at se passivt til i stedet for at honorere, at denne radio var blevet en kulturpolitisk succes af den slags, vi har brug for i en tid, hvor public service-kanalerne med deres alsidighed og kvalitetskontrol udkonkurreres af de sociale medier med deres algoritmer, fake news, konspirationsteorier og ekkokamre. Per Stig Møller er fhv. udenrigsminister for Det Konservative Folkeparti ",
        "metadata": {
            "source": "https://www.berlingske.dk/kommentatorer/radiomord-ved-hoejlys-dag",
            "image_url": "https://berlingske.bmcdn.dk/media/cache/resolve/image_x_large_vertical/image/178/1783449/24678683-radio24syv-skabte-den-korte-radioavis-med-den-fi.jpg",
            "publication_time": "Fredag d. 12. april 2024, kl. 14.27",
            "author": "Per Stig Møller",
            "related_links": [],
            "attachments": []
        }
    }
}