{
    "version": "1.0",
    "document": {
        "id": 10201,
        "title": "Djurslands Bank opjusterer forventningerne til 2018",
        "content": "Djursland Bank opjusterer forventningerne til 2018 og venter nu et resultat før skat i intervallet 90 til 105 mio. kr. Det fremgår af selskabets regnskab for andet kvartal 2018. Tidligere ventede banken et overskud før skat i intervallet 70 til 85 mio. kr. Banken venter dog fortsat en \"betydeligt lavere\" indtjening i de sidste seks måneder af 2018 end i de første seks måneder, og det skyldes særligt, at banken i årets første halvår var positivt påvirket af en indtægt på nedskrivninger, en ekstraordinær opskrivning i BI Holding og høje udbytter fra sektoraktier. I andet halvår vil engangsomkostninger desuden præge regnskabet i en negativ retning, da selskabet udvider afdelingen i Risskov og etablerer en ny filial i Randers. Den sidste halvdel af 2018 ventes også at blive ramt af den aktuelle tørkesituation, som kan gøre ondt på en række landbrugskunder og dermed resultere i højere nedskrivninger. I første halvår af 2018 endte banken med et overskud før skat på 73 mio. kr. /ritzau/FINANS",
        "metadata": {
            "source": "https://www.berlingske.dk/virksomheder/djurslands-bank-opjusterer-forventningerne-til-2018",
            "image_url": "https://berlingske.bmcdn.dk/media/cache/resolve/image_x_large/image/51/518015/21730792-573121573jpg.jpg",
            "publication_time": "Onsdag d. 08. august 2018, kl. 10.58",
            "author": null,
            "related_links": [],
            "attachments": []
        }
    }
}