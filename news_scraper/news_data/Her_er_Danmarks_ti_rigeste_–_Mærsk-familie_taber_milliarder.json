{
    "version": "1.0",
    "document": {
        "id": 20887,
        "title": "Her er Danmarks ti rigeste – Mærsk-familie taber milliarder",
        "content": "De rige bliver rigere. Det viser en nyligt offentliggjort liste over de 100 mest formuende danskere, sommediet Økonomisk Ugebrev står bag. Særligt de allerrigeste øger formuen, mens enkelte taber milliarder. Samlet har de 100 rigeste danskere øget formuen med 102 milliarder. Det er dog i toppen af listen, at formuerne for alvor vokser. De 20 mest velhavende noterer sig nemlig for et vokseværk på 93 af milliarderne. Nedenfor finder du de ti rigeste danskere – og historien om en mediesky rigmand, der fra et slot i Schweiz har tjent milliarder. Igen i år topper LEGO-familien listen som de absolut mest velhavende danskere. Samtidig lægger familien yderligere afstand til listens nummer to og øger formuen med 51 milliarder. Kjeld Kirk Kristiansen - tredje generations ejer af LEGO Koncernen og formand for bestyrelsen i Kirkbi A/S - står i spidsen for landets absolut rigeste familie.Fold sammenLæs mereFoto: Søren Bidstrup. Samlet vurderes Kirk Kristiansen-familiens formue til at lyde på 368,8 milliarder. Som listens næsten evige to'er finder man Bestseller-ejeren Troels Holch Povlsen med en samlet formue på 86 milliarder. Holch Povlsen-formuen er siden sidste år steget med knap tre milliarder. Det skete til trods for, at omsætningen i Bestseller-koncernen faldt. For første gang i fire år oplevede Bestseller-milliardæren nemlig tilbagegang i sin modekoncern, der rummer tøjmærker som ONLY, Vero Moda og Jack & Jones. Det vistekoncernens seneste regnskab. Det foreslåede udbytte lød dog på 3,5 milliarder kroner. Det går til den ene aktionær i Bestseller, som er Anders Holch Povlsens holdingselskab, Heartland. Det til trods udfordres Holch Povlsens plads som nummer to på listen. For Danfoss-familien har siden sidste år sikret sig en formuefremgang på 11 milliarder. Det betyder, at Clausen-familiens formue af Økonomisk Ugebrev vurderes at være 85 milliarder. Formuen er de seneste år vokset markant.I 2020 lød formuen på 25,9 milliarder. Coloplast-familien Louis-Hansen forøgede formuen med over 18 milliarder, hvilket betyder, at den nu har rundet 75 milliarder. Ifølge Økonomisk Ugebrev skyldes dette kurstigninger på de børsnoterede virksomheder Ambu og ligeledes Coloplast. I alt noterer top fire på listen sig for en vækst i deres formuer på 80 milliarder og dermed næsten hele den samlede formuefremgang i år. Lars Larsens arvinger er de første på listen, der har måttet se familieformuen svinde ind. Jysk-pengetanken er siden sidste år dykket otte milliarder til nu 44 milliarder. Arvingerne efter stifter af Jysk-imperiet Lars Larsen har måttet se familieformuen svinde ind.Fold sammenLæs mereFoto: Niels Ahlmann Olesen. Placeringen som femterigeste familie i Danmark er dog bevaret. Trods jordskredsskandalen og et milliardtab i oliekoncernen vokser Østergaard-familiens formue. Af Økonomisk Ugebrev vurderes det, at formuen er vokset 1,7 milliarder til 43,6 milliarder. Det sikrer, at Østergaard Nielsen igen i år indtager pladsen som landets sjetterigeste. Torben Østergaard Nielsen blev landskendt, da Nordic Waste-skandalen rullede, og selskabet blev begæret konkurs. Af regnskabet fra moderselskabet USTC, som Torben Østergaard Nielsen er stifter, ejer og bestyrelsesformand i, fremgår det, at blandt andet Nordic Waste-konkursen medvirkede til et milliardtab. Resultatet før skat faldt fra 2,9 milliarder til 252 millioner. I den forbindelse beskrev han selv året som et »annus horibilis«. Det er i stedet aktiver som ejendomme og en ejerandel i Danmarks største udlejer af luksusbiler, milliardkoncernen Selected Car Group, der har fået formuen til at vokse.Det skriver Watchmedier. Anført af Hanni Merete Toosbuy Kasprzak har ECCO-familien øget formuen med to milliarder siden sidste år. Den vurderes nu at lyde på 24 milliarder. En fremgang til trods for, at skogiganten i snart tre år harfået voldsom kritikaf, at selskabet ikke har trukket sig ud af Rusland efter den russiske invasion af Ukraine. Dette har dog ikke påvirket det globale skosalg nævneværdigt – ej heller formuen. Mens Niels Aage Kjær sidste år »kun« noterede sig for en tiendeplads, rykker den 79-årige rigmand frem. Han har det seneste år lagt to milliarder ekstra til den private formue, som er steget fra 16 til 18 milliarder. Niels Aage Kjær står bag industrigiganten AVK, der fremstiller ventiler, og er de seneste år rykket stødt frem på listen over de mest formuende danskere. En af årets virkelige højdespringere er ifølge Økonomisk Ugebrev Knud Erik Andersen, der nu kan lægge seks milliarder til sin formue, så den lu lyder på 17 milliarder. Sidste år indtog han en 17.-plads, men salget af en større ejerandel i European Energy, der opsætter vindmøller, solanlæg og andre alternative energianlæg, har forøget formuen, lyder det. Mærsk-familien har altid ligget i toppen af listen. Den placering ser imidlertid ud til snart at være truet. Ane Mærsk Mc-Kinney Uggla har måttet se familieformuen svinde ind med to milliarder siden sidste år.Fold sammenLæs mereFoto: Niels Ahlmann Olesen. Familien har siden sidste år tabt to milliarder af familieformuen, som aktuelt vurderes at være 16,4 milliarder. Næsten lige så stor er formuerne hos de næste tre til fire milliardærer længere nede ad listen. For samtidig afslører listen, at den jyske, mediesky milliardær Ib Nymark Hegelund har taget et stort spring på listen over de mest formuende danskere. Mens den 81-årige rigmand sidste år indtog en 18.-plads, er han nu rykket frem til en 12.-plads med en formue, der vurderes til at lyde på 16 milliarder. Ved Lugano-søen i Schweiz købte Ib Nymark Hegelund i 2010 slottet Villa Cattaneo, som ligger i byen Paradiso. Der findes få billeder af slottet og ingen af den sky milliardær.Fold sammenLæs mereFoto: Fabrice Coffrini/AFP/Ritzau Scanpix. I årenes løb er der kun kommet sparsomme oplysninger frem om den efter sigende aarhusianske civilingeniør, der ifølge Økonomisk Ugebrev i 2010 lagde grundstenen til formuen, da han solgte sin virksomhed Denmark Enzymes. Dengang lød formuen på en milliard. I dag bor Ib Nymark Hegelund på et slot ved Lugano-søen i Schweiz. Han har aldrig givet interview til nogen medier, og det er heller ikke muligt at opstøve billeder af den danske rigmand. Selvom det er sparsomt med oplysninger, har flere medier dog beskrevet, at en betydelig mængde Novo Nordisk-aktier er en sandsynlig årsag til formuens vokseværk. Der er nemlig et næsten identisk sammenfald mellem udviklingen i Hegelunds formue og Novo Nordisks aktiekurs. Det fortæller Morten Langer, der er chefredaktør for Økonomisk Ugebrev. »Det er jeg slet ikke i tvivl om. For hvis du ser på udviklingen i henholdsvis Novo Nordisk-aktien og i hans formue, så følger de altså slavisk hinanden,« siger han til B.T. Hele listen over de 100 rigeste danskere kan findes påØkonomisk Ugebrevs hjemmeside.",
        "metadata": {
            "source": "https://www.berlingske.dk/virksomheder/her-er-danmarks-ti-rigeste-maersk-familie-taber-milliarder",
            "image_url": "https://berlingske.bmcdn.dk/media/cache/resolve/image_x_large/image/185/1859689/24836183-kjeld-kirk-kristiansen-ane-mrsk-mc-kinney-uggla.jpg",
            "publication_time": "Tirsdag d. 19. november 2024, kl. 15.03",
            "author": "Tobias Lind Larsen",
            "related_links": [],
            "attachments": []
        }
    }
}