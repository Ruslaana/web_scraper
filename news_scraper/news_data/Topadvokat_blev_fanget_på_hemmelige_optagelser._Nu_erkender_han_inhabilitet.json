{
    "version": "1.0",
    "document": {
        "id": 856,
        "title": "Topadvokat blev fanget på hemmelige optagelser. Nu erkender han inhabilitet",
        "content": "For halvandet år siden mente Anders Hoffmann Kønigsfeldt, at han uden problemer kunne udpeges som kurator, da et gældsplaget selskab i Køge gik konkurs. Men tirsdag den 4. marts 2025 vendte den profilerede partner i advokatfirmaet Bech-Bruun pludselig på en tallerken. »Jeg (skal) meddele skifteretten, at jeg desværre betragter mig som inhabil til at have behandlet konkursboet,« skrev han i en e-mail til Retten i Roskilde, som Berlingske har fået aktindsigt i. E-mailen – og erkendelsen – kommer formentlig ikke helt ud af det blå. For i måneder har Anders Hoffmann Kønigsfeldt –som tidligere omtalt i Berlingske– været genstand for en undersøgelse, som Gældsstyrelsen har sat i gang på baggrund af en række skjulte optagelser. Undersøgelsen skulle blandt andet konkludere, om advokaten var inhabil, da han i sommeren 2023 lod sig udpege som kurator i det pågældende selskab, Livehouse, og siden solgte aktiver ud af konkursboet til en af Bech-Bruuns egne klienter. En klient, som Anders Hoffmann Kønigsfeldt vel at mærke forud for konkursen havde rådgivet. »Anders har efter en samlet gennemgang af sagen vurderet, at han var inhabil. Jeg bakker op om Anders' vurdering og har fuld tillid til ham,« skriver Bech-Bruuns ledende partner, Steen Rode, i en e-mail til Berlingske. Hovedpersonen selv bekræfter, at han har skrevet den pågældende e-mail til Retten i Roskilde, men han har ingen yderligere kommentarer. Det er derfor uvist, hvorfor han nu er kommet frem til, at han var inhabil i sagen. Bech-Bruun med hovedkontor i Nordhavn er blandt landets største advokatfirmaer. Nu er firmaet ramt af en penibel sag om inhabilitet.Fold sammenLæs mereFoto: Søren Bidstrup. Forud for Anders Hoffmann Kønigsfeldts erkendelse af egen inhabilitet ligger et speget forløb med selskabet Livehouse i Køge som omdrejningspunkt. Selskabet har udviklet en videoplatform til brug for virtuelle events, og under coronakrisen steg efterspørgslen pludselig markant. Det fik i 2021 investeringsselskabet Dico ApS – ejet af den tidligere it-milliardær Mikael Konnerup – til at købe sig ind som ny storaktionær. Men succesen i Livehouse fik en brat ende, da det var slut med restriktioner på grund af coronakrisen. Og i sommeren 2023 stod selskabet i en situation, hvor det ikke længere kunne betale sine regninger, mens der samtidig var oparbejdet en milliongæld til Gældsstyrelsen og den statslige lånefond EIFO. Storaktionæren Dico ApS tilkaldte derfor sit faste advokatfirma, Bech-Bruun, som skulle hjælpe med at udarbejde en redningsplan. Det førte til en række møder, hvor Bech-Bruun var repræsenteret ved de to partnere Anders Hoffmann Kønigsfeldt og Troels Tuxen. Men midtvejs i processen fik den daværende direktør for Livehouse, Martin Elsborg, en dårlig fornemmelse. »I starten oplevede jeg samtalerne med Bech-Bruun som konstruktive, for de handlede om at redde selskabet. Men efterhånden skiftede stemningen, og det blev tydeligt for mig, at Bech-Bruun arbejdede i Dicos interesse,« har han fortalt til Berlingske. Ifølge Martin Elsborg var advokaterne med til at lave en plan om, at Livehouse skulle gå konkurs, hvorefter deres klient – Dico ApS – skulle købe aktiverne ud af konkursboet for en slik. Det har både Troels Tuxen, Anders Hoffmann Kønigsfeldt og ledelsen i Dico ApS afvist over for Berlingske. »Martin Elsborgs påstande er urigtige og udokumenterede,« skrev Hoffmann Kønigsfeldt i den forbindelse i en e-mail. Men Martin Elsborgs dårlige fornemmelse betød, at han i sommeren 2023 begyndte at optage møderne med advokaterne fra Bech-Bruun i det skjulte. Troels Tuxen blev i sommeren 2024 hentet til Horten fra Bech-Bruun for at afløse den fyrede Nicolai Dyhr. Tuxens rolle i sagen om Livehouse undersøges fortsat, men han har afvist at have gjort noget galt.Fold sammenLæs mereFoto: PR. Berlingske har fået adgang til Martin Elsborgs lydoptagelser fra flere forskellige møder, som blev afholdt,indenLivehouse blev erklæret konkurs. På et møde tirsdag den 11. juli 2023 blev der talt om, at Dico ApS og de øvrige ejere af Livehouse kunne redde selskabet ved at indskyde et millionbeløb. »Alternativet er, at man som aktionær siger: 'Så køber vi det ud billigst muligt,'« sagde Troels Tuxen. Han henviste til, at man kunne lade selskabet gå konkurs, hvorefter ejerne selv kunne købe aktiver – eksempelvis kontrakter, teknologi og ansatte – ud af konkursboet. Den mulighed blev gentaget på et nyt møde tre dage senere, hvor både Anders Hoffmann Kønigsfeldt og Troels Tuxen deltog. Anders Hoffmann Kønigsfeldt havde haft en »drøftelse« med fonden EIFO (tidligere kaldet Vækstfonden), som havde lånt fire millioner kroner til Livehouse og derfor havde pant i selskabet. »Der tror jeg, at helt fra starten var deres spørgsmål: Hvorfor lader I det ikke bare gå konkurs og køber det ud?« sagde advokaten. Han forklarede, at ejerne af Livehouse i den situation ville stå »med en ny virksomhed«, hvor man dog stadig ville skylde EIFO fire millioner kroner. »Så får man til gengæld slettet øvrig gæld,« sagde Anders Hoffmann Kønigsfeldt. Og ifølge advokaten var der andre fordele ved at vælge en konkurs, fremgår det af den hemmelige lydoptagelse. »Man har også mulighed for atcherrypickei en konkurssituation og tage de medarbejdere med, som man ønsker, og parkere de resterende i konkursboet,« sagde han. Både Anders Hoffmann Kønigsfeldt og Troels Tuxen mener, at deres citater fra møderne er taget ud af en sammenhæng, har de oplyst til Berlingske.  Mandag den 24. juli 2023 gik Livehouse konkurs med en gæld på 14 millioner kroner. Det skete ved en såkaldt egenbegæring, der giver en nødlidende virksomhed mulighed for selv at foreslå en kurator. Her blev der peget på Anders Hoffmann Kønigsfeldt, og han erklærede sig habil til at påtage sig opgaven – selvom han forinden havde drøftet den mulige konkurs med Livehouses ledelse og ejere. En uge efter solgte Anders Hoffmann Kønigsfeldt aktiverne fra konkursboet til et nyetableret selskab, som var ejet af Bech-Bruuns klient Dico ApS. Gælden til Gældsstyrelsen og de øvrige kreditorer blev parkeret i konkursboet. »Man kan ikke undgå at få det indtryk, at Troels Tuxen og Anders Hoffmann Kønigsfeldt har siddet og hjulpet ejerne af selskabet med at slippe billigst muligt fra en konkurs. Det tyder på, at de simpelthen har varetaget ejernes interesser på bekostning af kreditorernes. Og det er det stik modsatte af, hvad en kurator bør gøre,« har Anders Ørgaard, professor på Juridisk Institut ved Aalborg Universitet,tidligere udtalt til Berlingske. Anders Hoffmann Kønigsfeldt og Troels Tuxen afviste i den forbindelse kritikken. Førstnævnte skrev ved samme anledning, at hans rådgivning før konkursen i Livehouse blot var »konstateringer af, hvad reglerne er«, og at aktiverne i konkursboet »blev solgt på markedsvilkår efter en åben, helt reel salgsproces«. I efteråret 2024 konkluderede en undersøgelse, at advokat Nicolai Dyhr i flere tilfælde havde været inhabil, fordi han aftalte med ejere af nødlidende selskaber, at de efter en konkurs kunne købe aktiver ud af boet. Nu undersøges hans efterfølger i Horten – Troels Tuxen – for urent trav.Fold sammenLæs mereFoto: TV 2. Sagen om konkursen i Livehouse har efterladt selskabets tidligere medejer og direktør Martin Elsborg i dyb gæld. Det skyldes, at hans personlige selskab hæftede for det lån på omkring fire millioner kroner, som Livehouse havde optaget hos den statslige fond EIFO. Martin Elsborg sidder imidlertid tilbage med en følelse af, at »nogen har løbet om hjørner med ham«. Han noterer derfor med tilfredshed, at Anders Hoffmann Kønigsfeldt nu har erkendt, at han var inhabil som kurator. »Det her var aldrig blevet opdaget, hvis ikke jeg havde de skjulte optagelser. Og det er skræmmende. Men jeg er glad for, at sandheden nu er kommet frem, og at den ligger til grund for de konklusioner, der er draget,« siger han. Martin Elsborg henviser til, at der i kølvandet på konkursen i Livehouse blev indledt en sag om konkurskarantæne mod ham. Men den er nu blevet droppet. Anders Hoffmann Kønigsfeldt har - som tidligere nævnt - afvist Martin Elsborgs udlægning af sagen. Det er advokat Andreas Mylin, som på opdrag fra Gældsstyrelsen foretager undersøgelsen af konkursen i Livehouse. Han blev også i starten af året indsat som ny kurator i konkursboet efter Livehouse, da Anders Hoffmann Kønigsfeldt trak sig. Mylin gransker fortsat blandt andet, om prisen var for lav, da Anders Hoffmann Kønigsfeldt solgte aktiverne fra konkursboet til Bech-Bruuns egen klient, Dico ApS, og om der er grundlag for at rejse krav om erstatning mod den nu tidligere kurator. Samtidig undersøges også Troels Tuxens rolle i sagen. Andreas Mylin ønsker på nuværende tidspunkt ikke at kommentere sagen.",
        "metadata": {
            "source": "https://www.berlingske.dk/virksomheder/topadvokat-blev-fanget-paa-hemmelige-optagelser-nu-erkender-han",
            "image_url": "https://berlingske.bmcdn.dk/media/cache/resolve/image_x_large_vertical/image/189/1899476/24909096-anders-hoffmann-knigsfeldt-er-partner-i-bech-bruu.jpg",
            "publication_time": "Onsdag d. 12. marts 2025, kl. 13.39",
            "author": "Nicolaj Vorre",
            "related_links": [],
            "attachments": []
        }
    }
}