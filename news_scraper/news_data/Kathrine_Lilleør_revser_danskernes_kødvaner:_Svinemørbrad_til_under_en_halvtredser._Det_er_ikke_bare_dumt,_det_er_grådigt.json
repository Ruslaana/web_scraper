{
    "version": "1.0",
    "document": {
        "id": 2830,
        "title": "Kathrine Lilleør revser danskernes kødvaner: Svinemørbrad til under en halvtredser. Det er ikke bare dumt, det er grådigt",
        "content": "»Aldrig ville jeg gøre noget, som kunne ødelægge min jord eller naturen omkring den,« sagde gartneren, der drev et familiegartneri et stenkast fra Slagslunde Kirke. Jeg havde spurgt, hvordan han gødede sin mark, hans indignation var tydelig, og jeg skammede mig. Både fordi jeg under nogen form kunne mistænke denne gennemordentlige mand for at gøre noget, der kunne skade den natur, hans gartneri indgik i, og fordi han faktisk henviste til Det Gamle Testamente, hvor der står, at vi mennesker har en særlig forpligtelse over for alt levende på denne jord. Tag den, præst. Hver gang, landbruget siden er blevet hængt ud som vores største miljøsyndere, har jeg derfor tænkt på gartneren. Jeg har forlenet hver eneste landmand med min gartners sindelag, alt imens jeg i al stilhed har købt æg fra fritgående høns. Gris spiser jeg praktisk talt aldrig, for jeg har altid haft det tungt med svinetransporterne. Men også svineavlerne har jeg iklædt min gartners ubestikkelighed. Man gør vel ikke noget ved sine dyr, der er direkte skadeligt for dem? Men det gør man. Svinestien er blevet fabriksanlæg, der ville egne sig til at producere plastikdutter eller hårtørrere, men under ingen form levende eksistenser. Forholdene for svin er med undtagelse af de økologiske brug med fritgående grise så uantagelige, at man må sig forbarme. Alene det faktum, at man avler grise større år for år, uden at staldinventaret forstørres. Der har i årevis været fokus på at avle større uanset, at dødeligheden er stor. I 2021 døde 16 procent af søerne. Der dør29.541 pattegrise hver dag. Det svarer til en pattegris hver tredje sekund. Oplysningerne har jeg fra Mathilde Walter Clarks»Hvordan man laver dyr«. Her konstaterer hun, at ambitionen om at avle sig frem til større produktion ikke er forbeholdt svineavlere. 85 procent af æglæggende høns har brækkede brystben,fordi kroppen er avlet for lille og æggene så store, at knoglerne knuses indefra. 85 procent af malkekvæget har mavesårsom bivirkning af deres foderpiller, der skal hjælpe dem til dagligt at yde 29 liter mælk per ko. Med et så intenst fokus på produktion og indtjening har landmænd derfor for længst måtte lægge min gartners indstilling bag sig. I 2016 gjorde Løkke-regeringen med landbrugspakken det frivilligt for landmændene, om de ville udlede mindre kvælstof. Om regeringen dengang var klar over, at det ikke ville føre til mindre kvælstofudledning, står hen i det uvisse. Men landbrugets organisationer talte også i 2016 varmt om den ansvarlige landmand, der tænker som gartneren fra Slagslunde. At man langt ind i Venstre har fastholdt dogmet om landmanden, der elsker sine dyr, sine marker og sin natur, kan der heller ikke herske tvivl om. Faktisk står man så hårdt på det dogme, at det er ved at knuse Venstre indefra, ja, hele den borgerlige fløj, fordi det simpelthen er løgn. Af flere årsager var det ikke helt tydeligt, da Lars Løkke trak sig fra Venstre, men da man afsatte Jakob Ellemann-Jensen, blev det helt tydeligt, at det handlede om synet på landbruget. Havde Lars Løkke mon opbakning i Venstre til andet end kvælstof-frivillighed for landbruget i 2016? Mens man tænker over det, er det nu blevet klart for enhver, at Venstres vælgerforeninger er så bundet til et landbrug, der nægter at tage det afgørende opgør med sig selv. Således hænger Troels Lunds formandskab i en tynd tråd, hvis han vælger den CO2-afgift, der skal til, for at landmænd tænker afgørende nyt. Hvordan det kan være, at Venstre over år er forblevet forlovet med en stadigt mere kynisk og naturudnyttende landbrugsindustri, kan man fundere over i de lange sommernætter. Men at man som højborgerlig kan mene andet, end at landbruget radikalt skal omlægges af hensyn til vores børn og børnebørn, er mig en gåde. Selvfølgelig skal landbrugsproduktionen ændres, ligesom vi alle skal ændre indkøbs- og madvaner. Ikke kun, fordi svin er klogere end hunde, men fordi det dog ikke går, at vi lader som om, at alle landmænd er økologiske landmænd, der med et strå i hatten kalder deres fritgående svin ved navn. Slagslunde-gartneren er en saga blot. Fat det! Men, det vil vi ikke. Venstres vælgerforeninger er såmænd bare, som folk er flest. Vi vil, at alt skal være som det var engang, og hvis det ikke er, så lever vi alligevel som om. Svinemørbrad til under en halvtredser køber vi gerne. Det er ikke bare dumt, det er grådigt. For det prioriterer med et dovent selvbedrag vores egne behov på bekostning af kommende slægters liv på den jord, vi er ved at lægge øde. Kathrine Lilleør er sognepræst og ph.d. ",
        "metadata": {
            "source": "https://www.berlingske.dk/kommentatorer/kathrine-lilleoer-revser-danskernes-koedvaner-svinemoerbrad-til",
            "image_url": "https://berlingske.bmcdn.dk/media/cache/resolve/image_x_large/image/180/1800508/24716021-at-man-som-hjborgerlig-kan-mene-andet-end-at-la.jpg",
            "publication_time": "Søndag d. 02. juni 2024, kl. 16.49",
            "author": "Kathrine Lilleør",
            "related_links": [],
            "attachments": []
        }
    }
}