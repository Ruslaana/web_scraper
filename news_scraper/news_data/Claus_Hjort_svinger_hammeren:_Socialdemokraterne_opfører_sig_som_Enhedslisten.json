{
    "version": "1.0",
    "document": {
        "id": 5010,
        "title": "Claus Hjort svinger hammeren: Socialdemokraterne opfører sig som Enhedslisten",
        "content": "Midt under det afgørende, politiske slag om en økonomisk 2025-plan går regeringens nøgleforhandler, finansminister Claus Hjort Frederiksen (V), til frontalangreb på Socialdemokraterne (S). Hjort beskylder S for at opføre sig som et ”protestparti”, som af frygt for vælgertab kører en populistisk linje uden at give nogle sammenhængende svar på Danmarks fremtid. Hjort raser bl.a. over, at S for andet år i streg ikke har fremlagt et finanslovsforslag, og at partiet har stillet flere mere eller mindre ultimative forhandlingskrav. ”Det er stærkt kritisk og helt bemærkelsesværdigt, at Socialdemokraterne bare totalt melder sig ud og foregiver for danskerne, at vi kan sikre velfærden ved bare at sidde musestille,” siger han og fortsætter: ”Man kan frygte, at de er bange for protestpartierne og for at miste vælgere. Men jeg må sige, at mange af de tilkendegivelser, som jeg har hørt (fra S, red.), er essensen af et protestparti, fordi man foregiver, at man kan en masse godt uden at foretage sig noget. Sådan er det også, når jeg hører Enhedslisten, og jeg kan ikke rigtig se nogen forskel, for dynamikken i protesten er den samme. Jeg synes, det er meget skuffende at opleve Socialdemokraterne.” Forud for valget i 2011 fremlagde S de nu forkætrede planer, Fair Løsning og Fair Forandring, som bl.a. ville bevare efterlønnen, lade danskerne arbejde længere og indføre millionærskat. Da S kom i regering, erkendte partiet dog, at deres plan ved brug af Finansministeriets regnemaskine havde et hul på mindst 22 mia. kr. Siden gik SRSF-regeringen med egne ord ”reformamok” og lettede skatten i top og bund samt sænkede selskabsskatten. Alt sammen under beskyldninger om løftebrud. Efter 2015-valget sagde den nye S-formand, Mette Frederiksen, at partiet fortsat ville stå for en ansvarlig politik i opposition. Men ifølge Hjort er S faldet tilbage i det gamle spor. ”Det er hævet over enhver tvivl, at Fair Løsning og Fair Forandring i særklasse er det største vælgerbedrag i nyere dansk politisk historie, og Socialdemokraterne blev jo også straffet hårdt for det. Derfor under det mig, at man nu kan se mønstret gentage sig. Og endnu engang vil de ikke kunne stå distancen, hvis de får magten. De udfordringer, vi har, vil Mette Frederiksen også have, hvis hun kommer til som statsminister,” siger Claus Hjort Frederiksen. S har sagt, at partiet er skeptiske overfor nye reformer, og at partiet hellere vil diskutere, hvordan vi bruger det råderum, der trods alt er i dansk økonomi – bl.a. på velfærd og uddannelserne. Men ifølge Hjort vil det råderum kun være på 4,5 mia. kr. frem mod 2020, hvis ikke man gennemfører nye tiltag, og hvis man samtidig skal håndtere en række ”pligtopgaver” såsom at genoprette Skat og at indføre et nyt ejendomsvurderingssystem for boligejerne. Han lægger samtidig vægt på et nyt notat fra Finansministeriet, som viser, at Danmarks gæld i 2050 vil være 185 mia. kr. større, hvis man ikke gennemfører regeringens 2025-plan. ”Når vi lever i en verden med de hurtige meninger på Twitter og Facebook, så er der altså brug for nogle partier, som anerkender, at der er en butik, der skal køres. At der er et ansvar, man skal tage. Derfor er er det så skuffende, når de nu vender tilbage til den gamle position,” siger Claus Hjort Frederiksen. Med sit udspil til en 2025-plan lægger Venstre-regeringen bl.a. op til at skære i SU’en, at hæve pensionsalderen hurtigere end forudsat og at sænke skatten i top og bund.  Claus Hjort Frederiksen, Socialdemokraterne anerkender jo, at der er problemer for dansk økonomi. De mener bare ikke, jeres svar er de rigtige. Du har vel ikke patent på, at dine forslag er det evigt saliggørende? ”Nej, men hør nu her: Det her er vores bud på en løsning. Vi er jo ikke ultimative omkring det her, og hvis andre partier kommer med nogle andre bud, så er det fint.” Socialdemokraterne siger, at de vil bruge råderummet på at investere i vores uddannelser. Det er da et bud? ”Jo, men der er bare ikke noget råderum.” Det er der jo, hvis man kigger frem mod 2025? ”Jo, men der er også rimelig mange pligtopgaver, som der skal bruges penge på.” Men er det ikke et legitimt synspunkt at sige, at man vil bruge de penge, der trods alt er, på at styrke vores uddannelser, sådan som Socialdemokraterne har sagt? ”Jamen, jeg anfægter ikke, at Socialdemokraterne ikke har ret til at sige, som de siger. Det er bare at svigte og at falde for protestpartiernes indfaldsvinkel – nemlig at ingenting kan laves om.” Men har Socialdemokraterne ikke ret i, at I lidt er ude i en cirkelslutning hvor I siger, at nu vil I styrke velfærdssamfundet ved at skære i velfærdssamfundet? ”Jamen, vores forslag går ikke ud på at skære i velfærdssamfundet. Vores går ud på at styrke velfærdssamfundet. Hvordan sikrer vi flere i beskæftigelse, hvordan får vi mere vækst, så der er flere penge at bruge af. Det er der, forskellen ligger, for Socialdemokraterne vil intet gøre for at styrke væksten, for det kan de ikke med de håndører, de har, når de intet vil lave om. Det er der, striden står.” Der er gennemført bunkevis af reformer siden finanskrisen. Alligevel er væksten lav, produktiviteten er dårlig. Kan du ikke forstå, hvis mange danskere – og Socialdemokraterne for den sags skyld – ikke kan forstå, hvorfor vi skal blive ved med at ordinere en medicin, der ikke har virket? ”Jeg ville da også ønske, at vi havde opnået en idealtilstand – at der ikke var brug for at lave noget som helst om. Men sådan er verden bare ikke. Verden kører, og hvis vi vil sikre danskernes velfærd og sikre, at vi om ti år ikke er for langt efter svenskerne og hollænderne, så kræver det, at vi er nødt til at gøre noget selv.”  Socialdemokraternes politiske ordfører, Nicolai Wammen, ryster på hovedet over det hårde angreb fra finansminister Claus Hjort Frederiksen, som beskylder S for at opføre sig som et protestparti på linje med Enhedslisten. ”Det virker som om, at finansministeren er helt desperat og meget frustreret over, at der heller ikke i blå blok er opbakning til regeringens plan. Jeg kan ikke se det her meget voldsomme angreb som udtryk for andet, end at finansministeren er ved at miste grebet om forhandlingerne,” siger han og fortsætter: ”Jeg tror, finansministeren har fået solstik her i septembervarmen.” Socialdemokraterne har ultimativt sagt, at de ikke vil være med til at sænke topskatten, og at de ikke vil være med til at hæve pensionsalderen for nedslidte danskere. Ifølge Nicolai Wammen er det dog på ingen måde ensbetydende med, at Socialdemokraterne ikke vil tage et medansvar. ”Vi har sagt, at vi ønsker en bred aftale om de vigtige ting, der er, og at vi meget gerne vil diskutere, hvordan vi kan skabe vækst i erhvervslivet og sikre en opkvalificering, så vi får skabt flere faglærte job i de kommende år. Vi synes bare ikke, det er en god idé at sætte pensionsalderen op, SU’en ned for at bruge pengene på en topskattelettelse. Det er Claus Hjort så åbenbart blevet meget vred over, men det tager vi med ophøjet ro,” siger han. Han afviser også, at partiet er på flugt fra deres reformlinje under Thorning-regeringen. ”Det, vi er optaget af, er, at få skabt arbejdspladser og passe på velfærdssamfundet. Det er den røde tråd.” ",
        "metadata": {
            "source": "https://www.berlingske.dk/politik/claus-hjort-svinger-hammeren-socialdemokraterne-opfoerer-sig-som-enhedsliste",
            "image_url": "https://berlingske.bmcdn.dk/media/cache/resolve/image_x_large/image/2/27249/14740335-hjorth.jpg",
            "publication_time": "Onsdag d. 14. september 2016, kl. 18.33",
            "author": "Kasper Kildegaard",
            "related_links": [],
            "attachments": []
        }
    }
}