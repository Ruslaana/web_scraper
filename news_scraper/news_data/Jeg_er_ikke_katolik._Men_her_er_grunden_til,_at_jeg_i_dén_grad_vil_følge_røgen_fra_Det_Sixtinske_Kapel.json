{
    "version": "1.0",
    "document": {
        "id": 2843,
        "title": "Jeg er ikke katolik. Men her er grunden til, at jeg i dén grad vil følge røgen fra Det Sixtinske Kapel",
        "content": "Der har næppe været én venstreorienteret late-night komiker på amerikansk tv (og dem er der mange af), som ikke har muntret sig diabolsk over den kendsgerning, at pave Frans døde umiddelbart efter at have modtaget den amerikanske vicepræsident og katolske konvertit, J.D. Vance, ved et kort, men officielt besøg. Hvis man forvilder sig ud på de sociale medier, skorter det heller ikke på de såkaldte memes – som oftest billeder, der er satirisk manipulerede – om denne særlige omstændighed omkring det pavelige dødsfald. Jeg stødte selv på et billede, hvor J.D. Vance var udstyret med en le og mørkerødt lysende øjne foran den stakkels Frans.  Sidste weekend blev Frans så begravet. Også det blev en lejlighed, der på uortodoks vis involverede Det Hvide Hus, da USAs præsident Donald Trump som bekendt gennemførte et kvarter langt forhandlingsmøde med Ukraines præsident, Volodymyr Zelenskyj, midt på Peterskirkens marmorgulv med de to siddende over for hinanden på stole sat frem af de tilstedeværende præster fra Vatikanet. Det var i sandhed historiske billeder. På onsdag indledesdet såkaldte konklave, hvor en ny pave skal vælges af de deltagende kardinaler. Mange vil formentlig følge lidt mere med i dette konklave alene af den grund, at de måske, som jeg, har været i biografen for at se den Oscar-belønnede spillefilm »Conclave« med Ralph Fiennes – af ungdommen bedst kendt som Lord Voldemort – i hovedrollen.  Filmen skildrer de politiske intriger i og omkring Det Sixtinske Kapel i Vatikanet, det af Michelangelo verdensberømt dekorerede rum, som lægger lokale til pavevalget. Jeg skal ikke afsløre plottet og dets klimaks, men blot notere mig, at filmen i dén grad afsluttes på en måde, som er i pagt med tidens identitetspolitiske strømninger og på mange måder finder sit stof i stridighederne mellem kardinaler, som er enten venstreorienterede eller konservative. Det er svært for filmen at undertrykke, hvilken af de to sider, den holder med – gæt hvilken. Men netop dette, kampen mellem en venstreorienteret og en konservativ del af den katolske kirke, er hovedårsagen til, at jeg kommer til at følge tæt med i det kommende, virkelige konklave i Rom. Også selv om jeg er døbt protestant og dermed formelt set jo ikke har aktier i den katolske kirkes processer. For når kardinalerne går i gang, kan vi potentielt set få en hemmelig, men sprængfarlig genopførelse af de kulturelle værdikampe, vi ser verden rundt i disse år, og som blandt andet gjorde sig gældende ved det amerikanske præsidentvalg i 2024 og satte sig igennem med trumpismens ideologiske genrejsning og den sejr, der bragte Donald Trump tilbage til præsidentembedet – og katolikken J.D. Vance ind som vicepræsident. Pave Frans var jesuit oghørte grundlæggende tili den venstreorienterede del af den katolske kirke, selvom det kan lyde mærkeligt for protestanter, som udefra beskuer katolicismens konservative dogmer, der til stadighed eksempelvis forbyder kvindelige præster. Men i forhold til centrale spørgsmål som fattigdom, migration og krig og fred lød pave Frans under sine 12 år i Vatikanet oftest mere som en klassisk venstreorienteret end som en dybt konservativ. To tredjedele af de kardinaler, som skal vælge en ny pave, er udpeget af Pave Frans, så det kan jo give et hint om, at den kommende øverste skikkelse i den katolske kirke kan komme til at minde mere om Frans end om hans mere konservative forgængere. Men man skal ikke tage fejl: Der er også stærke kræfter, som arbejder på, at det modsatte skal ske. At den kommende pave bliver konservativ, både i forhold til den katolske kirkes indre forhold, men også når det gælder det udadvendte arbejde, hvor katolicismen med sine 1,3-1,4 milliarder udøvere verden over er og bliver en magtfaktor. Og der er sågar kræfter, som forsøger at påvirke kirken i en mere MAGA-lignende retning, hvorved cirklen jo nærmest sluttes fra J.D. Vances påskesøndagsbesøg hos den dødsmærkede pave Frans. Jeg så således forledenet interviewhos den britiske tv-vært Piers Morgan med Steve Bannon, der som bekendt var en central rådgiver for Donald Trump i dennes første præsidentperiode, og som stadig har en afgørende, om end mere uformel position i MAGA-bevægelsen.  Her fortalte Bannon, at han gennem flere år har haft forbindelse til og holdt møder med kardinaler og andre i Vatikanet, som var modstandere af pave Frans’ kurs, for at forsøge at påvirke dem i retning af en mere konservativ eller måske endda trumpistisk linje end den afdøde pave, som ikke mindst Donald Trump havde flere åbenlysepolitiske sværdslag medi fuld offentlighed. Med andre ord kan pavevalget blive et mikrokosmos af de kulturelle værdikampe kloden rundt mellem modernisme og progressive kræfter på den ene side, og konservative traditionalister på den anden side. Ikke mindst derfor bliver konklavet i dén grad værd at følge med i. Og husk: Sort røg, så er der endnu ikke en pave. Hvid røg, så er han valgt. En konservativ. Eller en progressiv. Eller – hvem ved? – en uventet brobygger.",
        "metadata": {
            "source": "https://www.berlingske.dk/kommentatorer/jeg-er-ikke-katolik-men-her-er-grunden-til-at-jeg-i-den-grad-vil",
            "image_url": null,
            "publication_time": "Lørdag d. 03. maj 2025, kl. 11.55",
            "author": "Tom Jensen",
            "related_links": [],
            "attachments": []
        }
    }
}