{
    "version": "1.0",
    "document": {
        "id": 9879,
        "title": "»Flyvende dåseåbner« vender tilbage til Europa",
        "content": "Det amerikanske flyvevåben vil sende 12 fly af typen A-10 Thunderbolt til Europa, hvor de skal stationeres på luftbasen Spangdahlem i det vestligste Tyskland. Det skriver CNN. Flytypen har været i Europa før og skulle under Den Kolde Krig fungere som et af NATOs svar mod angribende kampvognskolonner fra øst. Udstationeringen i 2015 sker som reaktion på krigen i Ukraine og den øgede russiske militæraktivitet langs NATOs grænser. A-10 Thunderbolt er kendt under øgenavne som »den flyvende dåseåbner« og »kampvognsdræberen«, fordi den med sin 30 millimeter Gatling-maskinkanon i næsen kan flå en kampvogn fra hinanden på ingen tid. Maskinkanonen kan afgive 4.000 skud i minuttet og understøttes af missiler på flyets vinger, hvis en haglbyge ikke er nok.  Flytypen er fra Den Kolde Krigs koldeste periode. Thunderbolt blev sendt på vingerne første gang i 1977. Siden da, har det langsomme fly vist, hvad det kan under de to golfkrige, på Balkan og i Afghanistan. I 2013 blev 21 A-10 Thunderbolt trukket hjem fra Spangdahlem, men sikkerhedssituationen ved Europas grænser har siden ændret sig markant. Det amerikanske luftvåben oplyser ifølge CNN, at de 12 fly, der snart ankommer til Tyskland, også skal udstationeres i forskellige østeuropæiske lande, herunder Polen, Estland, Letland og Litauen. Udstationeringen i Europa bliver dog ikke så langvarigt som førhen. Efter planen skal flyene udfases i 2019. ",
        "metadata": {
            "source": "https://www.berlingske.dk/internationalt/flyvende-daaseaabner-vender-tilbage-til-europa",
            "image_url": "https://berlingske.bmcdn.dk/media/cache/resolve/image_x_large/image/10/104089/8299636-a10.jpg",
            "publication_time": "Fredag d. 13. februar 2015, kl. 13.43",
            "author": null,
            "related_links": [],
            "attachments": []
        }
    }
}