{
    "version": "1.0",
    "document": {
        "id": 15231,
        "title": "Danske børn skal altid beskyttes af Danmark",
        "content": "Tavsheden sænker sig umærkeligt over den offentlige debat, når talen falder på de danske børn, der er strandet i de syriske lejre. Der er tale om 40 børn af danske statsborgere ifølgePET og Center for Terroranalyses (CTA) trusselsvurderingfra foråret 2020. Men de opfattes ikke som rigtige danskere, fordi deres forældre er terroristsympatisører og den slags. Sagen nager min samvittighed, fordi Danmark som stat ikke beskytter sine egne borgere. Især fordi der er tale om børn, som umuligt kan være skyldige i deres egen skæbne. Jeg forstår godt de borgerlige partier og Socialdemokratiets argument om, at forældrene har vendt Danmark ryggen. Men børnene er uskyldige. De yngste er spædbørn, de ældste 14 år. CTA vurderer, at det er »usandsynligt, at der udgår en aktuel terrortrussel fra børn af personer udrejst fra Danmark til konfliktzonen.« Nærmest tværtimod, skriver CTA, fordi de bliver radikaliseret i lejrene, når de vokser op. Mit bedste bud er, at Enhedslisten, SF og de Radikale samt Amnesty International, FNs Børnekomité og alle de frelste har ret i denne sag. Det er den danske regerings ansvar at beskytte børn i Syrien og Irak, hvis de er danske statsborgere. Konsekvensen er desværre, at deres mødre også skal hjælpes til Danmark. Bare ærgerligt. En borger er en borger. Folketinget har tildelt indfødsret ved lov. Det er god borgerlig logik.  Jeg har samme indstilling til drengene fra Godhavn, misbrugte børn i Grønland og de forfærdelige sager om misbrug og misrøgt, der dukker op i diverse danske kommuner fra tid til anden. Egentlig har jeg samme naive håb om, at alle børn i hele verden må vokse op i trygge omgivelser, men så god er verden ikke. Til gengæld ved jeg, at den danske stat skal beskytte danskeres rettigheder - især børn. Der findes borgerlige politikere, som mener, at menneskerettigheder og den slags er »fine franske principper.« Og der findes regeringschefer, som kun anser det for en »fejl«, når Grundloven bliver brudt. Det er bevidst, at jeg ikke nævner navne på politikerne, for det er ikke sagens kerne. Emnet er retsstaten. Udfordringen i demokrati er, at vi skal holde de grundlæggende principper i hævd, hvis vi skal stole på retssamfundet. Folketinget bør derfor kræve af regeringen, at vi får klarlagt præcist, hvilke børn i lejrene al-Roj og al-Hawl i Syrien, som alene kan regnes for danske statsborgere. Ofte omtales det som 30 børn, men det er svært at blive klog på. Når det er klarlagt, må børnene evakueres med bistand fra de danske myndigheder, som det skete med to børn i 2019. Man kan ikke adskille familier. Derfor vil børnenes forældre, som formentlig har sympati for Islamisk Stat, er dybt naive eller har usædvanligt lav intelligens, komme med på hjemrejsen til Danmark. Herfra må de stilles for retten i Danmark, hvis de er mistænkte for krigsforbrydelser, terrorhandlinger eller anden kriminalitet. Det er besværligt, dyrt og nærmest umoralsk at hjælpe den slags mennesker. Men deres børn har krav på et dansk pas. De har krav på vores beskyttelse. Nogle af børnene har måske endda behov for at blive beskyttet mod deres egen mor. Tavshed er ikke løsningen. Anders Krab-Johansen er koncernchef og udgiver for Berlingske Media",
        "metadata": {
            "source": "https://www.berlingske.dk/kommentatorer/danske-boern-skal-altid-beskyttes-af-danmark",
            "image_url": "https://berlingske.bmcdn.dk/media/cache/resolve/image_x_large/image/136/1361720/23593446-syria-conflict-displaced.jpg",
            "publication_time": "Fredag d. 27. november 2020, kl. 20.40",
            "author": "Anders Krab-Johansen",
            "related_links": [],
            "attachments": []
        }
    }
}