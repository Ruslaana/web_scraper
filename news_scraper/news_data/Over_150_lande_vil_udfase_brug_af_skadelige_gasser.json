{
    "version": "1.0",
    "document": {
        "id": 7900,
        "title": "Over 150 lande vil udfase brug af skadelige gasser",
        "content": "Embedsfolk og politikere fra hele verden er i denne uge samlet i Rwandas hovedstad, Kigali, for at nå til enighed om udfasningen af de klimaskadelige HFC-gasser. Og tidligt lørdag morgen dansk tid er mere end 150 lande blevet enige om en aftale, der skal mindske brugen af de skadelige gasser i for eksempel køleskabe og aircondition-anlæg. Det oplyser den rwandiske minister for naturressourcer, Vincent Biruta, ifølge nyhedsbureauet Reuters.  Nyhedsbureauet AFP skriver, at aftalen er indgået mellem næsten 200 lande. Udviklede nationer, herunder store dele af Europa og USA, forpligter sig til at reducere deres brug af HFC-gas med 10 procent i 2019 stigende til en reduktion på 85 procent i 2036. To grupper af udviklingslande skal gradvist begynde af reducere brugen fra enten 2024 eller 2028. Indien, Iran, Irak, Pakistan og Golf-landene hører til sidstnævnte gruppe. HFC-gasser blev introduceret i 1990'erne for at erstatte de såkaldte CFC-gasser, der er med til at lave hul i klodens ozonlag. HFC-gasserne bruges i blandt andet frysere, spraydåser og airconditionanlæg og har vist sig at have en langt kraftigere drivhuseffekt end CO2. I nogle tilfælde er de 10.000 gange så kraftige som CO2, og dermed bidrager de til at opvarme Jorden, som i forvejen har det varmt. Både forskere og ngo'er peger på udfasningen af HFC-gasser som et vigtigt middel til at begrænse den globale opvarmning.  Forskere anslår ifølge nyhedsbureauet Reuters, at alene disse gasser kan være med til at få gennemsnitstemperaturen til at stige med 0,1 grad frem mod 2050 og 0,5 grader frem til 2100. Det vil dermed udgøre en fjerdedel af den maksimale temperaturstigning på to grader, som verdensledere sidste år blev enige om med klimaaftalen i Paris. Den store opmærksomhed på HFC-gasser skyldes blandt andet, at efterspørgslen på airconditionanlæg ventes at stige med 300 procent frem mod midten af dette århundrede. Selv om HFC-gasser er med til at skabe et varmere klima, så er de ikke en del af indholdet i den globale klimaaftale fra Paris. I stedet hører de under den såkaldte Montreal-protokol, der blev vedtaget i 1987. Mødet i Rwanda er det 28. af slagsen mellem de lande, der er en del af den aftale. Danmark har allerede et delvist forbud mod HFC-gasser i køleanlæg.   ",
        "metadata": {
            "source": "https://www.berlingske.dk/business/over-150-lande-vil-udfase-brug-af-skadelige-gasser",
            "image_url": "https://berlingske.bmcdn.dk/media/cache/resolve/image_x_large/image/16/162855/15106424-un-climatechange.jpg",
            "publication_time": "Lørdag d. 15. oktober 2016, kl. 08.58",
            "author": null,
            "related_links": [],
            "attachments": []
        }
    }
}