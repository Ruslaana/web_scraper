{
    "version": "1.0",
    "document": {
        "id": 14478,
        "title": "Nekrolog: Selv da døden bankede på, var Jytte Abildstrøm ukuelig optimist",
        "content": "Det er et af mit livs smukkeste teaterøjeblikke. Da Jytte Abildstrøm i 2010 modtog en af dansk teaters fornemste udmærkelser, Hædersprisen ved Årets Reumert-prisuddeling, rejste et helt kongeligt teater sig op og hyldede hende med en minutlang, tordnende applaus. Overraskelsen var vist nogenlunde total – dén havde få set komme – men applausen, der næsten ikke ville holde op, siger noget om den veneration, der i alle generationer var for den dengang 76-årige teaterdynamo. Hvad, jublen også tilkendegav, var, at valget var det helt rigtige. Og hvad gjorde Jytte Abildstrøm efter en kort, ydmyg takketale – »jeg er jo bare lille Jytte« – og ikke så få udbrud af den smittende, afvæbnende latter, hun som professionelt livstykke kunne mobilisere ved hver en lejlighed? Hun satte sig ganske enkelt ned under stjernehimlen, som vi for en tid glemte var kunstig, malet og slet ikke blå, og tændte for ghettoblasteren med en gammel vise af Lulu Ziegler og kvitterede med et stykke på sav! Poesi: Jytte Abildstrøm kvitterer med et stykke på sav.Fold sammenLæs mereFoto: Keld Navntoft. Kunne det blive mere abildstrømsk, sådan som de skæve toner fyldte Gamle Scenes enorme rum med både gøgl og poesi? Kunne det være smukkere, uanset hvordan det lød? Det mindede os om det credo, der i et langt teaterliv havde været Jytte Abildstrøms ufravigelige kompas. Den fantasiens, humorens og forbindelsens trosbekendelse, som hun også foldede ud, da hun i sensommeren lykkeligvis fik en anden æresbevisning, sin helt egen teaterflise på Frederiksberg Allé, kun et stenkast fra det teater, Riddersalen, hvor hun regerede i mere end 40 år. »Husk at have humoren og hjertet med,« replicerede festens 90-årige midtpunkt, da hun for tid og evighed fik sin faste plads på dansk teaters Walk of Fame. Langsommere, forsigtigere. Men stadig med et lunt glimt i øjet og sprælsk humør i det flammerøde hår. Siden hun takkede af i 2009, har hun ikke længere været en fast gæst på teaterscenerne eller foran et kamera. Alligevel var Jytte Abildstrøm altså i stand til at vinde popularitetskonkurrencen efter et rekordstort bidrag af stemmer. Det siger et og andet om hendes status som folkeeje. En lyslevende kulturinstitution i sig selv. Humor og hjerte. Det er den humanistiske og opbyggelige indstilling til tingene, som Jytte Abildstrøm havde med sig som et personligt og professionelt evangelium i alt, hun foretog sig. Ikke mindst ude på den frederiksbergske scene, som Jytte Abildstrøm i mange år var regerende dronning på. Her stod hun fast på at prædike alt det, som forener mennesker, snarere end det, der skiller os ad. Gennem alle årene spillede hun teater under mottoet »Som man råber i skoven, får man ansvar«. Den lille oase Riddersalen – sideløbende også Jytte Abildstrøms Teater – insisterede på det sjove og det skæve, det finurlige og det eventyrlige. Uden at skele meget til verden udenfor. Det gjorde hende ikke umiddelbart til en populær skikkelse i det anderledes håndfaste, realistisk betonede børneteatermiljø i 1970erne. Men Jytte Abildstrøm holdt fast i sin overbevisning. Troen på det gode, det positive, grundlagt af den nøjsomme barndoms kristne barnetros dyder, var hendes pejlemærke i tilværelsen og på teatret. Jytte Abildstrøm foran Riddersalen på Frederiksberg, hvor hendes ånd svævede over vandene i 40 år.Fold sammenLæs mereFoto: Liselotte Sabroe/NF-NF. »Det bliver nemt sådan, at folk synes, man er sentimental eller romantisk, eller at man ikke kender til virkeligheden, « fortalte hun det kristne medie Udfordringen i 2009. »Men det er jo netop, fordi man kender til virkeligheden – for mig var det specielt krigsårene, hvor jeg var mellem 6 og 11 år – at man holder fast i den platform. Fordi hvis vi ikke holder fast i den platform, så skrider det jo alt sammen under os.« Teatret forvandlede hun til en slags teatermagiens skramlede og opbyggelige holdeplads, hvor hun i ledtog med ligesindede legekammerater som forfatterne Elsa Gress og Jytte Hauch-Fausbøll, skuespilleren Daimi Gentle, dukkemageren Dan Voigt Lønholdt og senere manuskriptforfatter med mere Signe Birkbøll satsede både på de store og de små. På turné eller hjemme på det Riddersalen, hvor den økologiske tankegang – »havemuld, ja!« – også fik lov til at gennemsyre trosbekendelsen, der altså også omfattede humoren som universelt bindemiddel. Vel at mærke den medfølende humor. Ironi, sarkasme og satire brød hun sig ikke om. Man lagde første gang mærke til den skægge, langlemmede pige med den barokke humor – ingen kunne løfte brynet så underforstået, ingen kunne vifte så underfundigt med vipperne – da hun fik foden inden for i Studenterrevyen. Det med at være tresproget korrespondent var simpelthen for kedeligt. »Jeg sagde til mine forældre, at jeg både vil blive klogere og have det sjovt, så jeg melder mig til Studenterrevyen. Så sagde mine forældre: 'Du kan ikke sige replikker, du kan ikke synge, og du ser ikke for godt ud.' Og det var jo rigtigt, men tænk, så snublede jeg i et gulvtæppe og blev antaget,« fortalte hun langt senere. Springet over til de professionelles rækker lå ligefor. Blandt andre teatermanden Stig Lommer og revyerne – både den i Helsingør og Cirkusrevyen – fik øje på hende. Jytte Abildstrøm tilførte Cirkusrevyen sin helt egne absurde humor.Fold sammenLæs mereFoto: Allan Moe/Ritzau Scanpix. Men det var på en rejse til London i 1962, at hun købte hele ti bøger om Østens teatertraditioner – ikke mindst om balinesisk skyggeteater. Hun lavede de første hånddukker selv og begyndte med at spille hjemme i sin egen kælder. Det hele begyndte med de dukker, som Jytte Abildstrøm spillede sammen med hele livet.Fold sammenLæs mereFoto: Bent K. Rasmussen. To år senere grundlagde hun Jytte Abildstrøms Teater. Hun fik også succes med voksenrevyen »Kameldamen« i selskab med Jesper Klein på det lille Bristol Teatret. Samarbejdet videreførte de kort efter, da Jytte Abildstrøm lejede sig ind på Riddersalen, der havde ligget noget nær brak de seneste ti år, for at spille Peter Fristrups gamle parodifarce »Svend, Knud og Valdemar« med blandt andre Carl Ottosen, Bodil Udsen og Gotha Andersen med ombord. Næsten hysterisk succes: Jytte Abildstrøm og Bodil Udsen i travestikomedien »Svend, Knud og Valdemar«.Fold sammenLæs mereFoto: DR. Resten blev historie, for den næsten øredøvende succes – tv forevigede også udskejelserne – førte til forlængelse og til, at hvirvelvinden Jytte Abildstrøm drev teater på adressen de næste fire årtier, efterhånden også med offentligt tilskud og status af såkaldt lille storbyteater. Ingen af hendes forgængere havde klaret mere end fire sammenhængende sæsoner på det lille teater. Ved siden af blev hun naturligvis siden folkeeje og noget nær national helligdom som den lårkorte, enlige og flyvske mor til »Sonja fra Saxogade«, for længst en del af den danske tv-kanon, nok den figur, som de fleste forbinder hende med, Norma med franskbrødsfrisuren. Selvoptaget, lettere naiv og ikke helt i stand til at tage sig ordentligt af sine tre børn – men alligevel elskelig og god nok på bunden. Et evigt par i dansk børnefjernsyn: Sonja og Norma fra Saxogade.Fold sammenLæs mereFoto: DR. Og hun fortsatte sin fantasileg i børnefjernsynets »Tylleføllebølleby« op gennem 1970erne, endda som julekalender midt i årtiet. En ny generation lærte hende langt senere at kende som filmmagerne Wikke og Rasmussens eventyroptimistiske »Flyvende farmor« i filmen af samme navn. Hun opfattede sig ikke egentlig som skuespiller, for hun følte ikke selv, hun spillede roller, når hun optrådte. Hendes scenepersona var i stedet en form for forlængelse af hende selv og af hendes egne idealer. Da teaterkarrieren var klinget af, fortsatte Jytte Abildstrøm sin position som fortaler for det skønne og poetiske i tilværelsen, for kunstens og åndens ret. Men hun havde også fået andre spirituelle guder, der med tiden var kommet til at fylde mere og mere: kampen for naturen og økologien. Fra sine nøjsomme 50 kvadratmeter i et økologisk bofællesskab ved Trekroner nær Roskilde hentede Jytte Abildstrøm fortsat sin næring i naturen, biodynamisk livsførelse, musikken, de gode fortællinger og familien, herunder sønnen Peter Mygind, som hun også optrådte med ved mange lejligheder. Hun kronede mange års kamp for miljø og klima med en status som såkaldt god karma-ambassadør og parti-fe i partiet Alternativet. Mange husker måske, da hun dukkede op med sang og klappeleg mod »forbrug, vækst og konkurrence« under et valginterview med partileder Uffe Elbæk. »Skeptikere gør mig ikke forskrækket,« sagde hun til Politiken. »Dem har jeg mødt inden for alle fag, men man skal ikke lade sig slå ud af kendsgerninger. For når skeptikerne på egen krop mærker for eksempel de klimaforandringer, som de ikke mener, at mennesker har skabt, så vil de se anderledes på det.« Jytte Abildstrøm blev i december indlagt på hospice. Den besked rørte mange danskere. Men også den kendsgerning, at vi alle skal dø, var Jytte Abildstrøm i stand til at omfavne med sit livssyn. Det bliver i familien. Jytte Abildstrøm optrådte med sønnen Peter Mygind ved flere lejligheder.Fold sammenLæs mereFoto: Bax Lindhardt/NF-NF/Ritzau Scanpix. »Jytte føler, hun er på en sky, som nok snart flyver til himmels,« skrev sønnen Peter Mygind og svigerdatteren Lise Mühlhausen i en fælles pressemeddelelse. Også selvom hun vidste, at hendes tid var ved at løbe ud, var døden ikke noget, som hun frygtede. Det var nyrerne, der svigtede. Men hendes tro hjalp hende. Som hun sagde til B.T. få måneder før sin død: »Ved du hvad? Nej, jeg frygter det ikke. Jeg glæder mig faktisk, for der er altid et liv efter døden.« Ligesom der også var et før, den indtraf. Som hun betroede ugebladet Søndag i sit sidste interview:»Og uanset hvad, så vil jeg godt lige understrege, at først og fremmest har livet fand'me været sjovt!« Optimist til det sidste.",
        "metadata": {
            "source": "https://www.berlingske.dk/kultur/nekrolog-selv-da-doeden-bankede-paa-var-jytte-abildstroem-ukuelig-optimist",
            "image_url": "https://berlingske.bmcdn.dk/media/cache/resolve/image_x_large_vertical/image/186/1869398/24853923-smittende-livsglde-jytte-abildstrms-latter-er-m.jpg",
            "publication_time": "Torsdag d. 02. januar 2025, kl. 19.46",
            "author": "Jakob Steen Olsen",
            "related_links": [],
            "attachments": []
        }
    }
}