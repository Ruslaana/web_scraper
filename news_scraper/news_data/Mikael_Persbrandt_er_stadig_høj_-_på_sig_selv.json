{
    "version": "1.0",
    "document": {
        "id": 13879,
        "title": "Mikael Persbrandt er stadig høj - på sig selv",
        "content": "Fotografiet møder læseren allerede inden titelbladet: Den svenske stjerne holder sig for ansigtet med sine tatoverede machohænder. Stærkere kan det vist ikke siges: Mikael Persbrandts længe imødesete og i hjemlandet stærkt omdiskuterede erindringer handler om skyld, angst og - ikke mindst - skam. Skammen over et mangeårigt misbrug af alkohol, piller og »Den hvide elskerinde«, kokainen, som skubber ham længere og længere ud over kanten i et vanvittigt dobbeltliv, hvor han voldtager både kvinders og arbejdsgiveres tillid, gambler med det hele.Men der er også noget andet over det billede. Der er også noget manieret, alt for tilrettelagt over det. Det er en skuespiller, der poserer. Og så er vi allerede inde på de dobbelte fornemmelse, man sidder tilbage med efter at have læst de næsten 400 siders blotlæggelse, der former sig som en slags svar på tiltale til den offentlighed, der har haft så mange meninger om Persbrandt de seneste mange år. På den ene side er der al bondeangeren -  begrædelsen af det dumme svin, han har været. Og på den anden side har man fornemmelsen af, at han faktisk bryster sig af sit image som badboy, kulminerende i en scene, hvor han i stærkt påvirket tilstand banker op i en politibil og springer ud og råber: »Jeg er Gunvald Larsson! Læg jer ned på jorden, I djævle. Jeg er en tusind gange bedre strømer, end I nogensinde bliver!« Inden han blev væltet om på gaden, sat i håndjern og først til detentionen. Gunvald Larsson var, i parantes bemærket, den rolle i kriminalfilmene om »Beck«, der gjorde Persbrandt til det helt store navn i Sverige og andre steder.  »Så som jag minns det«, hedder erindringerne, som er fortalt til forfatteren Carl-Johan Vallgren. Og det skal tages helt bogstaveligt. Når Persbrandt var udsat for endnu flere angreb i pressen - fuld, skæv, voldelig - var han i princippet forsvarsløs. Han kunne simpelthen ikke huske, hvad der var foregået, siger han. Måske var det løgn. Måske havde vidnerne, som stod klar til at fortælle, og som forsøgte at skubbe mobiltelefonerne ind under toiletdørene på værtshusene for at fotografere en kokainsniffende stjerne, fuldstændig ret. Vi er med hele vejen i det, der er en historie om brat opstigning og voldsomt fald. Opkomlingen fra arbejderhjemmet i betonforstaden, der foretager en af de klasserejser, svenskerne holder så meget af at beskrive. Den svigtede dreng fra misbrugerslægten, som ligeså godt kunne være blevet kriminel, men som via maleriet og dansen slog ind på skuespillervejen, hvor talentet ikke kunne holdes nede og, fornemmer man, karismaen blev brugt. Meget lidt salonfähig, selvfed og uden egentlig skuespilleruddannelse blev han med rekordfart en af Sveriges helt store stjerner foran kameraerne, men også på det teater, ikke mindst den hellige hal Dramaten, som er hans livs kærlighed.  Selv beskriver han sin karriere som et eksprestog, der ikke lod sig standse. Han tager sin læser med fra forestilling til forestilling, film til film og deler også ud af sin tilgang til metieren, der skildres med både lede og reverens. Gentagne gange siger han, at skuespillerens indsats skal være som en svejseflamme - ilden skal brænde intenst, koncentreret, stærkt og tilbageholdt. Den sammenligning forstår man godt, når man ser ham spille. Mikael Persbrandt begyndte karrieren som danser. Mest af alt fordi han forelskede sig i en ballerina. Foto fra bogen: Henrik Halvarsson.Fold sammenLæs mereFoto: Billeder fra biografien om ham.  Undervejs er han så ikke bare skånselsløs mod sig selv, men også mod en lang række navngivne kolleger, ligesom han heller ikke undlader at fortælle om de kvinder, han har affærer med. Interessant, med tanke på den foragt,  han selv nærer for sladderjournalister. Danske skuespillerbiografier er endeløst forløjede og udglattende skønmalerier sammenlignet med denne bog. Men først og fremmest er det en beretning om misbrugets fornedrelse, som ikke kan andet end krybe ind under huden på voyeuren. En nærmest flagellantisk fortælling, hvor han sjældent angler efter læserens sympati. Hvad det angår, er det en meget svensk bog. Det er ikke for ingenting, Persbrandt har spillet Strindberg, Norén og O’Neill på teatret og navnlig befundet sig godt foran den danske sortseer-instruktør Simon Stahos kamera.  Han dyrker lidelsen og den totale, detaljerede ydmygelse, ligeså ekstrem i sin læggen alt for dagen, som han har været i sit øvrige liv, tænker man. Han tager os med gennem løgn, fortielser, fortrængninger, blod og bræk, derud, hvor det bliver mere end grimt. Hvad med dette erindringsfragment fra en omtåget hjerne - fyret fra den indbringende rolle som Gunvald Larsson, på vej mod en dom for narkotikakøb, følelsesløs og forladt af kæresten i huset i skærgården, sammen med en tvivlsom kammerat, i min oversættelse: »Vi gik omkring med Stefans pistoler ladte med nimillimeters ammunition indendøre og på computerskærmene rullede klip fra youporn, lænende os ind over dem, nøgne og svedige, mens vi sniffede striber og spillede den af.« Tak for kaffe. Nu er Persbrandt kommet videre, i øvrigt, det punkt, der fra start tales ud fra  - en diagnosticering af en bipolar lidelse og en stærk kvinde, den svenske rockpoet Ulf Lundells datter, Sanna, har på et hængende hår givet ham livet tilbage. Bogen, som var på vej i trykken, da  #Metoo-bølgen ramte broderlandet, er også et interessant indblik i netop den branche, der har kunnet tillade grænseløs, maskulin udfoldelse - uden at nogen gjorde eller sagde noget. Og Persbrandt som macho-kulturens angrende synder forvirrer Sverige med sit dobbelte budskab. For han har måske nok været høj, men han er stadig høj på sig selv. Fra filmen Hamilton. Foto fra bogen. Pampas Produktion&nbsp; AB/ Alexandra AristarhovaFold sammenLæs mereFoto: Billeder fra biografien om ham. Om Simon Staho:»Min respekt for Simon Staho voksede. Han gav mig bare grundlæggende instruktion. Og sådan er det med de bedste instruktører, de siger næsten ingenting,men de sørger for at skabe stemning.« Om Kim Bodnia:»Kim er en fandens galning, helt enkelt, ligeså skør som Börje Ahlstedt, komplet forstyrret - men jeg elsker ham. Vi har set hinanden meget gennem årene.(...)For Kim er virkelig en af de største skuespillere, jeg kender, med sin udstråling, sin kraft og sit skræmmende mørke.« Om Mads Mikkelsen:»Mads er en skidegod skuespiller, en af de bedste i Danmark. Han og Kim. Men mens Kim har en metode, som virker meget besværlig at dyrke, arbejder Mads med cirka de samme værkøjer som jeg. Jeg kan genkende mig selv i hans måde at nærme sig skuespillet. Ikke så mærkeligt, eftersom han er gammel danser. Faktum er, at han begyndte sin bane med en showdaneruddannelse i Gøteborg. Jeg dør af grin, bare han åbner munden og lukker sin salige blanding af uforståelig vesterbroslang og selvopfunden gøteborgsk ud.« Om Susanne Bier:»Jeg kan virkelig godt lide Susanne, denen hyberbegavede jødiske prinsesse fra Danmark, jeg elsker hendes humor og hendes intelligens, hendes sinds skarphed og skarpe tunge. Og hendes måde at behandle skuespillere som de mest værdifulde skabninger i universet.«",
        "metadata": {
            "source": "https://www.berlingske.dk/kultur/mikael-persbrandt-er-stadig-hoej-paa-sig-selv",
            "image_url": "https://berlingske.bmcdn.dk/media/cache/resolve/image_x_large/image/101/1018190/19375804-mikael-persbrandt-mikael-persbrandt.jpg",
            "publication_time": "Lørdag d. 09. december 2017, kl. 08.00",
            "author": "Jakob Steen Olsen",
            "related_links": [],
            "attachments": []
        }
    }
}