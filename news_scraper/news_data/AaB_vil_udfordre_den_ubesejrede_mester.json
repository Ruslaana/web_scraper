{
    "version": "1.0",
    "document": {
        "id": 10667,
        "title": "AaB vil udfordre den ubesejrede mester",
        "content": "AaB har ikke vundet i seks superligakampe i træk. Det nordjyske fodboldhold vil derfor forsøge at levere en gedigen overraskelse, når den ubesejrede, forsvarende mester, FC København, fredag kommer på besøg. AaB's cheftræner, Lars Søndergaard, finder trøst i, at AaB som det eneste hold i indeværende sæson har formået at hente point på udebane mod FC København. - I det omvendte opgør i august gjorde vi det godt og opnåede også fortjent uafgjort, og vi har en tro på, at hvis der er et hold, der på dagen kan gøre ondt på dem, så er det os, siger Lars Søndergaard til klubbens hjemmeside. - Det er vigtigt for os, at vi får elimineret de lette mål, som vi i de seneste kampe har givet væk, og samtidig skal vi forsøge at tilkæmpe og tilspille os marginalerne i den modsatte ende af banen. Med en eventuel sejr fredag aften vil AaB blive det første mandskab, der efter 17 spillerunder har formået at besejre topholdet. - Vi er bevidste om, at der venter os en maksimal udfordring i morgen, men vi vil gøre alt for at skabe overraskelsen, siger AaB-cheftræneren. FC København har vundet de seneste fire kampe i Superligaen og fører rækken med seks point ned til Brøndby, som på søndag møder OB på udebane. - Det er efterhånden en del år siden, at FC København har haft så godt et hold og så stærk en trup, som de råder over nu, og både herhjemme og internationalt har de jo på imponerende vis vist deres styrke. - Derfor skal vi forsøge at gøre FCK dårligere, end de er, og samtidig skal vi selvfølgelig selv ramme vores topniveau, siger AaB-cheftræner Lars Søndergaard. /ritzau/",
        "metadata": {
            "source": "https://www.berlingske.dk/sport/aab-vil-udfordre-den-ubesejrede-mester",
            "image_url": "https://berlingske.bmcdn.dk/media/cache/resolve/image_x_large/image/12/121624/15478037-esbjerg-aab---2016111717350943.jpeg",
            "publication_time": "Torsdag d. 17. november 2016, kl. 18.01",
            "author": null,
            "related_links": [],
            "attachments": []
        }
    }
}