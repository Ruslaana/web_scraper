{
    "version": "1.0",
    "document": {
        "id": 15370,
        "title": "Politiet låste flygtningebørn inde i fængselsceller",
        "content": "En sag om Syd- og Sønderjyllands fængsling af en flygtningefamilie har vakt international opsigt. I en række artikler de seneste månederhar New York Times beskrevet, hvordan 10 syriske familiemedlemmer på flugt, heriblandt 6 børn, endte i to fængselsceller i Kolding i starten af september, inden de skulle sendes retur til Tyskland.  Tidligere har politiet afvist, at fængslingen har fundet sted. The New York Times er dog kommet ibesiddelse af en video, som familien selv har filmet inde fra fængslet, og nu bekræfter politiet, at både små børn og voksne tilbragte en nat bag tremmer. I næsten to måneder flygtede de syriske brødre Ahmad og Farid Majid gennem Tyrkiet og Europa sammen med deres hustruer og seks børn, den yngste blot fire år gammel - en rejse, somNew York Times har fulgt tæt. De to syriske brødre Ahmad og Farid Majid ankom til Padborg Station 7. september sammen med deres hustruer og tilsammen seks børn – den yngste blot fire år gammel. Forinden havde familien været på flugt gennem Tyrkiet og Europa i to måneder. På stationen bliver familien Majid mødt af dansk politi. De ønsker ikke at søge asyl i Danmark og blev derfor betragtet som illegale rejsende. Familien bliver herefter anbragt på en nedlagt skole i Padborg med henblik på at blive sendt retur til Tyskland. Dagen derpå opstår uro på skolen, som i de dage husede flere hundrede flygtninge og migranter. Politiet beslutter at flytte knap 50 personer væk fra skolen, heriblandt familien Majid, oplyser politiet i en mail til Berlingske. Den syriske familie bliver låst inde i to tomme fængselsceller i Kolding Arresthus, da det ikke er muligt at finde plads andre steder, skriver sekretariatschef hos Syd- og Sønderjyllands Politi, Lisa Dissing. »Da behovet opstod akut, var den eneste mulighed at anbringe personerne i arresthuse, selv om der var tale om børnefamilier. De var frihedsberøvede efter udlændingeloven med henblik returnering til Tyskland, hvorfor de skulle anbringes i aflåste lokaler eller under bevogtning,« skriver Lisa Dissing. Ifølge The New York Times hævder Ahmad Majid, at politiet tvang dem til at smide alt tøjet og lade sig visitere, inden de trådte ind i cellerne. Det afviser politiet, som skriver, at man forsøgte at behandle familien »så skånsomt som muligt«.  Ahmad Majid oplevede hændelsen som alt andet end skånsom. »På grund af jer ved min søn nu, hvad »fængsel« betyder,« skulle han ifølge New York Times have sagt til politiet. Ifølge juridisk konsulent i Amnesty Claus Juul strider det mod børnekonventionen at anbringe børn sammen med sammen med voksne i et arresthus. »Det er stærkt kritisabelt. I den situation bør man altid finde en anden løsning end et fængsel. Børn skal ikke se et arresthus indefra,« siger han. Hos Dansk Flygtningehjælp mener asylchef Eva Singer, at børn bør skånes for at sidde i fængsel, men ønsker ikke at kritisere politiet, da der juridisk ikke er noget i vejen for at frihedsberøve børn i en kortere periode, hvis de skal udsendes. Syd- og Sønderjyllands Politi oplyser, at kvinder og børn, som rejser illegalt til Dannark, under normale omstændigheder ikke anbringes i fængsler, men på kroer eller hoteller. Over for The New York Times, Berlingske og andre medier har politiet tidligere afvist, at fængslingen af familien Majid skulle have fundet sted.  Det skyldes ifølge Lisa Dissing, at fængslingen i første omgang ikke blev skrevet ind i politiets såkaldte dokumentationslog. »Det er selvfølgelig beklageligt, men man skal nok også forstå, at det var en meget usædvanlig og kaotisk situation for politiet, hvorfor det i et vist omfang var nødvendigt at fravige procedurer for anbringelse af frihedsberøvede,« skriver hun. I dag har familien Majid søgt asyl i Sverige.",
        "metadata": {
            "source": "https://www.berlingske.dk/samfund/politiet-laaste-flygtningeboern-inde-i-faengselsceller",
            "image_url": "https://berlingske.bmcdn.dk/media/cache/resolve/image_x_large/image/29/294309/11234655-04indmigrants-family-journejpg.jpeg",
            "publication_time": "Tirsdag d. 03. november 2015, kl. 22.30",
            "author": "Mikkel Danielsen",
            "related_links": [],
            "attachments": []
        }
    }
}