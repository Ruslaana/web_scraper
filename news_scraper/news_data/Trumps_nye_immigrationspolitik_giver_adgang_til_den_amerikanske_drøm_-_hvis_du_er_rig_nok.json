{
    "version": "1.0",
    "document": {
        "id": 20826,
        "title": "Trumps nye immigrationspolitik giver adgang til den amerikanske drøm - hvis du er rig nok",
        "content": "Trump-regeringen har i denne uge lovet en overhaling af immigrationssystemet, der skal sikre, at nye immigranter kan tage vare på sig selv. Systemet skal være fordomsfrit og ikke favorisere nogle frem for andre. Men alligevel kan en ny regel stille fattige personer fra Latinamerika, Afrika og dele af Asien dårligere. Det er nemlig dem, der nu kan blive luget ud med den begrundelse, at de er for stor en byrde for de amerikanske skatteborgere. På sigt vil det betyde, at dem, der tildeles et såkaldt green card (en arbejdstilladelse, red.) - som er et vigtigt skridt på vejen til at blive amerikansk statsborger - bliver rigere, men færre, forudser forskere. Det vil i stigende grad blive veluddannede og selvforsynende immigranter, der kan få greencards, mens færre vil få det, blot fordi de har familie i USA. Immigranter fra Europa og Canada vil formentlig møde færrest problemer under de nye regler. Det konkluderer et studie, som også til sammenligning viser, at 75 procent af de senest ankomne immigranter fra Mexico og Caribien har så relativt beskedne indkomster, at det kan blive svært for dem at få et green card. »Aldrig før i vores historie har vi lukket for adgangen til den amerikanske drøm for folk, som ikke er fra middelklassen,« siger Doug Rand, som plejede at arbejde med netop immigrationspolitikken i Obamas regering, og som har stiftet et tech-firma, der hjælper immigranter med at få greencards: »Det her er et forsøg på at skrue tiden tilbage og dramatisk ændre udseendet på nye amerikanere,« siger han. Den nye regel vil nægte green cards til immigranter, der ventes at måtte have brug for velfærdsydelser, og den repræsenterer et fundamentalt skifte for USA, der længe har åbnet landet for fattige immigranter, som ønsker en ny start i et land, hvor der er flere muligheder, end der var i deres oprindelsesland. Der har altid været forskel på de immigranter, der ankommer til USA. Nogle kommer med særlige egenskaber og investeringer i bagagen, andre kommer uden megen uddannelse og penge. Immigranter, der ønsker at leve og arbejde i USA permanent kan være ingeniøer, konstruktionsarbejdere, web-designere, landmænd, lastbilchauffører eller universitetsstuderende. Den nye regel forsøger at ændre på den blanding af migranter. Den er blevet præsenteret af Stephen Miller, rådgiver i Det Hvide Hus, som et vigtigt stykke af præsident Donald Trumps større »America First«-immigrationsdagsorden. Reglens tilhængere ønsker færre fattige mennesker, som kan få brug for offentlige ydelser til at betale husleje og mad. De vil sende syge mennesker væk, fordi deres sygdomme kan komme til at kræve dyr behandling via Medicaid (amerikansk sygesikring til den fattigste del af befolkningen, red.), som regeringen betaler for. Og de vil afskrække immigranter, hvis manglende engelsk-kundskaber kan forhindre dem i at klare sig selv i en konkurrencepræget økonomi. »Giv mig jeres trætte, jeres fattige, som kan stå på deres egne to ben og ikke vil blive en offentlig byrde,« siger Kenneth T. Cuccinelli II og laver dermed om på det amerikanske digt, der står indgraveret på Frihedsgudinden i New York, så det stemmer overens med Trumps syn på immigranter. Cucinelli er direktør for USAs Statsborgerskabs- og immigrationsstyrelse og gav sin opdatering af digtet i det amerikanske radioprogram »Morning Edition«, som sendes på NPR. Da han senere blev spurgt af CNN, om det betød, at Frihedsgudindens historiske invitation til verdens »elendige, fattige« immigranter nu var taget af bordet, måtte Cuccinelli forklare sig. »Det digt refererede selvfølgelig til folk, der kom fra Europa,« sagde han: »Hvor de havde klasse-inddelte samfund, hvor folk ansås for elendige, hvis de ikke kom fra den rette klasse.« Beto O’Rourke, tidligere demokratisk kongresmedlem fra Texas og nu præsidentkandidat for Demokraterne, svarede hurtigt på Twitter: »Denne regering har endelig indrømmet det, vi altid har vidst: De tror, at Frihedsgudinden kun er lavet for hvide mennesker,« skrev han. At lukke produktive, uafhængige mennesker ind i USA har længe været landets immigrationspolitik. Immigrationsloven fra 1891, der var en af af landets første forsøg på at regulere indvandringen til landet, tillod regeringen at ekskludere eller udvise folk, som ansås for at være en byrde på det offentlige budget. Det kunne for eksempel være “idioter, sindssyge personer, tiggere eller personer, der sandsynligvis kan blive en offentlig byrde,” står der i loven. På Ellis Island, hvor immigranter ankom i både, blev de nyankomne inspiceret af sundhedspersonale, og de, der ved læge-tjekket blev dømt uegnede, blev sendt tilbage til deres oprindelsesland. Dampskibe kunne blive idømt bøder for at have fragtet dem til USA. Senere blev lovlige migrantarbejdere fra Mexico og Kina set efter i sømmene på samme måde. Helt fra begyndelsen har Trump forlangt et immigrationssystem, som er funderet på »merit« - et, der favoriserer kvalificerede arbejdstagere frem for folk med familieforbindelser i USA. Han har tænkt højt om, hvorfor USA ikke modtager flere folk fra lande som Norge, mens han har klaget over immigranter fra »lortelande« i Afrika eller steder som Haiti, som er blevet ødelagt af naturkatastrofer. Det er endnu ikke lykkedes Kongressen at vedtage lovgivning, som ville skabe et sådant merit-funderet immigrationssystem, men de nye regler, som blev annonceret mandag, vil have en lignende indvirkning, mener eksperter. Mens immigranter evalueres ud fra nye faktorer, såsom kreditvurdering, studiegæld og indtægtsniveau, vil systemet give fordele til dem, der har flere kvalifikationer og større fordele. Dermed er systemet væsentligt tættere på Trumps mål om at redefinere, hvad det vil sige at være en amerikansk immigrant - uden at få det vedtaget af lovgiverne i Kongressen. Den nye politik vil træde i kraft 15. oktober, hvis reglen altså overlever de mange søgsmål, som immigrationsforkæmpere allerede har annonceret mod den. De omtaler reglen som det seneste eksempel på Trumps forsøg på at lukke USA af for resten af verden. Advokater i Santa Clara og San Francisco i Californien har lanceret retssager mod den nye regulering og håber, at en domstol kan blokere for reguleringen. Men allerede nu har både tilhængere og modstandere af et mere robust immigrationssystem svært ved at se, hvordan de 837 siders nye reguleringer kan komme til at påvirke landskabet af migranter i USA. Men det virker tydeligt, at folk med lave indkomster og folk, der har dårligt helbred, er blandt dem, som vil blive hårdest ramt af den nye regulering, eftersom embedsfolk i Trumps regering muligvis vil forvente, at de kan få brug for velfærdsydelser, sygesikring og hjælp til bosættelse og mad. Maria, en immigrant fra El Salvador, som håber på at få et green card, og Edward, en amerikansk-født statsborger, blev gift for to år siden. Der er stor sandsynlighed for, at det unge par kan på sigt komme til at tjene mange penge; Han er en militærveteran, der for nyligt færdiggjorde en uddannelse i økonomi. Hun studerer til sygeplejerske. De er i gang med at ansøge om permanent ophold til hende. Men fordi de har en relativt lav indkomst nu, kan Maria blive afvist med de nye regler, og det bekymrer parret, som bor i Washington-området og talte med The New York Times på den betingelse, at kun deres mellemnavne ville blive brugt af frygt for, at det kunne skade deres sag, hvis de stod frem med deres fulde navne. »Med alle de nye krav vil vi komme til kort, fordi vi først lige er begyndt,« siger Maria: »Men vi vil have chancen for at opnå vores mål.« Tirsdag sagde Trump, at meningen med den nye politik var at sikre sig, at immigranter ikke er for afhængige af dyre velfærdsydelser. »Jeg er træt af at se vores skatteborgere betale penge til folk, som kommer ind i landet og omgående får velfærdsydelser og flere andre ting,« lød det fra Trump: »Så jeg tror, vi gør det rigtige.« Oversat af Thomas Aagaard.",
        "metadata": {
            "source": "https://www.berlingske.dk/internationalt/trumps-nye-immigrationspolitik-giver-adgang-til-den-amerikanske",
            "image_url": "https://berlingske.bmcdn.dk/media/cache/resolve/image_x_large/image/118/1186721/23067641-topshot-us-politics-immigration.jpg",
            "publication_time": "Torsdag d. 15. august 2019, kl. 19.00",
            "author": null,
            "related_links": [],
            "attachments": []
        }
    }
}