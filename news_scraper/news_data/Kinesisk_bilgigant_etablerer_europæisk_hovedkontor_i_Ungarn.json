{
    "version": "1.0",
    "document": {
        "id": 21672,
        "title": "Kinesisk bilgigant etablerer europæisk hovedkontor i Ungarn",
        "content": "Verdens største elbilproducent går efter at lægge sit europæiske hovedsæde i Ungarn. Det siger topchef og bestyrelsesformand Wang Chuanfu fra BYD under et besøg i den ungarske hovedstad, Budapest, hvor han er mødtes med premierminister Viktor Orbán. Her skal der både være salg og eftersalg, afprøvning og udvikling af europæiske udgaver af BYDs biler, og selskabet forventer ifølge nyhedsbureauet Reuters, at det vil skabe 2.000 job. Siden april 2016 har BYD drevet fabrik i byen Komárom i det nordvestlige Ungarn. Her samles elektriske busser. Koncernen er i færd med at opføre fabrik nummer to i landet, denne gang til produktion af elbiler. BYD overhalede i 2024 amerikanske Teslasom verdens største elbilproducent. De kinesiske elbilproducenter forsøger atfå fat i europæiske bilkunderpå et tidspunkt, hvor markedet for elbiler igen vokser stort i Europa, samtidig med at Teslas salg er ude på en rutsjetur nedad som følge af Tesla-topchef og -storejer Elon Musks politiske samarbejde med USAs præsident, Donald Trump. I Europa voksede salget i april i år med 35 procentsammenholdt med samme periode for et år siden. I alt fik 0,3 millioner elbiler i april i år en ny ejer. BYD har sat sig som mål at levere 5,5 millioner elbiler i 2025. BYD har lige nu en markedsandel på 15 procent i Kina, der er verdens største bilmarked. I Danmark ligger BYD langt nede på listen over foretrukne bilmærker, når der skal købes ny bil. I januar-april har BYD solgt i alt 751 elbiler i Danmark, svarende til 1,4 procent af det samlede nybilsalg.Det rækker til en 19.-plads blandt bilmærkerne, viser tal fra brancheorganisationen Mobility Denmark (tidligere De Danske Bilimportører). ",
        "metadata": {
            "source": "https://www.berlingske.dk/virksomheder/kinesisk-bilgigant-etablerer-europaeisk-hovedkontor-i-ungarn",
            "image_url": "https://berlingske.bmcdn.dk/media/cache/resolve/image_x_large_vertical/image/192/1922314/24952690-kinesiske-byd-etablerer-sig-nu-mere-permanent-i-eu.jpg",
            "publication_time": "Fredag d. 16. maj 2025, kl. 15.49",
            "author": "Thomas Breinstrup",
            "related_links": [],
            "attachments": []
        }
    }
}