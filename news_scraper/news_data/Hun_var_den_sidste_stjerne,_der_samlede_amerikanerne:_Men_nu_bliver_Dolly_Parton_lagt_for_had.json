{
    "version": "1.0",
    "document": {
        "id": 819,
        "title": "Hun var den sidste stjerne, der samlede amerikanerne: Men nu bliver Dolly Parton lagt for had",
        "content": "Dolly Parton har altid haft en særlig plads i amerikanernes hjerter. Og i en tid, hvor alt handler om politik, har hun haft en vis evne til at bygge bro mellem venstreorienterede og konservative. Men nu er det måske helt slut. Dolly Parton bliver nu kritiseret i konservative, kristne kredse for at være for blødsøden over for lgbt-samfundet, som betegnes som »syndefuldt«. Parton har ellers på nærmest magisk vis været i stand til at holde sig uden for politik. Hun har stået med det ene ben i Tennessees republikanske muld og det andet i det venstreorienterede Hollywood og har dermed været i stand til at samle amerikanerne på et tidspunkt, hvor de skændes om alt. Nu bliver hun heftigt kritiseret i det amerikanske magasinThe Federalist, hvor en klummeskribent anklager Dolly Parton for ukristen opførsel. Ericka Anderson mener, at Partons syn på lgbt-personer er ude af trit med det kristne budskab. »Partons syn på kærlighed, som inkluderer at acceptere amoralsk seksuel opførsel, passer ikke sammen med Guds syn på menneskeheden,« skriver Anderson blandt andet. Klummeskribenten mener, at Dolly Parton toner rent flag, når hun siger, at »kærlighed er kærlighed« og »jeg elsker alle« – at beskederne er et kærligt nik til USAs lgbt-samfund. Og det er faldet hende for brystet. Nu skriverCNNogså, at det kan betyde, at Partons tid som samlende figur er ved at rinde ud. Dolly Parton på scenen til Gay and Lesbian Alliance Against Defamation (GLAAD) i Hollywood i 2011.Fold sammenLæs mereFoto: Fred Prouser/Reuters/Ritzau Scanpix. Parton er også et ikon i homoseksuelle kredse i USA. Da Berlingske i december 2023 besøgte hendes forlystelsespark, Dollywood i Tennessee, mødte vi både lgbt-personer og amerikanere fra USAs konservative, landlige områder. Trump-støtter og Biden-vælgere tilbragte dagen sammen i dette lille mikrounivers for Parton-fans. Det er i sig selv opsigtsvækkende i en tid, hvor amerikanerne lever på to forskellige planeter. Det er efterhånden svært at finde rum, hvor venstreorienterede og konservative finder sammen. Derfor er Dollywood – og dyrkelsen af Dolly Parton – et særligt fænomen i USA. Det er måske lykkedes, fordi hun ikke tog stilling i politiske spørgsmål. Journalister har ellers forsøgt at få Parton i fedtefadet ved at bede hende tage stilling til Donald Trump og andre politikere – men hver gang er Dolly sluppet heldigt fra det. »Jeg har mange fans derude, og jeg vil ikke fornærme dem,« sagde Parton for nylig, da hun blev bedt om at forholde sig til Trump. Der var engang, hvor mange kulturpersonligheder samlede amerikanerne. Oprah Winfrey og Dr. Phil i velmagtsdagene, hvor deres talkshows samlede amerikanerne.Fold sammenLæs mereFoto: Evan Agostini/AP/Ritzau Scanpix. Et godt eksempel er talkshowværten Oprah Winfrey, der fra midten af 1980erne inviterede gæster i studiet for at tale om alverdens problemer, der optog almindelige amerikanerne. Man talte om, at Winfrey havde en samlende effekt, og at hun ligefrem kunne være et bud på en fremtidig amerikansk præsident. Men der var måske en underliggende agenda. Winfrey gik for eksempel forrest, når det kom til afstigmatiseringen af aids-patienter i 1980erne og homoseksuelles rettigheder og var rasende over USAs våbenpolitik, men det blev gjort på en måde, hvor amerikanerneikkefølte sig kvalt i den politiske korrekthed. Måske var Winfrey endda med til at skubbe USA i en mere progressiv retning. Helt anderledes er det i dag. I dag ser Trump-vælgere Winfrey som en rig dame fra Hollywoods elite – der intet har til fælles med almindelige amerikanere i for eksempel Alabama. Omvendt har Dr. Phil – en talkshowvært, som blev skabt af Winfrey – taget en helt anden rute. I begyndelsen af 2000erne satte han seerrekorder for tv i dagtimerne og blev lynhurtigt kendt som hele USAs tv-psykolog. Dengang nåede Phil McGraw bredt ud i de amerikanske hjem og havde således også en samlende effekt. Amerikanerne talte om det, Dr. Phil talte om. I dag laver Dr. Phil konservativt fjernsyn i »Dr. Phil Primetime«, hvor han kritiserer Bidens immigrationspolitik. For nylig lavede han et meget ukritisk interview med Israels premierminister, Benjamin Netanyahu, under et besøg i Jerusalem. Venstreorienterede amerikanerne har for længst forladt den konservative psykolog. Robert De Niro bliver brugt i demokraternes kampagne for at få genvalgt præsident Biden.Fold sammenLæs mereFoto: Carlo Allegri/Reuters/Ritzau Scanpix. Listen af andre stjerner, der er blevet stærkt politiske, er lang. Ud over talkshowværter kan man nævne George Clooney, Julia Roberts, Katy Perry, Scarlett Johansson og Robert De Niro. Sidstnævnte blev latterliggjort i det konservative USA, da han troppede op foran retslokalet i New York, da afgørelsens time var kommet i retssagen mod Donald Trump i slutningen af maj. Robert De Niro advarede vælgerne mod Trump, som en anden skolelærer med løftet pegefinger. Det gik formentlig for alvor galt i slutningen af præsident Obamas valgperioder, hvor Hollywood samlede sig om Demokraternes kandidat, Hillary Clinton. USAs elitære kulturelite red på en bølge af succes efter otte år med Obama bag roret, og derfor var det naturligt for dem at vise deres støtte til den nye demokratiske præsidentkandidat. Det gjorde stort set hele Hollywood. Men effekten af stjernedrysset udeblev, og vælgerne i svingstaterne stemte i stor stil på Donald Trump. Her blev det tydeligt, at kulturpersonligheder i USA ikke længere var tungen på vægtskålen. Den mest nærliggende forklaring er, at vælgerne havde fået nok. De følte sig talt ned til – af Clinton, men også af hele Hollywood. De stillede sig selv spørgsmålet: Hvad ved disse rige mennesker egentlig om livet ude på landet? Det korte svar er: Ikke meget. Dolly Partons dage som samlende figur i USA kan måske være talte.Fold sammenLæs mereFoto: Jerome Miron/Reuters/Ritzau Scanpix. Men Dolly Parton formåede stadig at opretholde sin status som en upolitisk kulturpersonlighed. Hun nægtede fortsat at tale om politik, som én af de eneste stjerner. Måske en klog forretningsstrategi set i lyset af, at hun i dén grad har fans i det republikanske USA. Nu er hun altså blevet opdaget af den konservative klummeskribent Ericka Andersen. Og måske er det ikke så underligt, for Parton har faktisk i årevis været et ikon i det venstreorienterede USA. Hun er bare fløjet under radaren. Hun har altid sagt ja til at deltage i lgbt-begivenheder. Hun er filantrop. Dolly Foundation har sørget for bøger til millioner af amerikanske børn. Desuden har hun finansieret uddannelser for fattige amerikanere. Da hun i 2005 medvirkede på soundtracket til filmen »Transamerica«, om en transkønnet, fik hun dødstrusler, og hun blev også lagt for had på den yderste højrefløj, da hun donerede penge til Modernas covid-19-vaccine. For ja, selv vaccinerne blev politiseret i USA. Men Dolly Parton har stået med fødderne så solidt placeret i sydstaternes muld, at hun har kunnet holde til kritikken. Det påvirkede ikke hendes status i det konservative USA. Måske fordi hun havde så meget goodwill på kontoen – for man skal huske, at hendes velgørenhed i den grad også har betydet noget i USAs landdistrikter. Det er sådan set hele humlen ved hendes Dollywood-forlystelsespark. Hun åbnede den blandt for at skabe arbejdspladser og velstand i Smokey Mountains-regionen, hvor hun selv voksede op i ekstrem fattigdom. Men spørgsmålet er nu, om vi er ved at være ved vejs ende? Om Dolly Partons tid som samlende figur er ved at lakke mod enden? Hvis det sker, kan det være endnu et tegn på, at sammenhængskraften i USA efterhånden er forsvundet helt. Som Ryan D. Enos, professor ved Harvard, sagde til Berlingske i december 2023: »Det bliver mere og mere svært at finde kulturpersonligheder, som fanger hele befolkningen. Frygten i USA er, at det bliver umuligt at bekæmpe polariseringen, hvis den også overtager kulturen helt.« Nu ser det ud til, at frygten er blevet til virkelighed.",
        "metadata": {
            "source": "https://www.berlingske.dk/internationalt/hun-var-den-sidste-stjerne-der-samlede-amerikanerne-men-nu-bliver",
            "image_url": null,
            "publication_time": "Lørdag d. 22. juni 2024, kl. 17.09",
            "author": "Jacob Heinel Jensen",
            "related_links": [],
            "attachments": []
        }
    }
}