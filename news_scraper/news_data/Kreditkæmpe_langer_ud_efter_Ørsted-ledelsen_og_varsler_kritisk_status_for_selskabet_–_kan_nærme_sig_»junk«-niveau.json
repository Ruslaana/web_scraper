{
    "version": "1.0",
    "document": {
        "id": 2326,
        "title": "Kreditkæmpe langer ud efter Ørsted-ledelsen og varsler kritisk status for selskabet – kan nærme sig »junk«-niveau",
        "content": "Ørsted-topchef Mads Nipper havde næppe nået at slikke sårene efterblodbadet på børsenonsdag, før ondt blev værre dagen derpå. For Standard & Poor's (S&P) – der er ét af de såkaldte »big three«-ratingbureauer – varsler nu, at det vil nedgradere Ørsteds kreditvurdering. Og udover at placere den grønne, statsejede projektudvikler nær randen af såkaldt»junk«-status – hvor der sås tvivl om selskabets betalingsevne – sendes der også en svirper efter ledelsen. S&P »revurderer« således synet på Ørsted-ledelsen fra »stærk« til »fair« og skriveri en udtalelse: »Revurderingen afspejler, at Ørsteds ledelse ikke har været i stand til at gennemføre sin strategi som planlagt, hvilket har medført betydelige omkostninger for virksomhedens interessenter.« »Vi ser tegn på, at ledelsen måske har været for aggressiv i sine ekspansionsplaner og har reageret for sent på alvorlige negative udviklinger, herunder problemer med forsyningskæden,« lyder det fra vurderingsbureauet. S&P er kort fortalt på nippet til at gå fra en vurdering af Ørsted, der hedder BBB+ til BBB. Sker det, vil vurderingen kun være ét niveau fra BB, der hos S&P klassificeres som»junk«og i sin essens betyder, at et selskab ikke længere anses for at have en høj kreditværdighed. Den slags kan få konsekvenser for et selskabs muligheder for at låne nye penge til en favorabel rente og tiltrække aktionærer. Den ærgerlige udvikling for Ørsted kommer i kølvandet på en regnskabsdag, der i negativ retning gjorde de i forvejen sortseende investorers og aktionærers forventninger til skamme. Der var varslet nedskrivninger på op mod 16 milliarder kroner, men det endte med svimlende 28,4 milliarder kroner. Et tal, der ifølge Ørsted kan vokse til 40 milliarder kroner inden årets udgang. Og det er ifølge S&P et »ekstraordinært samlet tab«. Som konsekvens faldt aktien med 25,7 procent på dagen. Selskabets markedsværdi var derfor 80 procent lavere – svarende til 450 milliarder kroner – end på toppen i januar 2021, hvor topchef Mads Nipper trådte ind ad døren.  Ørsteds krise skyldes primært en række store vindmølleprojekter på USAs østkyst, som der blev indgået aftale om for fire-fem år siden, og hvor selskabet nu dropper to af dem, Ocean Wind 1 og 2, helt. Det skyldes blandt andet, at en kombination af markedsudviklingen og manglende risikostyring i kontrakterne har udhulet rentabiliteten totalt. I den forbindelse er der blandt nogle investorer og analytikere udtrykt mistillid til ledelsen og topchef Mads Nipper, selvom der er bred konsensus om, at de problematiske kontrakter, der nu volder problemer, blev indgået før hans tid i hjørnekontoret. TilBerlingske forklarede Mads Nipper, at han tager fuld ansvar for »alt«, der foregår i Ørsted, og sagde, at de lærer af den »smertefulde« udvikling. »Det lærer vi selvfølgelig af og vil aldrig gøre igen,« sagde han med henvisning til de projekter, man fik ombord i slutningen af 2010erne. Hvis Ørsted skal beholde sin nuværende kreditvurdering, mener S&P, at der skal ske alvorlige ændringer i kapitalstrukturen – forholdet mellem gæld, egenkapital og indtjening, som erudfordret ifølge Ørsted selv. For som det ser ud, er Ørsteds tilbagegang ifølge S&P i fare for at hæmme evnen til at vinde yderligere udbud på havvindmølleprojekterne, der er bydende nødvendige for forretningen. Mads Nipper er selv »fuld af tillid« til selskabet og påpeger, at der er en god underliggende forretning, og at de store nedskrivninger viser, at man også tør tage svære, men nødvendige, beslutninger. »Jeg har kampgejst for at sikre, at det her selskab kommer til at udløse dets fulde potentiale,« sagde Ørsteds administrerende direktør, Mads Nipper, onsdag.Fold sammenLæs mereFoto: Arkivfoto: Søren Bidstrup. Det hæfter S&P sig også ved. »Vi mener, at selskabet har en vis fleksibilitet i sin investeringsplan, og vi ser positivt på, at den danske stats aktiemajoritet støtter selskabet. De væsentlige omkostninger indikerer dog en mere risikabel forretningsprofil, som potentielt vil kræve en stærkere kapitalstruktur på det nuværende ratingniveau,« skriver S&P. Ørsted har igangsat et ansættelsesstop og vil nu gennemgå hele forretningen for at se, hvordan forretningen kan blive mere rentabel. »Vi kigger på et helt klaviatur af muligheder, som selvsagt er ambitiøse omkostningsbesparelser. Og hvis vi kigger efter, kan man allerede se i vores resultater for tredje kvartal, at vi markant har reduceret på vores udviklingsomkostninger. Vi vil også prioritere yderligere i vores portefølje,« siger Mads Nipper. Det betyder kort fortalt, at der kan være udsigt til flere skrottede projekter eller frasalg hos Ørsted. Det er også muligt, at selskabet vil udstede nye aktier for at hente mere kapital. Det er noget, som den danske stat, der sidder på 50,1 af aktierne og dermed bestemmer over selskabet, for blot et års tid siden gav grønt lys til. Ørsted-aktien genvandt torsdag noget af det tabte terræn og var omkring 15-tiden steget med ni procent.",
        "metadata": {
            "source": "https://www.berlingske.dk/virksomheder/kreditkaempe-langer-ud-efter-oersted-ledelsen-og-varsler-kritisk",
            "image_url": "https://berlingske.bmcdn.dk/media/cache/resolve/image_x_large/image/173/1732354/24563855-portrt-af-hvidovres-nye-sf-borgmester-anders-wol.jpg",
            "publication_time": "Torsdag d. 02. november 2023, kl. 15.29",
            "author": "Emil Bo Rask",
            "related_links": [],
            "attachments": []
        }
    }
}