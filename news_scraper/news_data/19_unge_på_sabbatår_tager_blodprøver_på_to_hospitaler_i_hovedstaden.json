{
    "version": "1.0",
    "document": {
        "id": 6481,
        "title": "19 unge på sabbatår tager blodprøver på to hospitaler i hovedstaden",
        "content": "19 unge studenter arbejder med at tage blodprøver på patienter på Herlev og Gentofte Hospital i deres sabbatår. Region Hovedstaden har ansat de unge mennesker trods manglende sundhedsfaglig uddannelse, fordi der er så stor mangel på bioanalytikere, lyder det i radioprogrammetRadio4 Morgen. Regionsrådspolitiker for Venstre og medlem af sundhedsudvalget, Christine Dal, er utilfreds med ordningen, som hun blev opmærksom på, da hendes egen far fik taget blodprøve af en af de unge. »Det er et stort problem, at man kan komme ind fra gaden og stå med et ansvar for at tage blodprøver fra vores syge patienter. For det første er det vigtigt, at man har grundig uddannelse inden for infektionshygiejne, så man ikke kommer til at give vores patienter en infektion,« siger hun tilRadio4. Da hendes far ringede og fortalte, at en ung, nybagt student havde taget hans blodprøve, troede hun i første omgang ikke på ham. Men det viste sig at være rigtigt. Og selv om Christine Dal ikke har hørt om nogen skader som følge af ordningen, mener hun, den bør laves om. Det er Børge Nordesgaard, der holder ansættelsessamtale med de unge på hospitalerne. Han er professor og uddannelsesansvarlig overlæge på Klinisk Biokemisk Afdeling på Herlev og Gentofte Hospital og mener, ordningen er »en fantastisk solstrålehistorie«. Han forklarer til Radio4, at de ansætter unge med høje karakterer, der matcher adgangskrav til medicinstudiet, som samtidig overvejer en sundhedsfaglig uddannelse. De unge, der bliver ansat, får indledningsvist en uges teoretisk undervisning og oplæring. Børge Nordesgaard fortæller, at ordningen fungerer godt, og at han kun hører om afdelingers begejstring for de nye og dygtige, unge kolleger.",
        "metadata": {
            "source": "https://www.berlingske.dk/indland/19-unge-paa-sabbataar-tager-blodproever-paa-to-hospitaler-i-hovedstaden",
            "image_url": "https://berlingske.bmcdn.dk/media/cache/resolve/image_x_large_vertical/image/135/1359871/23588620-covid-19-testcenter.jpg",
            "publication_time": "Lørdag d. 21. november 2020, kl. 20.40",
            "author": "Mathilde Graversen",
            "related_links": [],
            "attachments": []
        }
    }
}