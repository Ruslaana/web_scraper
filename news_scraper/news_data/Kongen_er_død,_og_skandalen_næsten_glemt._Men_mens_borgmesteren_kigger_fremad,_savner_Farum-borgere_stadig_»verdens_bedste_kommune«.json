{
    "version": "1.0",
    "document": {
        "id": 19435,
        "title": "Kongen er død, og skandalen næsten glemt. Men mens borgmesteren kigger fremad, savner Farum-borgere stadig »verdens bedste kommune«",
        "content": "Hun er sikker i sin sag. »Peter var alletiders borgmester. Den bedste, vi har haft,« lyder det. Ebba Boesen fylder 92 år om mindre end en uge. Hun har boet i Farum i over 60 år og har længe været vild med Venstre-borgmesteren Peter Brixtofte. Ifølge hende var han »en rar mand, og han løste problemerne«. »Hvis nogen siger noget andet til dig, så lyver de,« siger hun. Ikke at Ebba Boesen kendte ham godt, men af og til sludrede hun med ham på bytorvet, og så var hun med til hans begravelse for fire år siden: »En meget sørgelig dag,« som hun siger. Det er snart 20 år siden, at Peter Brixtofte gik af som konsekvens af en af de største politiske skandaler i nyere dansk historie. Han endte med en dom på to års ubetinget fængsel for mandatsvig af særlig grov karakter.Borgmesteren havdeblandt andet byttet byggesager for sponsorater til den lokale fodboldklub, drukket skattepenge væk, overskredet budgetter og optaget ulovlige lån. Nu går det egentlig godt, mener kommunens nuværende borgmester, Ole Bondo Christensen (S). To kommuner er blevet til én, nye borgere er flyttet til, og de fleste har efterhånden lagt skandalerne bag sig. Alligevel er det svært at sige »Farum« uden at sige »Brixtofte«, for der er stadig borgere som Ebba Boesen, der savner de »gode gamle dage«: Dengang Brixtoftes Farum bød på »velfærdsrejser« til pensionisterne, »tvillinge-hjælp« til nye forældre, computere til skoleeleverne og vin til naboerne. Anders Fogh Rasmussen kaldte det en »mønsterkommune«, ogen tysk fond nominerede byentil at være »en af verdens bedste kommuner«. Arkivbillede fra 2014. Af hensyn til corona har Berlingske ikke taget nye billeder af snart 92-årige Ebba Boesen. Hun har boet i Farum i over 60 år, og hun mener, at Peter Brixtofte var en god mand, der behandlede alle lige.Fold sammenLæs mereFoto: Simon Skipper. Selv var Ebba Boesen med på tre velfærdsrejser – to til Gran Canaria og én til Lanzarote – betalt af kommunen. »Når jeg mødte pensionister fra andre byer, var de meget misundelige på os fra Farum, fordi vi havde den 'flinke borgmester', som de sagde,« fortæller hun. Berlingske har besøgt Farum – nu Furesø Kommune – for at gøre status: Hvad er arven efter Brixtofte? Sneen ligger højt i det almene boligbyggeri Farum Midtpunkt. Enkelte børnefamilier bevæger sig gennem den lille »landsby« i midten af byen. Nede i parkeringskælderen sidder 21-årige Nidhal Hamdo i ly af vinden og ryger en cigaret. Han kender ikke nogen Peter Brixtofte, siger han undskyldende. Han har kun boet i Danmark i seks år. Hans familie flygtede fra Syrien, og nu er de samlet i Farum Midtpunkt, hvor han »selvfølgelig« er glad for at bo.Nidhal Hamdo sidder og ryger i parkeringskælderen under Farum Midtpunkt. Peter Brixtofte tildeles noget af æren for, at boligkomplekset aldrig udviklede sig til at blive en ghetto.Fold sammenLæs mereFoto: Mathias Svold. Der har været problemer med kriminalitet i boligkomplekset, men det er ingenting i forhold til problemerne i eksempelvis Vollsmose i Odense eller Gellerup i Aarhus, siger Kurt Jacobsen, som ud over at være Farum-borger er ansat ved CBS. Farum Midtpunkt har holdt sig af ghettolisten, og det er i høj grad Peter Brixtoftes fortjeneste, siger han: »Han tog det seriøst og tog udfordringerne i opløbet i 1990erne. Folk kom i beskæftigelse, og børnene blev fordelt på byens skoler.« Derudover har Kurt Jacobsen ikke meget ros til den nu afdøde borgmester. For »noget var helt galt i Farum« under Brixtofte. »Vi levede i et lille stykke Sovjetdanmark, hvor der var andre regler end andre steder,« siger han. Kurt Jacobsen var med til at skrive enhvidbog om tilsynsmyndighedernes svigt i kommunenog var en af dem, der kritiserede borgmesteren, inden korthuset faldt sammen. Gennemaviskronikkerog læserbreve beskrev han omfattende magtmisbrug i Farum Kommune. »Jeg modtog trusselsbreve fra folk uden for Farum. De mente, at jeg løj. For hvis det virkelig var rigtigt, havde regeringen vel grebet ind? De troede simpelthen ikke på mig,« siger Kurt Jacobsen. Efter skandalen blev afdækket af medierne – med B.T. i front – og siden af myndighederne, havde den store økonomiske konsekvenser for borgerne. Den 6. februar 2002 afslørede B.T., at Farum-borgmesteren havde opretholdt sit store forbrug af dyre vine på skatteborgernes regning, og at der var fusk med kvitteringerne fra restauranten Sepp, som blev drevet af Farum Boldklub. Siden væltede afsløringer ud, og hullet i kommunekassen viste sig at være større, end nogen havde forestillet sig. Fra 2002 til 2003 steg kommuneskatten med 3,2 procent, og grundskylden blev tredoblet for at dække hullet, og flere, Kurt Jacobsen kendte, måtte flytte fra deres nye parcelhuse, fordi de ikke have råd til at blive boende, siger han. I flere år fyldte skandalen meget i byen, men efterhånden som borgerne blev udskiftet, er Peter Brixtofte og Farum-skandalen gået i glemmebogen. »Det er stadig vigtigt, hvad der har foregået,« siger Kurt Jacobsen: »Men tiden læger alle sår, og jeg synes ikke, det er noget, vi taler om længere.« Peter Brixtofte, som døde for fire år siden, var borgmester i Farum fra 1985 til 2002. Det var en periode i byens historie, hvor borgerne var splittede i dem, der var for, og dem, der var imod borgmesteren, lyder det fra flere.Fold sammenLæs mereFoto: Ida Guldbæk Arentsen/Ritzau Scanpix (arkiv). Kun få medarbejdere er mødt ind på Furesø Rådhus i Værløse. De fleste arbejder hjemmefra på grund af corona, men en af de fremmødte er borgmester Ole Bondo Christensen (S). Da han for 33 år siden ledte efter et nyt hjem med sin familie, søgte de en kommune med flot natur og gode skoler. Sådan endte de i Brixtoftes Farum. Først mange år senere – i 2005 – gik han ind i politik og blev socialdemokrat. Fem år efter blev han borgmester. I lang tid spurgte folk ind til byens tidligere skandaler. »Jo større skandalen er – og det var en stor skandale – jo længere skygge kaster den. Hver gang jeg sagde 'Farum', spurgte folk ind til historierne om de dyre rødvine og den store gæld. Det har i høj grad været mit ønske at lægge den fortid fra os, for vi har en helt anden identitet nu,« siger han. I 2007 blev Farum og Værløse lagt sammen til Furesø Kommune. Det skete ikke uden ramaskrig. Mange borgere i Værløse var ikke glade for at blive lagt sammen med den skandaleramte nabokommune, der efter Peter Brixtoftes afgang stod med en milliardgæld. Og borgerne i Farum var fortørnede over at skulle betale en høj særskat. »Vi havde nok det sværeste udgangspunkt af alle kommuner ved kommunesammenlægningen,« siger han. Borgmester Ole Bondo Christensen (S) har siddet på posten siden 2010. Han nævnes som manden, der vendte skuden i Farum, da han i 2011 med Indenrigsministeriet aftalte et lån med lave renter.Fold sammenLæs mereFoto: Mathias Svold. Økonomien har været Ole Bondo Christensens store hovedpine i tiden som borgmester. Da han kom til, var gælden vokset til tre milliarder kroner. Efter »halvdramatiske« forhandlinger i 2011 indgik han sammen med sin viceborgmesteren låneaftalemed Bertel Haarder (V) i Indenrigsministeriet, hvor kommunen landede et statslån med lave renter samt et særtilskud. Siden har kommunen effektiviseret, siger han, og har det seneste årti betalt knap en milliard kroner tilbage. Men Furesø-borgerne har stadig seks gange så meget gæld som borgere i andre kommuner, og næsten en femtedel af kommunens skatteindtægter går enten til den kommunale udligning eller til gældsafvikling. De seneste ti år har der ifølge kommunens tal været en befolkningstilvækst på otte procent, og kommunen er flere gange blevet kåret som den mesterhvervsvenlige i Nordsjælland. »Vi er fri af skyggen. Alt er ikke fred og idyl, for vi skal betale af på gælden hvert eneste år frem til 2040. Men nu kan vi få det til at fungere, og vi kan lægge penge til side til udvikling,« siger borgmesteren. Farum Midtpunkt.Fold sammenLæs mereFoto: Mathias Svold. FC Nordsjælland skal genforhandle deres kontrakt med Furesø Kommune for brug af Farum Park. Deres 20-årige »uopsigelige« kontrakt, som de indgik med Peter Brixtofte, da de stadig hed Farum Boldklub, er nu til forhandling. Kommunen kræver en stigning i huslejen på159 procent, men klubben takker foreløbig nej. Jan Laursen kom til Farum Boldklub som spiller i 1998. Knæet gik ud et par år efter, og siden har han hjulpet til »uden for kridtstregerne«. I dag er han sportschef i klubben, der i starten af 00erne skiftede navn til FC Nordsjælland. For et par år siden skiftede Farum Park navn til »Right to Dream Park« – opkaldt efter klubbens fodboldakademi i Ghana – men navnet sender også tanker tilbage til Brixtofte, siger sportschefen: »Peter turde drømme stort og italesætte det. Hans ambitioner var næsten udanske. Han var den første, der talte om, at Champions League kunne lade sig gøre for en Farum-klub. Han endte med at få ret.« Jan Laursen fotograferet i 2002 – samme år som Farum-skandalen kom frem. Året forinden var han stoppet som spiller, men han fortsatte i klubben og er i dag sportschef.Fold sammenLæs mereFoto: Thorkild Amdi/Ritzau Scanpix (arkiv). Sportschefen fremhæver den tidligere borgmesters integrationsstrategi, hvor sporten spillede en afgørende rolle. Derfor var det vigtigt at have gode faciliteter til at holde unge mennesker i gang, så de ikke gik på gaden og lavede ballade – »bedre med heste end med hash«, plejede Brixtofte at sige. Det var »en hård tid«, der fulgte skandalen, hvor mange tog afstand til Peter Brixtofte og til klubben. »Man kan have mange meninger om, hvad der foregik, men det er svært at forestille sig, at klubben var blevet til det, den er i dag, uden Peter. Han sørgede for, at vi havde et fundament og nogle faciliteter, vi kunne arbejde videre på. Som lille klub og lille by har vi derfor kunnet komme gennem andre kriser, som da finanskrisen ramte hårdt, eller når vi har været tæt på nedrykning,« siger Jan Laursen. Farum Park – FC Norsjællands hjemmebane.Fold sammenLæs mereFoto: Simon Skipper. Over for Farum Park og FC Nordsjælland bor Ebba Boesen. Hun husker godt, dengang anlægget blev opført, for det førte til en masse »spektakel«. »Men en skønne dag ringede det på døren, og det var en mand fra kommunen, der kom med en flaske rødvin i den ene hånd og en flaske hvidvin i den anden,« fortæller hun. »Så kan man godt sige, at vi borgere har betalt for vinene med vores egne penge, men det var da meget betænksomt. Det tror jeg ikke, mange borgmestre havde tænkt,« siger Ebba Boesen. Hun er ikke skuffet over Peter Brixtoftes forbrydelser. Hun tror heller ikke på alt, hvad journalisterne skriver, bemærker hun. Men han endte med en fængselsdom på flere år. Synes du stadig ikke, at han har gjort noget forkert? »Han endte med at få hele skylden, men vi har alle i Farum været med til noget, som vi måske ikke skulle, for vi ville også gerne have goderne,« siger hun. Farums borgmester Peter Brixtofte fotograferet, da han 13. februar 2002 besøgte kommunens pensionister på Lanzarote. Halvanden måned senere skrev B.T. den første artikel i serien om Brixtoftes magtmisbrug under overskriften »Brixtofte sviner med skatteydernes penge: Drak for 150.000 på et døgn«.Fold sammenLæs mereFoto: Bent K. Rasmussen/Ritzau Scanpix (arkiv).",
        "metadata": {
            "source": "https://www.berlingske.dk/indland/kongen-er-doed-og-skandalen-naesten-glemt-men-mens-borgmesteren-kigger",
            "image_url": "https://berlingske.bmcdn.dk/media/cache/resolve/image_x_large/image/137/1375254/23627929-.jpg",
            "publication_time": "Lørdag d. 16. januar 2021, kl. 10.37",
            "author": "Amalie Thieden",
            "related_links": [],
            "attachments": []
        }
    }
}