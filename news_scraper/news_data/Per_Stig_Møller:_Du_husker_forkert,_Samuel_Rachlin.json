{
    "version": "1.0",
    "document": {
        "id": 13922,
        "title": "Per Stig Møller: Du husker forkert, Samuel Rachlin",
        "content": "I Berlingske 13. april angriber den ellers så historisk videndeSamuel Rachlinto af Udenrigsministeriets topdiplomater Michael Zilmer-Johns og Friis Arne Petersen for at have været »tavse og passive«, dengang Putin forberedte og gennemførte sine angreb. »De sad på toppen i deres stillinger og skulle have sagt fra. Det er jo dem og den tids politikere … der vil blive draget til ansvar af fremtidens historikere for at have sovet i timen«. Da jeg som udenrigsminister fra 2001 til 2010 må være blandt dem, der har sovet i timen, og som blev svigtet af de to topdiplomater, må jeg nødvendigvis genopfriske Rachlins hukommelse; thi han må dengang have sovet sødt. »Ingen af Udenrigsministeriets 'topdiplomater' gik imod denne proaktive, danske Ukraine-politik,« skriver Per Stig Møller.Fold sammenLæs mereFoto: Mathias Svold. Netop fordi jeg siden den første Tjetjenien-krig 1994-96 havde advaret mod Ruslands revanchisme, gik jeg under det danske EU-formandskab på Ukraine-EU-topmødet 28. oktober 2002 ind for at imødekomme Ukraines ønske om at blive optaget i EU. Det hældte kommissionen desværre straks ned ad brættet. I 2004 gennemførte ukrainerne »den orange revolution«, hvorfor vi i 2005 genåbnede vores ambassade i Ukraine og flyttede de fleste af de millioner, som Danmark indtil da årligt støttede Rusland med, over til Ukraine og Kaukasus. I november 2006 underskrev Danmark og Ukraine en samarbejdsaftale. I juli 2007 kom præsident Viktor Jusjtjenko på officielt besøg i Danmark. På NATO-topmødet i april 2008 gik Danmark sammen med Polen, balterne, Storbritannien og USA aktivt ind for Ukraines optagelse, som desværre blev forhindret af blandt andet Frankrig, Tyskland og Norge. Dengang havde Rusland næppe været i stand til at angribe Ukraine. I juli 2008 besøgte jeg Ukraine og blev takket af Jusjtjenko for vores kamp for at få landet med i NATO. »Deres indsats vil vi aldrig glemme,« sagde han venligt. I foråret 2009 spurgte jeg den ukrainske statsminister Julija Tymosjenko, om hun gerne så, at vi kæmpede videre for Ukraine i NATO, for i så fald ville vi gøre det, men netop fordi det gik galt i 2008, opfordrede hun til, at vi nu »farer med lempe« og i stedet koncentrerede os om samarbejdet i Ukraine-NATO-rådet. Det var ikke Danmark, der i 2009 trykkede på »reset«-knappen i forhold til Rusland, men USAs udenrigsminister, hvilket jeg med henvisning til Ruslands optræden i forhold til Ukraine og Georgien kritiserede på NATO udenrigsministermødet i september 2009 i New York. Ingen af Udenrigsministeriets »topdiplomater« gik imod denne proaktive, danske Ukraine-politik. Tværtimod bidrog de to af Rachlin nævnte og deres efterfølgere aktivt med deres viden og initiativ til udviklingen og gennemførelsen af den. Dette præciseres for historiens skyld, når nu Rachlin kalder på historiens dom over »dem og den tids politikere«. Per Stig Møller er fhv. udenrigsminister for Det Konservative Folkeparti ",
        "metadata": {
            "source": "https://www.berlingske.dk/kommentatorer/per-stig-moeller-du-husker-forkert-samuel-rachlin",
            "image_url": "https://berlingske.bmcdn.dk/media/cache/resolve/image_x_large/image/178/1785120/24681914-soldiers-fire-a-mortar-at-a-frontline-position-und.jpg",
            "publication_time": "Mandag d. 15. april 2024, kl. 14.39",
            "author": "Per Stig Møller",
            "related_links": [],
            "attachments": []
        }
    }
}