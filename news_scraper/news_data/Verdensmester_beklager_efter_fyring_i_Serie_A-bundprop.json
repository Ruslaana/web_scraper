{
    "version": "1.0",
    "document": {
        "id": 8704,
        "title": "Verdensmester beklager efter fyring i Serie A-bundprop",
        "content": "Massimo Oddo blev tirsdag fyret som cheftræner i fodboldklubben Pescara, der er suveræn bundprop i den italienske Serie A. Fyringen faldt, dagen efter at klubben havde udtrykt opbakning til træneren. 40-årige Massimo Oddo beklager over for Pescaras fans, at han kun formåede at føre oprykkerklubben til ni point i sæsonens hidtil 24 ligakampe. Pescara har 13 point op til den rigtige side af nedrykningsstregen. - En rejse slutter i dag (tirsdag, red.) efter nogle svære måneder, hvor jeg virkelig ønskede at hjælpe holdet til at nå dets mål. - Det lykkedes mig ikke, og jeg beklager over for byen og de Pescara-fans, der aldrig indstillede opbakningen til holdet på trods af alting, siger Massimo Oddo ifølge Football Italia. Den tidligere højreback, der blev verdensmester med Italien i 2006, blev i foråret 2015 udnævnt som træner for Pescara. Året efter rykkede klubben op i Serie A, men de dårlige resultater endte altså med at resultere i en fyring af Massimo Oddo, der i sin aktive karriere repræsenterede klubber som AC Milan, Lazio og Bayern München. /ritzau/ ",
        "metadata": {
            "source": "https://www.berlingske.dk/sport/verdensmester-beklager-efter-fyring-i-serie-a-bundprop",
            "image_url": "https://berlingske.bmcdn.dk/media/cache/resolve/image_x_large/image/13/138850/16359919-662362475---2017021509222840_o.jpeg",
            "publication_time": "Onsdag d. 15. februar 2017, kl. 09.29",
            "author": null,
            "related_links": [],
            "attachments": []
        }
    }
}