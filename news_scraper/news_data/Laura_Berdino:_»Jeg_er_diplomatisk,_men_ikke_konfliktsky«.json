{
    "version": "1.0",
    "document": {
        "id": 11340,
        "title": "Laura Berdino: »Jeg er diplomatisk, men ikke konfliktsky«",
        "content": "Hvorfor skal vi gå i cirkus Arena i 2016? »Fordi det er et godt program, og fordi tingene er, som du ser dem. Det bliver til magi, når lys og lyd spiller, og duften af savsmuld og popcorn går op i en højere enhed, fra du går ind i forteltet. Det er virkeligt!« Hvilket kunstværk giver dig tårer i øjnene? »Før jeg mødte min mand og trådte ind i cirkusverdenen i 2007, husker jeg at ligge på sofaen sammen med min mor som 16-årig og være nødt til at slukke for »Løvernes Konge«, fordi det blev for meget. I nyere tid har det virkelig rørt mig at se dokumentarfilmen »Cirkusdynastiet«, som følger min store dreng Patrick og hans hverdag her i cirkus.« »Den er så intens både i og uden for manegen. Og så kender jeg jo alle historierne bagved. Når jeg tænker på dem, bliver det noget helt andet, men den er virkelig smukt lavet.« Hvad var de længste minutter i dit liv? »Min premiere som cirkusprinsesse, hvor jeg første gang skulle præsentere hestene foran publikum. Jeg blev gift med min mand i 2009, og året efter manglede vi én til at præsentere hestene. Jeg kom en del i stalden, så hvis jeg kunne blive dygtig nok, kunne jeg få lov. Hestene følte jeg mig sikker på, men jeg var nervøs for alt andet; at vrikke om, at træde i min kjole eller at glemme at give besked til ham, der styrer tæppet.«  Hvor rejser du altid tilbage til? »Hjem. Vi rejser jo konstant frem og tilbage mellem cirkus og hus. Jeg glæder mig altid til at komme ud i vognen, men jeg glæder mig også afsindigt meget til at komme hjem til mine mursten.« Hvad er dit bedste sundhedsråd? »Jeg er bedre til hårdt fysisk arbejde end motion, for jeg bryder mig bestemt ikke om at svede. Når jeg strigler en hest, forsøger jeg at stille mig på en måde, der træner en bestemt muskelgruppe, lige indtil sveden begynder, og så skynder jeg mig at stoppe.« Hvad ville du gerne lave om ved dig selv? »Der er vel altid et eller andet. Men det skal man jo have tiden til at sidde og overveje, og det har jeg heldigvis ikke så meget af.« Hvad er det mærkeligste, du har i dit køleskab? »Jeg har intet mærkeligt. Jeg har selvfølgelig lidt medicin til hunde og heste og kameler, men det er jo bare, fordi det er der, jeg er.« Hvad ville du sige til dig selv som 17-årig? »Vælg dine kampe og styr dit temperament. Som 17-årig deltog jeg i samtlige kampe. Det gider jeg simpelthen ikke mere.« Hvad tror du på? »Hårdt arbejde og ærlighed, at sige tingene som de er. Jeg er diplomatisk, men ikke konfliktsky. Og jeg er jo kommet ind i en familie, hvor man får sandheden. Nogle gange kunne man tænke: »Den kunne måske godt være pakket lidt ind«. Men når vi lever så tæt, som vi gør, kommer man bare længere ved at sige tingene ligeud.« Hvilket menneske har gjort størst indtryk på dig? »Mine forældre har stor indflydelse på, at jeg er den, jeg er i dag. Jeg er vokset op med hårdt arbejde. Min far var selvstændig og min mor arbejdede i firmaet, så der har jeg også hjulpet med, fra jeg var helt lille. Arbejdsfællesskabet har jeg taget med videre. Vi står ikke op om morgenen og tager på arbejde, det er en måde at være sammen på. En fælles ånd.« ",
        "metadata": {
            "source": "https://www.berlingske.dk/aok/laura-berdino-jeg-er-diplomatisk-men-ikke-konfliktsky",
            "image_url": "https://berlingske.bmcdn.dk/media/cache/resolve/image_x_large/image/13/138075/12676363-13bmb20160310-181020-2-1133jpg.jpeg",
            "publication_time": "Onsdag d. 23. marts 2016, kl. 08.00",
            "author": "Astrid Ildor",
            "related_links": [],
            "attachments": []
        }
    }
}