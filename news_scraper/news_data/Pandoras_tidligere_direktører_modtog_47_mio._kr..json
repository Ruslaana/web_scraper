{
    "version": "1.0",
    "document": {
        "id": 3049,
        "title": "Pandoras tidligere direktører modtog 47 mio. kr.",
        "content": "Pandoras tidligere topchef Anders Colding Friis og selskabets forhenværende finansdirektør Peter Vekslund får samlet omkring 47 mio. kr. med sig for deres tid i smykkekoncernen. Det fremgår af det årsregnskab, som Pandora har fremlagt tirsdag morgen. Anders Colding Friis blev fyret fra jobbet som administrerende direktør sidste år i augist, hvor også Peter Vekslund sagde sin stilling op i februar efter fire år i jobbet. Af årsregnskabet fremgår det, at de to tidligere direktør samlet set modtog aflønninger for 47 mio. kr. Samlet set fik de 24,5 mio. kr. i fratrædelsesgodtgørelser, 17,2 mio. kr. i forventede fremtidige bonusser i opsigelsesperioden og 5,6 mio. kr. i aktiebaseret løn. I alt beløb udgifterne til kompensation af den øverste ledelse sig i 2018 til 73,1 mio. kr., mens det tilsvarende i 2017 lød på 31,4 mio. kr. Af regnskabet fremgår det også, at der er afsat 3,3 mio. kr. til nuværende finansdirektør Anders Boyer som en »replacement reward«, mens udgifterne også dækker over 2,3 mio. kr., der udgør en del af bonussen på 7 mio. kr. til driftsdirektør Jeremy Schwartz efter 12 måneders ansættelse. Jeremy Schwartz tiltrådte stillingen som driftsdirektør 1. september 2018. /ritzau/FINANS",
        "metadata": {
            "source": "https://www.berlingske.dk/virksomheder/pandoras-tidligere-direktoerer-modtog-47-mio.-kr",
            "image_url": "https://berlingske.bmcdn.dk/media/cache/resolve/image_x_large/image/111/1114298/22632204-.jpg",
            "publication_time": "Tirsdag d. 05. februar 2019, kl. 10.48",
            "author": null,
            "related_links": [],
            "attachments": []
        }
    }
}