{
    "version": "1.0",
    "document": {
        "id": 15397,
        "title": "Yoko Ono uddeler fredspris til Lady Gaga",
        "content": "Yoko Ono vil på tirsdag uddele fredspriserne Lennonono Grant For Peace for femte gang i Reykjavik på Island. Modtagerne bliver bl.a. popmonstret Lady Gaga og de russiske punkpiger, Pussy Riot. Lady Gaga har annonceret, at hun vil donere pengene til Elton Johns AIDS Fond. Det skriver det britiske musiksite, nme.com. »Lady Gaga er en af de største nulevende kunstnere i vores tid. Hun er ikke bare kunstner, hun er også en aktivist, som bruger sin kunst til at skabe bedre kommunikation i verden. Hun bliver anerkendt for sin aktivisme og for, hvordan hendes album »Born this way« har ændret verdens mentale kort. Og hvordan det har fået os til at tage os af fremtidens verden, som allerede er her,« siger Yoko Ono i en meddelelse. Prispenge skal hjælpe Pussy Riot De russiske punkpiger i Pussy Riot modtog deres pris allerede sidste måned i New York. Her overrakte Yoko Ono prisen til Pyotr Verzilov, som er Nadia Tolokonnikova fra Pussy Riots mand. Pengene bliver brugt til at hjælpe de fængslede pigers appel om at blive løsladt fra fængslet. Udover Lady Gaga og Pussy Riot går en af fredspriserne til fredsaktivisten, Rachel Corrie, som døde i 2003 og til den også afdøde forfatter, Christopher Hitchens. Forfatteren John Perkins modtager som den sidste en pris. Prisuddelingen finder sted 9. oktober, som ville have været John Lennons 72 års fødselsdag.",
        "metadata": {
            "source": "https://www.berlingske.dk/internationalt/yoko-ono-uddeler-fredspris-til-lady-gaga",
            "image_url": "https://berlingske.bmcdn.dk/media/cache/resolve/image_x_large/image/29/296072/5683900-yoko-ono.jpg",
            "publication_time": "Søndag d. 07. oktober 2012, kl. 18.18",
            "author": "Nynne Hein Møller",
            "related_links": [],
            "attachments": []
        }
    }
}