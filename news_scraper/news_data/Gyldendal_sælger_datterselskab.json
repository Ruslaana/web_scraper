{
    "version": "1.0",
    "document": {
        "id": 13567,
        "title": "Gyldendal sælger datterselskab",
        "content": "Distributionsselskabet står for lagring og distribution af udgivelser samt logistik til bogklubber og forhandlere. Gyldendal vil hellere fokusere på udgivelsesaktiviteter, forklarer selskabet i en meddelelse. Nordisk Bog Center, med omkring 18 ansatte, har de seneste år haft en omsætning på omkring 80 mio. kr. om året, mens overskuddet har været stigende. Gyldendal får en skattefri avance på 5 mio. kr. ud af salget og desuden cirka 5 mio. kr. i overskud, der bogføres i 2015 under ophørte aktiviteter. Til gengæld rammes 2015-omsætningen i forlaget med ca. 30 mio. kr. og resultatet før skat med 10 til 15 mio. kr., mens der kun vil være en beskeden nettoeffekt på egenkapitalen. Det oplyser Gyldendal fredag eftermiddag. I forvejen havde forlaget en 2015-forventning om resultater \"på samme niveau\" som i 2014, hvor omsætningen blev på 845 mio. kr. og resultatet før skat på 75,8 mio. kr. /ritzau/FINANS   ",
        "metadata": {
            "source": "https://www.berlingske.dk/virksomheder/gyldendal-saelger-datterselskab",
            "image_url": "https://berlingske.bmcdn.dk/media/cache/resolve/image_x_large/image/20/208068/9589346-gyldendal.jpg",
            "publication_time": "Fredag d. 03. juli 2015, kl. 16.31",
            "author": null,
            "related_links": [],
            "attachments": []
        }
    }
}