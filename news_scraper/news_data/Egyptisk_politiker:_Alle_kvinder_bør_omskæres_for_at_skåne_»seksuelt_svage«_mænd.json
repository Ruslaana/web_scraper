{
    "version": "1.0",
    "document": {
        "id": 9074,
        "title": "Egyptisk politiker: Alle kvinder bør omskæres for at skåne »seksuelt svage« mænd",
        "content": "Nu gør han det igen. Tre måneder efter at det egyptiske parlamentsmedlem Elhamy Agina bad landets kvindelige politikere om at gå mere anstændigt klædt, har han et forslag til alle landets kvinder. »Bliv ved med at lade jer omskære,« sagde han for nylig og satte en heftig debat i gang i et land, hvor omskæring af kvinder er meget udbredt, men samtidig i stigende grad en kritiseret praksis. Denne gang er det ikke kun opfordringen, der vækker harme. Det er også argumenterne. »Vi mænd er en befolkningsgruppe, der lider af seksuel svaghed. Og hvis vi stopper med at omskære kvinder, får vi brug for stærke mænd. Dem har vi ingen af,« siger Agina.  Grundlæggende mener han, at omskæring af kvinder er godt, fordi det »dæmper kvinders appetit på sex«, og hermed vil de såkaldte svage mænd i mindre omfang blive fristet af det andet køn. Fristelser de egyptiske mænd ikke kan stå for. Den kommentar rammer et ømt punkt i et samfund, hvor minderne om organiserede gruppevoldtægter på Tahrir-pladsen stadig er friske. Et land, hvor militæret i samme periode foretog såkaldte jomfrutjek på kvindelige demonstranter, og hvor næsten alle kvinder kan fortælle om en eller anden form for sexchikane, de er blevet udsat for. Blandt reaktionerne fra kvindelige brugere på sociale medier er opfordringer til at lade Elhamy Agina og andre egyptiske mænd kastrere, hvis de ikke kan styre deres lyster. »Undskyld mig, men hvad fanden? Vi egyptiske kvinder venter med at have sex, til vi bliver gift, og nu beder det røvhul os om at mindske vores seksuelle lyst. Jeg gifter mig aldrig med en egypter,« skriver egyptiske Fatima på Facebook. I samme tråd foreslår Fatma, en anden egyptisk kvinde, at »importere stærke mænd fra udlandet, når nu de egyptiske mænd ikke kan klare kvindernes sexlyst«. »Hey, europæiske mænd, jeg er klar til en opgradering!« slutter Fatma, for herefter øjeblikkeligt at blive kaldt for skamløs og dum af en mandlig egyptisk Facebook-bruger.  Omskæring af kvinder har været strafbart i Egypten siden 2008, det kan medføre fængsel i mellem tre måneder og to år. Trods det er kvindeomskæring stadig meget udbredt. Ifølge en egyptisk undersøgelse fra 2015 er 90 pct. af alle egyptiske kvinder mellem 15-49 år omskåret, til trods for, at det er ulovligt. parlamentet behandler i øjeblikket et lovforslag, der kan betyde hårdere straffe til personer, som foretager omskæring af kvinder, og til dem, der følger kvinderne til omskæringen. Allan Sørensen er Berlingskes korrespondent i Mellemøsten",
        "metadata": {
            "source": "https://www.berlingske.dk/internationalt/egyptisk-politiker-alle-kvinder-boer-omskaeres-for-at-skaane-seksuelt-svage-maend",
            "image_url": "https://berlingske.bmcdn.dk/media/cache/resolve/image_x_large/image/8/87712/14716666-afp-pictures-of-the-year-2011.jpg",
            "publication_time": "Mandag d. 12. september 2016, kl. 19.20",
            "author": "Allan Sørensen",
            "related_links": [],
            "attachments": []
        }
    }
}