{
    "version": "1.0",
    "document": {
        "id": 12806,
        "title": "Danmark er Europas tredjebedste togland",
        "content": "Er det ellers så udskældte DSB bedre end sit rygte? Det spørgsmål rejser sig, efter at Danmark i en ny rapport placerer sig som det tredjebedste togland i Europa. Det er den internationale analysevirksomhed Boston Consulting Group, der netop har udgivet 2015 European Railway Performance Index, der sammenligner togdriften i europæiske lande på en række fælles parametre, og her er det kun Sverige og Schweiz, der topper listen, skriver Politiken. Det skyldes ikke mindst, at undersøgelsen blandt andet vægter sikkerhed markant tungere end punktlighed i opgørelsen, ligesom hastighed er et andet parameter, der spiller ind. Per Homann Jespersen, trafikforsker, RUC, er positivt overrasket over resultatet. »Det må jeg sige, at det overraskede mig lidt positivt på nationens vegne. Men på den anden side passer det ganske godt med, hvad vi ved fra andre internationale undersøgelser: Vores kollektive trafik får gode karakterer ud fra objektive kriterier, men vi er mere utilfredse med den end indbyggerne i de fleste andre lande – måske fordi vi har højere forventninger,« siger Per Homann Jespersen til Politiken. Til gengæld scorer Danmark ikke så højt på det parameter, der hedder »udbredelse« i undersøgelsen, og som kort fortalt måler togenes popularitet i det pågældende land. Og her hænger Danmark i bremsen, for danskerne bruger toget langt sjældnere end i de fleste andre lande i Nordeuropa.",
        "metadata": {
            "source": "https://www.berlingske.dk/samfund/danmark-er-europas-tredjebedste-togland",
            "image_url": "https://berlingske.bmcdn.dk/media/cache/resolve/image_x_large/image/40/401875/8794570-god-start-for-ic4-p-nordvestbanen.jpg",
            "publication_time": "Tirsdag d. 05. maj 2015, kl. 08.58",
            "author": null,
            "related_links": [],
            "attachments": []
        }
    }
}