{
    "version": "1.0",
    "document": {
        "id": 21448,
        "title": "Berlingske får ny debatredaktør",
        "content": "Faste læsere af Berlingske vil kende hendes skarpe pen. Men nu kan Aminata Corr Thrane også kalde sig for Berlingskes debatredaktør. »Vi ser i den grad frem til at opleve Aminata udfolde sine uomtvistelige evner som kommentator og skarp observatør af tidens dagsordener og debatter i denne nye rolle,« siger Tom Jensen, Berlingskes ansvarshavende chefredaktør. Aminata Corr Thrane har været på Berlingske i snart et halvt årti. Først som freelancekommentator, især på kulturen, siden som fast medarbejder. I den senere tid har hun blandt andet bidraget som kommentator, indtil hun 1. maj blev fastansat som medarbejder på den debatredaktion, som hun snart står i spidsen for. »Berlingske får en virkelig stærk profil og fremragende debattør og skribent i spidsen for arbejdet med at styrke og lægge rum til den borgerlige idédebat. En debat, hun også fortsat selv vil bidrage til,« siger Tom Jensen. Aminata Corr Thrane ser frem til sit nye job. »Jeg ser selvfølgelig frem til at folde mig endnu mere ud her på avisen, hvor jeg selv startede med at slå mine folder i debatten. Jeg glæder mig til at være med til at sætte retningen for den borgerlige idédebat,« siger hun. Aminata Corr Thrane tiltræder stillingen 1. juni. Hun afløser Jacob Rosenkrands, der 1. april tiltrådte en ny stilling som debatkorrespondent. ",
        "metadata": {
            "source": "https://www.berlingske.dk/opinion/berlingske-faar-ny-debatredaktoer",
            "image_url": "https://berlingske.bmcdn.dk/media/cache/resolve/image_x_large_vertical/image/192/1920981/24950188-aminata-corr-thrane-ny-debatredaktr-p-berlingsk.jpg",
            "publication_time": "Tirsdag d. 13. maj 2025, kl. 14.39",
            "author": "Peter Burhøi",
            "related_links": [],
            "attachments": []
        }
    }
}