{
    "version": "1.0",
    "document": {
        "id": 6140,
        "title": "Aminata Corr Thrane: I et par ballekorte shorts fik en dansk influencer skrevet sig ind i international offerhistorie",
        "content": "Hvis man bliver bedt om at vælge mellem at dække sin numse til, eller forlade et område, og man ikke vil dække sin numse til, og derfor vælger at forlade området, er man så blevet smidt ud? Det kan lyde latterligt, og det er det også, men det er nu engang orkanens øje af den shitstorm – eller shitbrise – Glyptoteket i København befinder sig i. En vagt på museet har den forgangne uge konfronteret en influencer i korte shorts med lige netop det valg, og hun valgte at få refunderet sin billet og forlade området. Hvorvidt influencerens shorts varforkorte til museumsbesøg, er ikke noget, jeg vil beskæftige mig med. Jeg kender ikke vagtens bevæggrunde, og det interesserer mig egentlig ikke. Det samme gælder den semantiske debat om, hvorvidt hun blev »smidt ud« eller ej. Hvad der interesserer mig er, hvor til grin vi alle skal gøres i opmærksomhedsøkonomiens cirkus. »Jeg får tårer i øjnene. Det er jo ydmygende. Jeg følte mig udstillet og helt forkert, selvom jeg jo godt ved, at der ikke er noget forkert ved mig eller det tøj, jeg har på,«siger influencerenved navn Astrid Andersen, til B.T. »Hvis det var så ydmygende, havde hun nok ikke gjort så stor en indsats for, at vi alle skulle høre om det,« skriver Aminata Corr Thrane. Her fotograferet på Glyptoteket i København efter aftale med museet og uden blottet bagdel.Fold sammenLæs mereFoto: Linda Kastrup. Og allerede her passer pengene ikke. Det var nemlig trods alt ikke mere ydmygende, end at hun efterfølgende har gjort en brav indsats for, at vi alle skal høre om det. Ydmygelse får sjældent mennesker til at søsætte en medieturné med sig selv som ugens offer og udpensle og understrege egen angivelige »ydmygelse« igen og igen til så mange mennesker som muligt. Men det var, hvad Astrid Andersen gjorde. BådeB.T.ogTV 2bed på. Den skinbarlige sandhed er til gengæld, at for en influencer som Astrid Andersen er et optrin som det, hun tog del i på Glyptoteket, det pureste guld. Jeg vil skynde mig at sige, at jeg ikke anklager hende for at have spekuleret i at blive smidt ud. Jeg er overbevist om, at Astrid Andersen ikke havde planer om andet end at komme hjem med lækre billeder af egen mås i Glyptotekets æstetiske omgivelser. Hun kom bare hjem med noget meget mere værdifuldt, nemlig en sag. Og i øvrigt billeder af sin egen mås i Glyptotekets æstetiske omgivelser, som fremgår afhendes Instagram. Det er decideret næsvist, at hun fik billetten refunderet. »I influencerland er intet så karrierefremmende som undertrykkelse,« skriver Aminata Corr Thrane.Fold sammenLæs mereFoto: Linda Kastrup. Tilbage til det med sagen, for det var ikke en hvilken som helst sag, Astrid Andersen kom hjem med. Det var en sag om kvindeundertrykkelse. Den allerbedste slags til at udvide følgerskaren på sociale medier. »Jeg havde på ingen måde tænkt, at mit tøj ville være et problem, og det var meget ubehageligt at stå der og blive ufrivilligt seksualiseret på et museum, som ellers er fyldt med statuer af nøgne kroppe,« siger Astrid Andersen, helt som taget ud af den selvopofrende influencerkvindes medlidenhedsdrejebog. Astrid Andersen er nu blevet en Jeanne d'Arc for kvindelige kulturforbrugere i ballekorte shorts. En tapper og modig girlboss. En krigerinde i kamp mod den sexistiske kunstinstitution i patriarkatet. Og hvis en statue af Afrodite må være nøgen, så må Astrid Andersen også, må vi forstå. Om jeg begriber, hvorfor disse kvinder, der strømmer til Astrid Andersens kommentarspor på Instagram med opbakkende ord, ikke føler sig talt ned til af den halvhjertede, krokodilletårevæddede seance. Værdigt er det i hvert fald ikke. »Er Glyptoteket blevet en afdeling af Irans tøjpoliti?« som en bruger har kommenteret et billede på Glyptotekets side. Ro på, får jeg lyst til at svare. »I influencerland er intet så karrierefremmende som undertrykkelse,« skriver Aminata Corr Thrane.Fold sammenLæs mereFoto: Maria Albrechtsen Mortensen. Astrid Andersen har netop skrevet sig ind i international influencerhistorie. Som det, mig bekendt, første danske eksempel på en tendens, der kun lader til at vokse. Nemlig influencere, der bliver »smidt ud« for deres upassende påklædning og får medierne til hjælpe dem på vej til positionen som modige kvindeforkæmpere. Det mest opsigtsvækkende eksempel var nok influenceren Juju Vieira, der blev smidt ad af Vatikanet, for eftereget udsagnat være klædt »for sexet til paven«. Også hun følte sig »ydmyget«, og også hun delte den »ydmygende« oplevelse med sine i underkanten af 30.000 følgere, og alle medlemmer af pressen, der ville lægge diktafon til. I influencerland er intet så karrierefremmende som undertrykkelse. Det værste ved det hele er, at nu kom jeg også til at bidrage til det. Jeg vidste ikke selv, hvem hun var før, men det gør jeg nu. Du vidste det nok heller ikke før, men det gør du nu, og det beklager jeg, for det er jo pointen med det hele. Men for at sige fra må man råbe op, og uden bevidstheden om at influencerne bruger os som hånddukker i deres opmærksomhedsøkonmi, vil vi kun se mere af den slags i 2025. Aminata Corr Thrane er journalist og kommentator ",
        "metadata": {
            "source": "https://www.berlingske.dk/kommentatorer/aminata-corr-thrane-i-et-par-ballekorte-shorts-fik-en-dansk",
            "image_url": "https://berlingske.bmcdn.dk/media/cache/resolve/image_x_large_vertical/image/187/1875059/24864058-nykredit-har-inviteret-fem-af-danmarks-bedste-port.jpg",
            "publication_time": "Tirsdag d. 07. januar 2025, kl. 08.16",
            "author": "Aminata Corr Thrane",
            "related_links": [],
            "attachments": []
        }
    }
}