{
    "version": "1.0",
    "document": {
        "id": 15965,
        "title": "Avismager konkurs med ejendomsselskaber",
        "content": "Det kan godt være, at manden bag det forliste dagblad Dagen, Peter Linck, brændte fingrene på bladets konkurs. Men han kom hurtigt stærkt tilbage i årene op til finanskrisen. Sammen med blandt andet IT-milliardæren Erik Damgaard opbyggede han en større ejendomskoncern, der især var aktiv i Tyskland. Men i løbet af i år er en række af hans selskaber gået konkurs. Det fremgår af en ny portrætbog om Erik Damgaard skrevet af Berlingske Tidende-journalist Birgitte Erhardtsen.  Det begyndte ellers så godt. Et af selskaberne i Peter Lincks ejendomskoncern var Quest Ejendomme. Det udlejede en ejendom til en række butikker og blev klogelig solgt på et rigtigt godt tidspunkt. Det betød, at Peter Linck kunne bogføre et resultat efter skat på 46 millioner kroner alene i 2007. Pengene kastede han ind i nye ejendomsinvesteringer og handel med pantebreve. Sammen med Erik Damgaard og den tidligere Basisbank-direktør Søren Toft-Nielsen foretog han investeringer i tyske ejendomme samt finansieringsselskabet Rialto Finans og opbyggede en balance på et trecifret millionbeløb. Flere selskaber konkurs Men i 2008 indkasserede Peter Linck et tab på 60 millioner kroner og en negativ egenkapital på 59 millioner kroner i et af sine større selskaber, Raleigh Investeringsselskab. Et andet selskab, Quest Ejendomme, sluttede 2008 ligeledes med et tab på 59 millioner kroner og en negativ egenkapital på 15 millioner kroner. Bogen beskriver, hvordan regnskaberne for 2009 aldrig blev færdiggjort, og i foråret 2010 var det så slut. En stribe af Lincks selskaber blev erklæret konkurs. Det gjaldt blandt andet L & B Invest Aps., som ejede Per Lincks aktieposter i de selskaber, han havde fælles med Damgaard og Toft-Nielsen. Det gjaldt ligeledes Lime & Bass Holding Company, Ny Toldbod Pantebreve og Julius Ink. Rialto Finans var allerede gået konkurs i slutningen af 2009. Det er ingen kaffeklub Forinden var Peter Linck blevet sparket ud af Erik Damgaards og Søren Toft-Nielsens nye projekter med ordene: »Det er ikke nogen kaffeklub, det her,« lød svadaen fra Erik Damgard til Linck. Således kom han ikke med i ejendomsselskabet Investeringsselskabet Tyskland samt specialbanken Cantobank. Set i bakspejlet var det imidlertid positivt for den tidligere bladejer, for begge selskaber udviklede sig katastrofalt.  Modsat mange af Erik Damgaards partnere fra tiden før finanskrisen holder Peter Linck sig fortsat oprejst - især på grund af ejendomsinvesteringer i Berlin. Peter Linck blev kendt i den danske medieverden, da han stik mod alle odds startede et nyt dagblad, Dagen i 2002. Det ambitiøse projekt kørte dog af sporet. Personlige fejl, et stort pengeforbrug til markedsføring og eget distributionssystem samt alt for optimistiske budgetter betød, at aviseventyret sluttede efter bare 39 dage. I 2006 fik Peter Linck en betinget dom for bedrageri på seks måneders fængsel. Linck blev dømt for at have fremstillet delvis fiktive fakturaer i forbindelse med Dagens konkurs. Peter Linck ønskede i går ikke at kommentere konkurserne beskrevet i bogen om Erik Damgaard.",
        "metadata": {
            "source": "https://www.berlingske.dk/aktier/avismager-konkurs-med-ejendomsselskaber",
            "image_url": "https://berlingske.bmcdn.dk/media/cache/resolve/image_x_large_vertical/image/33/334324/3282202-pw.jpg",
            "publication_time": "Onsdag d. 10. november 2010, kl. 05.01",
            "author": "Claus Iversen",
            "related_links": [],
            "attachments": []
        }
    }
}