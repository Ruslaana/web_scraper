{
    "version": "1.0",
    "document": {
        "id": 14963,
        "title": "Ecco-fabrik i Thailand stadig truet af oversvømmelser",
        "content": "Kort før den thailandske monsun begynder at sende daglige, voldsomme regnskyl ned over Thailand, er Eccos fabrik nær tempelbyen Ayutthaya nord for Bangkok stadig ikke fuldt beskyttet mod oversvømmelser. Knap fire år efter at fabrikken blev oversvømmet med et tab på 709 mio. kr. til følge for skofabrikanten, har industriparken, fabrikken befinder sig i, ikke færdiggjort de planlagte diger, der skal holde vandmængderne ude.  Mens en række andre industriparker i Thailand har bygget omfattende sikringsanlæg, siden rekordoversvømmelser i 2011 lagde store dele af landet under vand, er ejeren af Saha Rattana Nakorn Industrial Estate i finansielle problemer. En jordvold rundt om industriparken blev efter store forsinkelser færdiggjort for et halvt år siden, men byggeriet af en planlagt betonmur ovenpå er endnu ikke påbegyndt. Efter flere års strid om regningen for byggeriet mellem industriparken og de thailandske myndigheder mangler pengene til at finansiere byggeriet fortsat. FAKTAMonsun i ThailandThailand har tre årstider: Sommer, vinter og monsun. Monsunen begynder i maj og vokser i styrke frem til oktober, der er årets vådeste måned. Årets første oversvømmelser har allerede ramt Bangkok.Monsunen skaber oversvømmelser og koster hvert år adskillige mennesker livet, når de drukner eller bliver fanget i mudderskred. Men samtidig er monsunen også den livgivende kraft, der holder det ellers solrige land frodigt og sikrer Thailands vigtige risproduktion.Thailand blev i 2011 ramt af rekordoversvømmelser, da nordlige vand- reservoirer ikke kunne holde på de store mængder vand, der faldt. En række vigtige industriparker var uforberedte og blev oversvømmet. Saha Rattana Nakorn Industrial Estate, hvor Eccos fabrik befinder sig, stod under knap fire meter vand.FOLD UD Da Berlingske Business kører til industriparken cirka 80 km nord for Bangkok for at inspicere digerne, rager den stejle jordvold flere meter op over det flade landskab med stillestrømmende åer og vildtvoksende græs, der omgiver fabrikkerne. Her stod næsten fire meter vand for fire år siden. Nu vidner voldens udtørrede og sprækkende jord og visne græstørv om, at en hed, thailandsk sommer er ved at være til ende og snart erstattes af monsunsæsonen. Men volden er ingen garanti. Virksomhederne i industriparken frygter, at volden ikke er tilstrækkelig, når de årlige store vandmængder strømmer ned fra nord og skaber livsfarlige mudderskred og oversvømmelser. »Et betydeligt arbejde er allerede foretaget med konstruktionen af jordvolden omkring industriparken. (...) Men det er naturligvis meget sikrere, at der som oprindeligt planlagt lægges et betonlag over jordvolden. Det vil sikre langt bedre mod en eventuel stor oversvømmelse, som vi selvfølgelig ikke håber kommer. Derfor presser vi på, overalt vi kan, for at få et betondække lagt på,« skriver Peter Emil Romhild, vice chairman for Ecco (Thailand), i en e-mail til Berlingske Business.  Striden, som Ecco-fabrikken er blevet ufrivilligt fanget i, tog sin begyndelse allerede kort efter oversvømmelserne i 2011, da Thailand strammede op på kravene til diger efter at have tømt en række industriparker for vand. Selv om myndigheden Industrial Estate Authority of Thailand (IEAT) skulle dække to tredjedele af regningen for digerne, var ejeren – Saha Rattana Nakorn Co., der er under rekonstruktion med en milliardgæld – ude af stand til at låne sin del. IEAT satte en enhed fra den thailandske hær i gang med at bygge, men ejeren forsinkede byggeriet, da prisen steg. Parterne gjorde klar til retssager mod hinanden, indtil en industriminister greb ind. Selv om jordvolden nu er færdig, bragte Ecco endnu en industriminister, Chakramon Phasukvanich, på banen i februar. Han beskrev efter et møde med virksomheden industriparken som »uansvarlig«, men det har foreløbigt ikke sat byggeriet af betonmuren i gang. Den manglende handling har fået flere virksomheder i industriparken til at forlade den eller true med at gøre det. En manager for en virksomhed, der ikke ønsker at blive navngivet i avisen, fortæller at manglende tillid var den direkte årsag, da virksomheden flyttede en del af produktionen fra industriparken. »Mange af virksomhederne stoler ikke på beskyttelsessystemet, så vi ledte efter en ny placering, der er sikrere,« lyder det. Men Peter Emil Romhild fortæller, at Ecco tror på, at problemet i stedet kan løses med dialog, og at Ecco derfor har besluttet at blive. »Dels har vi omorganiseret fabrikkens størrelse, dels er jordvolden blevet opført, og derudover fordi vi har ønsket at fastholde vores dygtige medarbejderskare, som sikrer den høje kvalitet på vore sko. Vores medarbejdere bor fortrinsvis lokalt. Så vi bliver og er overbevist om, at der kommer en løsning på betondækket,« skriver han.  Det er imidlertid stadig uvist, hvornår arbejdet med betonmuren vil kunne gå i gang. Skulle jordvolden vise sig at være utilstrækkelig under monsunen, kan det få alvorlige konsekvenser. Ecco advarer i sit seneste årsregnskab om, at gruppens fabrikker er gensidigt afhængige, og at et problem ét sted kan ramme hele værdikæden: »En fabriksbrand eller naturkatastrofe kan i høj grad påvirke gruppens drift,« står der. Peter Emil Romhild understreger dog, at Ecco har gjort meget for at reducere risikoen siden 2011, hvor Ecco måtte indsætte dykkere for at redde forme op fra det dybe vand. I dag er arbejdet mere fordelt mellem virksomhedens fabrikker. Samtidig mener han, at Eccos thailandske fabrik i dag er bedre stillet end i 2011 selv uden færdiggørelsen af betonmuren. »Vi har udarbejdet nødplaner som en del af vort løbende arbejde med risici. Jordvolden vil kunne forsinke en oversvømmelse, og vi vil kunne nå at flytte en stor del af vort maskineri og lager. Vi følger løbende og nøje udviklingen.«",
        "metadata": {
            "source": "https://www.berlingske.dk/virksomheder/ecco-fabrik-i-thailand-stadig-truet-af-oversvoemmelser",
            "image_url": "https://berlingske.bmcdn.dk/media/cache/resolve/image_x_large/image/27/270294/8873703-12buseccoskojpg.jpeg",
            "publication_time": "Tirsdag d. 12. maj 2015, kl. 06.46",
            "author": null,
            "related_links": [],
            "attachments": []
        }
    }
}