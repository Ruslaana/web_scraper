{
    "version": "1.0",
    "document": {
        "id": 13472,
        "title": "Udseendet betyder mest, når vi dater",
        "content": "Dater du online på en af de mange datingsites, skal du måske bruge mindre tid på din profiltekst og mere tid på billeder, hvis du vil finde kærligheden. For selv om netdating går ud på at lære hinanden at kende ved at skrive sammen, har udseendet en afgørende betydning for, om man har heldet med sig. Det viser en ny undersøgelse fra Det Humanistiske Fakultet på Københavns Universitet, som sprog- og kønsforsker Kristine Køhler Mortensen har lavet i forbindelse med sin ph.d.-afhandling, »Language and Sexuality in an Online-Mediated World«.  Hun har optaget to venindepar, der sammen vurderer mandlige datingprofiler og lavet analyser af 14 korrespondancer mellem brugere af netdatingsiderne dating.dk og elitedaters.dk. Korrespondancerne består af chat-beskeder, e-mails og Facebook-beskeder. »Når veninder sidder sammen og vurderer mændenes profiler, er det primært det fysiske, der bliver diskuteret, og de bliver godt hjulpet af teknologien, som nu gør det nu muligt at nærstudere fysiske detaljer. Bittesmå fysiske træk, for eksempel kindbenene, kan blive forstørret og være afgørende for, om man bliver sorteret fra eller ej,« siger Kristine Køhler Mortensen.  Samtidig viser undersøgelsen, at veninderne påvirker hinanden, når de skal vurdere mændene. På den måde kan deres venindeforhold have stor betydning for, hvilke mandlige profiler, der bliver valgt ud. Kigger man på den sproglige stil, som brugere på datingsites benytter sig af, er det, der karakteriserer flirten, at den er ukonkret. Der antydes en mulighed for måske engang at mødes i den virkelige verden, forklarer Kristine Køhler Mortensen. »Hvidvin, sushi og roser i baggrunden er en luksus, jeg kun kan unde dig ;-)«.  Følgende citat er taget fra en chat mellem en mand og en kvinde på et datingsite, og er ifølge Kristine Køhler Mortensen et godt eksempel på, hvordan en flirt på internettet kan begynde. »Formålet er at opbygge en spænding og sætte modpartens fantasi i gang, så han eller hun begynder at forestille sig, hvordan det kunne være at sidde og drikke hvidvin og spise sushi sammen i haven med roser i baggrunden. Man kan sikkert finde lignende strategier i offline flirt, men det er meget typisk for de netdating-samtaler, jeg har haft adgang til,« siger hun.",
        "metadata": {
            "source": "https://www.berlingske.dk/aok/udseendet-betyder-mest-naar-vi-dater",
            "image_url": "https://berlingske.bmcdn.dk/media/cache/resolve/image_x_large/image/20/204407/8895195-netdating.jpg",
            "publication_time": "Onsdag d. 13. maj 2015, kl. 13.30",
            "author": "Sultan Sahin",
            "related_links": [],
            "attachments": []
        }
    }
}