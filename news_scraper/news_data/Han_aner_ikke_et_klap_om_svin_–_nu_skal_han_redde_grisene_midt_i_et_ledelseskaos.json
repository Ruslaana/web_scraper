{
    "version": "1.0",
    "document": {
        "id": 238,
        "title": "Han aner ikke et klap om svin – nu skal han redde grisene midt i et ledelseskaos",
        "content": "Det er med sikkerhed et af årets mest opsigtsvækkende og spektakulære jobskifter. Ingen havde set topchefen for tele- og energigiganten Norlys, Niels Duedahl, være manden, som skulle være topchef i en af Danmarks mest udfordrede og mest udskældte virksomheder, slagterikoncernen Danish Crown med 67 milliarder kroner i omsætning. Der er sikkert ikke en eneste storbykøbenhavner, som kan forstå, hvordan et menneske kan finde på at bytte et job i en i hvert fald smågrøn og urban virksomhed som Norlys ud med et job i en af de sorteste og mest udskældte danske virksomheder. Erkendt, grisene er i følge forskerne mindre klimasvin end køerne, men når det gælder landbrugets samlede miljø- og klimabelastning, så er griseproducenterne anset for et af landets sorteste erhverv. Det er kun få måneder siden, at der senest varballade om den voksende eksport af smågrise. Hensynet til dyrevelfærd fik i valgkampen op til europaparlamentsvalget både Socialdemokratiet og Moderaterne til at stille forslag om, at smågrise højst må transporteres i op til otte timer. Bag historien om den voksende eksport af smågrise ligger en anden historie om et meget presset erhverv, som jagter bedre afregningspriser ved at sende dyrene til udlandet frem for at lade dem blive i Danmark. Derfor må man starte med at spørge, hvorfor 57-årige Niels Duedahl overhovedet vil have jobbet som topchef? Man skal ikke spørge ham selv, for så får man nogle kedelige forudsigelige svar om, at han brænder for andelsbevægelsen og for dansk landbrug eller sådan noget lignende. Han ville med sikkerhed have en mening, for han er ikke kendt for at gemme sig og ligner ennetworkerlidt i samme klasse som allestedsnærværende Torben Möger Pedersen og André Rogaczewski.  Man skal altid gå efter den enkleste forklaring på, hvorfor mennesker gør, som de gør, og den er med sikkerhed, at Niels Duedahl med skiftet fra Norlys med 13 milliarder i omsætning skifter til en virksomhed med fire gange så stor en omsætning. Niels Duedahl rykker som topchef i Danish Crown ind i A-kæden i dansk erhvervsliv, for uanset hvor meget man elsker Norlys, er det ikke en virksomhed med samme samfundsbetydning og samme vægt eller politiske bevågenhed i det danske samfund som Danish Crown. For så vidt kan man ikke for alvor anfægte Niels Duedahls kvalifikationer. Norlys er en andelsvirksomhed, og Danish Crown er en andelsvirksomhed, om end man let kan indse, at Danish Crown er en andelsvirksomhed med væsentlig større kompleksitet end Norlys. Niels Duedahl kommer ligeledes med lang og dyb topledererfaring fra Norlys og før det i energiselskabet SE og i LEGO. Norlys blev netop skabt i en fusion mellem energiselskaberne SE og Eniig med Duedahl som topchef. Det er kun få måneder siden, at Niels Duedahl sad for bordenden, da Norlys købte 800 medarbejdere og 1,9 millioner kunder medopkøbet af Telia Danmark for 6,25 milliarder kroner. Det er sådan noget, man har respekt for i erhvervslivet og blandt headhunterne. FAKTABlå bog for Niels DuedahlFra 1. september topchef i Danish Crown2019-2024 Topchef i Norlys2019- Næstformand for Dansk Erhverv2022- Bestyrelsesmedlem i Green Power Denmark2020-2022 Næstformand i Dansk Energi2009-2019 Topchef i elselskabet SE2003-2009 Direktør for blandt andet fremstilling og indkøb hos LEGOStartede sin karriere som it-udvikler i Jyske Bank.Uddannet cand.polit. ved Københavns Universitet.FOLD UD Fra 1. september topchef i Danish Crown 2019-2024 Topchef i Norlys 2019- Næstformand for Dansk Erhverv 2022- Bestyrelsesmedlem i Green Power Denmark 2020-2022 Næstformand i Dansk Energi 2009-2019 Topchef i elselskabet SE 2003-2009 Direktør for blandt andet fremstilling og indkøb hos LEGO Startede sin karriere som it-udvikler i Jyske Bank. Uddannet cand.polit. ved Københavns Universitet. Er Niels Duedahl så den rigtige mand til jobbet som topchef i Danish Crown? Det er det, man kan kalde et rigtig godt spørgsmål. Her er hans svagheder på en perlerække ledsaget af relevante nuancer. 1. Niels Duedahl har ingen erfaring med fødevaresektoren eller landbruget. Man kan slet ikke sammenligne de mennesker, som Niels Duedahl skal arbejde for og med med de mennesker, som han hidtil har arbejdet for og med. Nu skal han arbejde direkte med mennesker, for hvem deres griseproduktion og deres gård er hjerteblod, hvor hver en krone i afregning fra Danish Crown er afgørende. 2. Niels Duedahl er umiddelbart ikke en person, som kan skabe en ny fortælling om Danish Crown. Erkendt, det er en subjektiv opfattelse, men som topchef for Norlys er der ikke skabt en særlig ny fortælling om tele- og energivirksomheden selv. Norlys er på Berlingskesseneste imagemålingnummer 60 omgivet af virksomheder som AP Pension og KPMG. Rockwool med deres imagekollaps efter beslutningen om at blive i Rusland er nummer 58 på imagelisten. 3. Niels Duedahl repræsenterer ikke et generationsskifte. Vi skal i dag se mere nuanceret på topchefernes alder, fordi vi alle bliver ældre, ligesom det er en uskik, at topcheferne ofte lader sig pensionere som 60-årige. Lige i Danish Crowns tilfælde kan man spørge, om man ikke skulle have satset på et mere fundamentalt generationsskifte, når man ser på størrelsen af udfordringerne? Herover kan man sige, at størrelsen af virksomhedens udfordringer taler for et par sikre hænder på 57 år med stor ledelseserfaring. Hans forgænger, Jais Valeur, er 61 år. 4. Niels Duedahl er mest vant til at drive en dansk virksomhed forankret i Danmark. Danish Crown er en global virksomhed forankret i Danmark. Alene svineeksporten til Kina, som er truet af en global handelskrig, udgør en kolossal udfordring for Danish Crown. I 2023 gik12 procent af den samlede danske svineeksport til Kina. Det er noget helt andet at drive en dansk virksomhed i Danmark end en global virksomhed. Vi må håbe, at Duedahl evner det. 5. Niels Duedahl havner mit i et ledelseskaos. Fredag trak bestyrelsesmedlem Thomas Kjærsig fra bestyrelsen i Danish Crown på grund af dyb uenighed om arbejdet i vedtægtsudvalg, som var sat i verden for at forny ledelsesmodellen i virksomheden. Tre store svineproducenter har i etåbent brevkritiseret arbejdet i vedtægtsudvalget: »Senest har vi erfaret, at arbejdet i Vedtægtsudvalget udvandes og præges af manglende forståelse for den brændende platform, Danish Crown helt åbenlyst står på,« står der blandt andet i det åbne brev. 6. Danish Crown er presset af den grønne trepart. Sidst, men absolut ikke mindst er Danish Crown en nøglevirksomhed i forhold til den grønne trepart, som indfører en klimaafgift på landbruget, herunder skærper miljø- og klimakrav til landets svineproducenter. Danish Crown, som i de seneste år har lukket mange slagterier i Danmark, vil blive hårdt ramt af alle elementer i den grønne trepart, som svækker rammevilkårene. Der er cirka 2.400 svineproducenter i Danmark. Antallet af producerede svin toppede for nogle år siden med knap 14 millioner og faldt i 2023 til cirka 11 millioner. Danish Crowns problem er, at der i dag køres flere grise til opfedning og slagtning uden for Danmark end i Danmark. Egentlig kan man skære udfordringen for Niels Duedahl som topchef i Danish Crown hårdt ud. På godt dansk er det eneste, han skal måles op, om han kan sikre dansk svineproduktions »license to operate« i et giftigt miljø af en kritisk offentlighed, tung natur-, miljø- og klimaregulering, højere renter og et økonomisk presset erhverv. Det bliver spændende. Thomas Bernt Henriksen er Berlingskes erhvervsredaktør Thomas Bernt Henriksen er erhvervskommentator på BerlingskeFold sammenLæs mereFoto: Søren Bidstrup.",
        "metadata": {
            "source": "https://www.berlingske.dk/nyhedsanalyse/han-aner-ikke-et-klap-om-svin-nu-skal-han-redde-grisene-midt-i-et",
            "image_url": "https://berlingske.bmcdn.dk/media/cache/resolve/image_x_large/image/182/1825080/24770511-niels-duedahl-adm-direktr-i-norlys---kommunalpo.jpg",
            "publication_time": "Mandag d. 12. august 2024, kl. 14.17",
            "author": "Thomas Bernt Henriksen",
            "related_links": [],
            "attachments": []
        }
    }
}