{
    "version": "1.0",
    "document": {
        "id": 22330,
        "title": "Ekspert: Mænd behøver ikke en fisketur eller en fodboldkamp for at tale om deres følelser. De skal bare mødes med respekt",
        "content": "Der findes en sejlivet myte om, at mænd og drenge kun kan være ærlige overfor hinanden, hvis samtalen omkranses af det såkaldte »fælles tredje«: noget aktivt, fysisk og konkret som for eksempel en fisketur eller en fodboldkamp. Som om samtalen om det svære ikke kan være grund nok til at mødes, og at mænds følelsesliv ikke kan stå alene, men kræver en omvej for at finde udtryk. I organisationen DareGender er vi dog af en helt anden opfattelse. Gennem arbejdet med vores mandegrupper, og gennem dialoger med mænd om kønsnormer, oplever vi nemlig, at mænd godt kan tale om deres udfordringer, sårbarheder og oplevelser. De har bare brug for et trygt og respektfuldt rum – og ikke nødvendigvis en aktivitet – for at turde at være sårbare. Vores erfaringer fra vores arbejde viser, at drenge og mænd gerne deler deres følelser og tanker, når de ved, at de ikke bliver mødt med spot eller afvisning. Det stereotype billede af mænd som følelsesmæssigt indesluttede og i stand til at håndtere alt alene, kan i sig selv forhindre, at mænd får plads til at være ærlige og sårbare. Samfundet insisterer på, at mænd kun kan tale om det svære, hvis samtalen pakkes ind i leg eller konkurrence, skriver kronikøren.Fold sammenLæs mereFoto: Ida Marie Odgaard. Samtidig møder vi en modstand i samfundet, der insisterer på, at mænd kun kan tale om det svære, hvis samtalen pakkes ind i leg eller konkurrence. Vi ser dog både i vores mandegrupper og dialogarbejde, at der ikke er et behov for den slags aktiviteter. I stedet oplever vi, at hvis man sætter en ramme, der skaber fortrolighed og ligeværd, så kan og vil mænd gerne være ærlige om ting, der går dem på. En deltager i en af vores mandegrupper udtrykte det sådan, at det var første gang, han følte, at han kunne tale frit uden at blive afbrudt med et godt råd om »bare at komme videre«, eller et forsøg på hurtigt at »fikse« hans situation. At blive lyttet til og forstået kan være den bedste støtte, en person kan få. Mænd skaber ofte hierarkier i deres fællesskaber. Det kan være små kommentarer, afbrydelser eller en konstant konkurrence om at være den mest vidende eller den, der har det bedste råd. Denne adfærd skaber afstand og gør det svært for sårbarheden at finde vej ind i samtalen.  Vi har setflereeksemplerpå, at mænd står frem og fortæller, at de ikke kender deres venner – sådan ordentligt – selv efter 20 år. I vores arbejde handler det derfor for os om at bryde disse hierarkier og etablere en ny måde at være sammen på, som ikke kræver, at man konstant måler sig op mod hinanden. Vores erfaring viser også, at mange mænd føler sig fanget i ensomhed og individualisering. Når mænd rammes af livskriser eller mentale udfordringer, står de ofte alene uden støtte fra deres netværk eller samfundet, hvilket kan have alvorlige konsekvenser for deres psykiske helbred. Mens kvinders udfordringer med kropsidealer, arbejdsmarked og ligestilling oftest anerkendes som strukturelle, er der en tendens til at individualisere mænds udfordringer. For eksempel ses mænds tendens til risikoadfærd og selvmedicinering ofte som et personligt problem, snarere end som et strukturelt problem, der udspringer af kønsroller og samfundsnormer. »Mange søger til fitnesscenteret for at finde styrke og anerkendelse gennem deres krop. Selvom det kan virke sundt på overfladen, er vi bekymrede for, hvad der sker, når træning bliver en erstatning for mental selvrefleksion og ærlige samtaler,« skriver kronikøren.Fold sammenLæs mereFoto: Kasper Palsnov. Men det er ikke kun i voksenlivet, at mænd oplever forventninger til køn, som skader deres trivsel. Unge mænd oplever enmarkant kropsnorm, der presser dem til at fremstå muskuløse og præstationsorienterede. I vores dialogarbejde på Roskilde Festival møder vi unge mænd, der føler et pres for at score og tylle ølbong for at blive accepteret i deres vennegruppe. Mange unge drenge og mænd møder forventningen om at leve op til idealet om det stærke og ubekymrede mandebillede, hvor man ikke taler om problemer, men i stedet »mander sig op«. Mange søger til fitnesscenteret for at finde styrke og anerkendelse gennem deres krop. Selvom det kan virke sundt på overfladen, er vi bekymrede for, hvad der sker, når træning bliver en erstatning for mental selvrefleksion og ærlige samtaler.  En adfærd, der fører til overtræning, tenderer en selvskadeadfærd. Problemet med adfærden er dog, at den tolkes som sund. Derfor alarmerer den ikke på samme måde nærmiljøet, som for eksempel cutting gør hos piger. Men adfærden er drevet af en følelse af utilstrækkelighed og bliver en kompensation for en følelse af ikke at lykkes andre steder i livet. For mange mænd er de udfordringer, de møder, et resultat af socialisering og strukturelle forventninger, som ikke er nemme at ændre alene. Når vi ser kønsrelaterede udfordringer som strukturelle, kan vi også tage fat på dem som samfund. Det kræver, at vi ser mænds psykiske udfordringer og problemstillinger som andet end individuelle nederlag. Ligesom vi taler om kvinders kønnede barrierer, skal vi også skabe en plads, hvor mænd kan finde støtte og spejling i hinanden. I DareGender giver vi mænd mulighed for at reflektere over og håndtere de strukturelle og kulturelle forventninger, som påvirker dem. Vi møder unge mænd, der er nysgerrige på, hvordan de kan opbygge nære venskaber, blive bedre partnere og udvikle sig i en retning, der bryder med det stereotypt maskuline. Vi møder også midaldrende og ældre mænd, som ønsker at reflektere over deres roller som fædre, over erfaringer fra deres arbejdsliv og de skiftende krav, de har mødt gennem livet.  I mandegruppernes trygge rum for samtale oplever mænd, at de ikke står alene med deres udfordringer – at de ikke behøver at vælge mellem at være stærk eller sårbar. Sammen med mændene skaber vi en vej for en maskulinitet, der ikke længere er fanget i et konkurrencepræget rum, men i stedet bygger på fællesskab og gensidig forståelse. For vores erfaring er, at mænd og drenge både kan og vil være ærlige og sårbare – det kræver blot, at vi fjerner de rigide normer og indgroede forventninger, der fastholder dem i en rolle, de ofte ikke føler sig hjemme i. Når mænd får plads til at være ægte og sårbare, ser vi, at de opnår større trivsel, færre konflikter og en følelse af at være mindre alene. Det er et skridt i retningen af et mere ligestillet samfund, hvor alle kan udfolde hele deres potentiale. For ligestilling går gennem alle køn. Andreas Beck Kronborg er sekretariatschef i organisationen DareGender, der arbejder med at udforske og udfordre maskulinitetsforståelser og stereotyper ",
        "metadata": {
            "source": "https://www.berlingske.dk/kronikker/ekspert-maend-behoever-ikke-en-fisketur-eller-en-fodboldkamp-for-at-tale",
            "image_url": "https://berlingske.bmcdn.dk/media/cache/resolve/image_x_large/image/187/1872900/24859763-mens-kvinders-udfordringer-med-kropsidealer-arbe.jpg",
            "publication_time": "Mandag d. 30. december 2024, kl. 18.34",
            "author": null,
            "related_links": [],
            "attachments": []
        }
    }
}