{
    "version": "1.0",
    "document": {
        "id": 17764,
        "title": "Ringede 400 gange til politiet",
        "content": "Alarmcentralen på Fyn har haft et ekstremt travlt døgn, men ude i det fynske land har der været lige så roligt, som der plejer at være. Travlheden skyldes nemlig en enkelt person, en 20-årig kvinde fra sydfynske Stenstrup, som siden fredag har ringet nærmest uafbrudt til alarmcentralen. Kvinden begyndte at ringe 112 og 114 fredag klokken 19, og end ikke et besøg fra politiet kunne få hende til at holde op. - Fredag rykkede vi ud til hende og forkyndte et tilhold mod at ringe til 112 eller 114, med mindre hun havde akut behov for hjælp, fortæller vagtchef Erik Halkjær fra Fyns Politi til fyens.dk. Advarslen fik som nævnt ikke kvinden til at holde op med at ringe, så lørdag klokken 18 rykkede ordensmagten atter ud og konfiskerede hendes telefon. I mellemtiden havde hun nået at ringe til alarmcentralen mere end 400 gange. Hun er nu sigtet for at overtræde tilholdet. Det er ikke første gang, den fynske alarmcentral har oplevet problemer med den 20-årige kvinde. - Hun har spøgt hen over hele sommeren, hvor hun nogle gange har ringet 112 og 114 omkring 200 gange på et døgn, og nu var vi nødt til at gøre noget. Det er selvfølgelig belastende for os, men hun blokerer jo også for de borgere, der ringer og har et akut behov for hjælp, siger vagtchef Erik Halkjær. Politiet har indtil videre beslaglagt hendes telefon i 24 timer.",
        "metadata": {
            "source": "https://www.berlingske.dk/samfund/ringede-400-gange-til-politiet",
            "image_url": "https://berlingske.bmcdn.dk/media/cache/resolve/image_x_large/image/62/625841/5492539-alarmopkald.jpg",
            "publication_time": "Lørdag d. 18. august 2012, kl. 19.37",
            "author": null,
            "related_links": [],
            "attachments": []
        }
    }
}