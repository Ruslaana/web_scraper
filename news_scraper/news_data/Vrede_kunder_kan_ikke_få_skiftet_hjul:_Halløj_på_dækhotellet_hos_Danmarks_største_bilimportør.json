{
    "version": "1.0",
    "document": {
        "id": 7633,
        "title": "Vrede kunder kan ikke få skiftet hjul: Halløj på dækhotellet hos Danmarks største bilimportør",
        "content": "Det er igen tid til at få skiftet til sommerdæk. Men der er store problemer på Semler Gruppen, Danmarks største bilimportørs, såkaldte dækhotel. Det vælter med utilfredse kunder, som ikke kan få skiftet dæk, fordi deres aftaler bliver aflyst. Det skriverJyllands-Posten, og det fremgår af et kig på Semler MobilitysTrustpilot-side. I skrivende stund er Semlers score nede på 1,9 ud af 5, og en række kunder skriver, at de ikke kan få skiftet deres dæk eller hjul. »Mine sommerhjul, som Semler Glostrup har haft til opbevaring, er tilsyneladende forsvundet,« skriver en kunde eksempelvis og tilføjer, at han ikke kan få at vide, hvornår hjulene kan findes. Et dækhotel er et sted, hvor man kan få opbevaret sine sommer- eller vinterdæk, mens man kører på det andet sæt. Semler Gruppen er ved at skifte det dækhotel, hvis service den hidtil har tilbudt sine kunder. Semler Gruppen har svaret på flere af de negative anmeldelser på Trustpilot. I svarene står der, at overgangen til det nye dækhotel har været præget af »uforudsete udfordringer«, idet det tidligere dækhotel pludselig opsagde aftalen. »Det betød, at vi, midt i hjulskiftesæsonen modtog hele lageret af kundehjul på én gang, hvilket har medført længere ventetider og vanskeligheder,« skriver Semler Mobility på Trustpilot. Det var ellers planen, at overgangen fra den tidligere dækhotelleverandør til den nye, Tyreproff, skulle ske på en nøje planlagt måde, således at kunderne ikke blev berørt, udtaler Jacob Bülow Hansen, kommunikationschef i Semler Mobility Retail, til Jyllands-Posten. Men den plan gik altså ikke på grund af de »uventede udfordringer« hos den nu tidligere leverandør. Jacob Bülow Hansen oplyser, at Semler har indkaldt ekstra mandskab og nu arbejder i døgndrift for at kunne få ekspederet sine kunder så hurtigt som muligt, hvilket skulle være inden slutningen af maj – dog med forbehold for forsinkelser. ",
        "metadata": {
            "source": "https://www.berlingske.dk/virksomheder/vrede-kunder-kan-ikke-faa-skiftet-hjul-halloej-paa-daekhotellet-hos",
            "image_url": "https://berlingske.bmcdn.dk/media/cache/resolve/image_x_large_vertical/image/191/1915181/24938658-semler-mobility-er-den-danske-importr-af-blandt-a.jpg",
            "publication_time": "Fredag d. 25. april 2025, kl. 13.01",
            "author": "Joachim Talbro Paulsen",
            "related_links": [],
            "attachments": []
        }
    }
}