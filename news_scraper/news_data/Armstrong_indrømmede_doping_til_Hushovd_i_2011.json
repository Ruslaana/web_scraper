{
    "version": "1.0",
    "document": {
        "id": 16028,
        "title": "Armstrong indrømmede doping til Hushovd i 2011",
        "content": "Det vakte stor opsigt, da Lance Armstrong tonede frem på tv i januar 2013 og indrømmede over for den kendte tv-vært Oprah Winfrey, at han gennem lang tid havde dopet sig. Men allerede halvandet år forinden havde han fortalt den norske cykelrytter Thor Hushovd om sine ulovligheder. Det skete i maj 2011, da Lance Armstrong havde inviteret sin rytterkollega til USA, og under en samtale talte de om Tyler Hamiltons beskyldninger om doping mod Lance Armstrong i programmet '60 minutes' kun kort tid forinden. - Vi kom ind på beskyldningerne fra Tyler Hamilton, da Lance helt uopfordret indrømmer, at han havde dopet sig. 'We all did it', sagde han. Jeg troede ikke på det, jeg hørte. Han sad dér og sagde lige ud, at han brugte doping!, skriver Thor Hushovd ifølge Dagbladet.no i sin selvbiografi, der snart kommer på gaden. - Han bekræftede det, Hamilton og senere mange andre også fortalte; At Lance Armstrong ikke vandt som en ren udøver. Alle sejrene i Tour de France var vundet på snyd. Han kunne mærke, at jeg blev overrasket og var helt paf, for han så på mig, trak på skuldrene og sagde: 'Thor, alle doper sig', tilføjer Thor Hushovd. Thor Hushovd skriver samtidig, at han fortryder, at han ikke tidligere har fortalt omverdenen om Lance Armstrongs indrømmelser. Lance Armstrong vandt Tour de France syv gange, og alle titlerne er taget fra ham igen oven på hans interview til Oprah Winfrey.  ",
        "metadata": {
            "source": "https://www.berlingske.dk/sport/armstrong-indroemmede-doping-til-hushovd-i-2011",
            "image_url": "https://berlingske.bmcdn.dk/media/cache/resolve/image_x_large/image/34/340607/7780320-etyhdshsdfh.jpeg",
            "publication_time": "Onsdag d. 15. oktober 2014, kl. 17.13",
            "author": null,
            "related_links": [],
            "attachments": []
        }
    }
}