{
    "version": "1.0",
    "document": {
        "id": 10171,
        "title": "Samuel Rachlin: Omridset af en verdenskrig begynder at tegne sig i baggrunden af krigen i Ukraine",
        "content": "Hvordan synes I selv, det går, hvis I kigger jer omkring i verden? spørger jeg i min omgangskreds. Folk svarer slukøret, at det går da ad H til, at de er bekymrede på deres egne, børnenes og deres børnebørns vegne. Hånden på hjertet, jeg er enig. Man skal helt tilbage til Anden Verdenskrig og 1930erne for at finde en situation, der minder om i dag. Smagen af Tredje Verdenskrig breder sig i Vesten fra regeringskontorer til borgerne, der er begyndt atinteressere sig for nødforsyninger, beskyttelsesrum og det civile beredskab. Krig og død og usikkerhed dominerer overskrifterne ikke kun i brændpunkter som Ukraine og Israel, men over alt i Vesten. Som når en fremtrædende amerikanske forsker i international politik, Hal Brands, konstaterer i tidsskriftet Foreign Affairs: »Æraen efter Den Kolde Krig begyndte med en storslået vision om global fred. Den slutter nu 30 år senere med en stærkt stigende risiko forglobal krig.« Mange mente, at The New York Times-kommentatoren Thomas Friedman overdrev, da han allerede for to år siden skrev, at vi i dag oplever den sande verdenskrig, som i højere grad er en verdenskrig, end både Første og Anden Verdenskrig var det. Alle kan i dag følge krigens gang nærmest i realtid og er på den ene eller den anden måde påvirket uanset,hvor de lever. Friedmans hovedpointe var, at selv om krigen handler om kontrollen over Ukraine, så drejer den sig reelt om et opgør mellem de to dominerende systemer i den moderne verden. Han henviste til den svenske økonom og Ruslandsekspert Anders Aaslund, der har beskrevet det opgør som »den store kamp mellem de demokratiske retssamfund og de autoritære kleptokratier«. »Det står stadig skarpere, at krigen i Ukraine kan blive begyndelsen til noget endnu større og farligere end Putins drøm om kontrol over Ukraine,« skriver Samuel Rachlin.Fold sammenLæs mereFoto: Gavriil Grigorov/EPA/Ritzau Scanpix. Det er det 21. århundredes modstykke til øst-vest-konfrontationen mellem den totalitære kommunisme og den frie demokratiske verden i det meste af det 20. århundrede. I dag vil næppe nogen afvise diskussionen om Tredje Verdenskrig som hysterisk. Det er snarere rettidig omhu. Truslen om en verdenskrig er blevet et dagligt refræn. Det står stadig skarpere, at krigen i Ukraine kan blive begyndelsen til noget endnu større og farligere end Putins drøm om kontrol over Ukraine. Det blev ikke den lynkrig, som han måske havde forestillet sig, men han har i ikke sinde at opgive sin plan. Det ville ikke bare være nederen for Putin. Det ville være endnu værre – han ville blive til grin for sin egen befolkning og resten af verden. Det er utænkeligt. Aldrig i livet. Udelukket. Ingen kender Putins bagtanker. Men hvis han vil have en ny verdensorden, som han bebudede i München i 2007, skal der langt mere til end blot erobring af Ukraine. Det kræver et brag og et opbrud af langt større dimensioner. Omridset af det opbrud er ved at tegne sig efter Hamas-angrebet 7. oktober. Det har udløst spændinger i en af verdens mest sprængfarlige regioner med forgreninger til Iran, som med sine stadig tættere bånd til Moskva og sammenfaldende interesser ikke blot er en central spiller, men også en spilfordeler blandt de andre aktører i områder. Moskvas hånd er usynlig for de fleste, men Ruslands interesse i den forudsigelige destabilisering er åbenlys. »Efter to år med krig er så mange kræfter, interesser og grupper sat i sving over alt på kloden, at man ikke har set et tilsvarende geopolitisk røre siden Anden Verdenskrig,« skriver Samuel Rachlin.Fold sammenLæs mereFoto: Rfe/Reuters/Ritzau Scanpix. Det har konsekvenser, der forplanter sig langt ud over Mellemøsten og spreder den form for ustabilitet og usikkerhed, som Putin og co. søger og stimulerer med alle midler. Efter to år med krig er så mange kræfter, interesser og grupper sat i sving over alt på kloden, at man ikke har set et tilsvarende geopolitisk røre siden Anden Verdenskrig. Kremls kaospiloter kan ikke få armene ned. Putin og hans folk har deres egen form for rationalitet og logik, men det er ikke svært at regne ud, at når man vil overtage Ukraine med vold, terror og folkedrab, så ved man, at det ikke bliver en lynkrig, men et langt og krævende forløb. Al snak om lynkrig var en russisk afledningsmanøvre i hybridkrigen. Putins ultimative mål er et genopstået russisk imperium i den nye verdensorden, han annoncerede i München i 2007. Det er den nye russiske utopi i det 21. århundrede som kommunismen var det i det 20. Men det forudsætter, at den gamle verdensorden skal destrueres. Det er Putin i gang med. Ukraine er ikke et slutmål, men et springbræt, eller snarere tændsatsen, der skal bane vejen til Putins vision. Set fra Kreml går det lige efter bogen. Hvis Putin får magt, som han har agt, ser det ikke kun sort ud for Ukraine, men for alle demokratierne i Vesten. Der er på tide for os alle at erkende, at det er, hvad der er lagt op til, at det er dødsens alvor, at vi har været for længe om at vågne til dåd, og at hvis vi skal undgå, at vores efterkommere besvarer klummens indledende spørgsmål, som vi gør i dag, så må vi tage os sammen og handle. Nu. Det handler om vores grundværdier – frihed, demokrati, retssamfund. Det, der skal til for at sikre dem, er at sørge for at gøre alt for at hjælpe Ukraine med at give Putin den samme erfaring, som Napoleon fik i Waterloo. Det er endnu ikke for sent. Men der skal handles. Nu. Samuel Rachlin er forfatter og journalist ",
        "metadata": {
            "source": "https://www.berlingske.dk/kommentatorer/samuel-rachlin-omridset-af-en-verdenskrig-begynder-at-tegne-sig-i",
            "image_url": null,
            "publication_time": "Torsdag d. 14. marts 2024, kl. 08.31",
            "author": "Samuel Rachlin",
            "related_links": [],
            "attachments": []
        }
    }
}