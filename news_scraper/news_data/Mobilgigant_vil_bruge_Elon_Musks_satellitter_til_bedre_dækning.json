{
    "version": "1.0",
    "document": {
        "id": 734,
        "title": "Mobilgigant vil bruge Elon Musks satellitter til bedre dækning",
        "content": "Mobilgiganten T-Mobile vil bruge multimilliardæren Elon Musks satellitter til at sikre bedre dækning i områder, hvor det lige nu er vanskeligt eller helt umuligt at få forbindelse fra mobiltelefonen. T-Mobile, der ejes af Europas største teleselskab, Deutsche Telekom, har i USA indgået aftale med Elon Musks satellitselskab, SpaceX' Starlink, om et samarbejde, hvor mobilforbindelserne vil kunne gå via satellitter i stedet for ikkeeksisterende eller fjerntstående mobilmaster – i øde egne, i nationalparker eller på store søer. Aftalen betyder, atStarlinks satellittervil kunne bruge en del af de frekvenser, som T-Mobile har rettighederne til, til at skabe et nyt mobilnet. Det vil de fleste af de telefoner, som T-Mobiles kunder i dag benytter, kunne fungere med. I første omgang vil det give mulighed for at sende og modtage sms-beskeder, når der er hul igennem om et lille års tid. Senere vil man også kunne sende og modtage mms-billedbeskeder. Det vil være vigtige kommunikationsformer i tilfælde af også naturkatastrofer. »Det betyder, at der ikke vil være nogen døde zoner for mobiltelefonerne noget sted i verden,« siger Elon Musk ifølge den amerikanske finansavis Financial Times. Aftalen dækker dog kun USA, hvor T-Mobile er et af de største mobilselskaber. T-Mobiles topchef, Mike Sievert, forventer, at satellittjenesten bliver en fast del af de populæreste mobilabonnementer og altså ikke noget, som man skal betale ekstra for. Normalt kræver satellittelefoni særlige telefoner med store antenner, og man betaler pr. sendt besked og for det brugte antal minutter. SpaceX står bag et netværkpå omkring 3.000 lavthængende satellitter, som er kommet på plads på himlen siden 2019. Gennem dem sælger SpaceX internetforbindelser, som man kobler på gennem en parabol.SpaceX har leveret en række af dem til den ukrainske regeringfor at sikre forbindelserne trods russiske angreb. Det betyder, at beboere i især fjernere beliggende områder kan få ganske hurtige internetforbindelser via satellitterne. Det havde de ellers kun ringe udsigter til, eftersom ingen internet- og teleselskaber har planer om at bruge de store summer, som de kræver at etablere kabel- eller mobilnet i deres områder. SpaceX' satellitopsendelserhar kunnet følges også i Danmark, fordi der oftest har været sendt et større antal op samtidig med en raket. Når de så blev sluppet løs i den rigtige højde over Jorden, »tøffede« de af sted på række som et tog, inden de nåede den endelige position og blev låst fast. Når der går et års tid endnu, før det nye mobilnet er på plads, skyldes det, at der skal sendes en ny type af satellitter op med større antenner. »Vi er ved at bygge specielle antenner. Det er faktisk ret store antenner, som er ekstremt avancerede. Det vigtige er, at man ikke har brug for at købe en ny telefon. Den telefon, som man allerede har, vil fungere,« fastslår Elon Musk ifølge det britiske nyhedsbureau Reuters. Han anslår, at hver Starlink-satellit kan levere hastigheder på to-fire megabit i sekundet – altså en langsom forbindelse sammenholdt med mobilnettenes normale hastigheder – og vil kunne klare 1.000-2.000 samtidige taleopkald i hvert område, som satellitten dækker. De amerikanske telemyndigheder, Federal Communications Commission, skal sige god for samarbejdet og tillade, at SpaceX kan bruge T-Mobiles mobilfrekvenser. Internetgiganten Google lukkede sidste år sit store ballonprojekt, hvor en kæde på op mod 400 luftballoner skulle levere internetadgang til svært tilgængelige egne. Det viste sig umuligt at få omkostningerne bragt så langt ned, så der var økonomi i det ni år lange projekt, Projekt Loon.",
        "metadata": {
            "source": "https://www.berlingske.dk/virksomheder/mobilgigant-vil-bruge-elon-musks-satellitter-til-bedre-daekning",
            "image_url": "https://berlingske.bmcdn.dk/media/cache/resolve/image_x_large/image/158/1584879/24184106-pix-satellit.jpg",
            "publication_time": "Fredag d. 26. august 2022, kl. 10.00",
            "author": "Thomas Breinstrup",
            "related_links": [],
            "attachments": []
        }
    }
}