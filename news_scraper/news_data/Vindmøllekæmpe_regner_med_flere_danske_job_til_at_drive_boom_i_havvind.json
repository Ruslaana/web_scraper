{
    "version": "1.0",
    "document": {
        "id": 7242,
        "title": "Vindmøllekæmpe regner med flere danske job til at drive boom i havvind",
        "content": "»Lad os være forsigtige,« siger Markus Tacke formanende. Den adm. direktør i Siemens Gamesa sidder i et glaskontor i Brande, hvor vindmølleproducenten har sin største fabrik i Danmark, og snakken er faldet på det forventede boom i havvind samt de arbejdspladser, som det kan skabe. I de klinisk rene haller nogle få meter væk produceres de parcelhusstore naceller til havvindmøllerne allerede og vidner om, at det Siemens Gamesa-dominerede havvindmarked allerede giver jobs i Danmark. Festen er dog kun lige begyndt, for Siemens Gamesa forventer, at der i 2030 vil være opstillet mellem 58 og 108 gigawatt havvind i Europa alene. Det vil i yderste potens kræve omkring 34.500 nye møllevinger og 11.500 nye møllehuse. Og spørger man Markus Tacke, er det svært at se, hvordan det ikke skal føre til flere arbejdspladser – ikke mindst på vingefabrikken i Aalborg. Når den tyske direktør alligevel maner til forsigtighed, så er det, fordi produktionen frem til og med 2020 ligger fast – »vi ansætter«-skiltet kommer altså først i ruden i 2021. »Hvis vi taler om flere ansatte på grund af de gode markedsudsigter, så vil det grundlæggende starte i 2021. Men i dette, langsigtede perspektiv, og hvis vores forventninger holder, så vil vi ansætte flere, ja,« siger Markus Tacke. Mange europæiske regeringer slikker sig i disse år om munden ved tanken om, hvor mange arbejdspladser den store havvindsektor kan skaffe. Den danske regering planlægger at udbyde en 800 megawatt (MW) stor havvindpark, og deres forventning er, at den vil skabe 8.500 årsværk i konstruktionsperioden.  Danmark sidder uforholdsmæssigt tungt på møllearbejdspladserne, ikke mindst takket være Siemens Gamesa, som fremstiller de store møller i henholdsvis Brande, Aalborg og Esbjerg samt i tyske Cuxhaven og britiske Hull. Planen er, at den nye fabrik i Cuxhaven på sigt skal producere alle naceller til havvindmøller, for de er blevet så store, at de kun med megen møje og besvær kan fragtes fra Brande til Esbjerg. Ifølge Markus Tacke er fabrikkerne så skalerbare, at der ikke er planer om at investere i nye. Den store havvindudbygning vil altså i et ikke ubetydeligt omfang ske fra Danmark. Selvom Cuxhaven er den designerede fabrik for nacellerne, kan Brande stadig spille en rolle inden for havvind – hvilket blandt andet vil ske med leverancerne tilVattenfalls kystnære havvindmøller og til parken Kriegers Flak. »Lige nu arbejder vi med et mix, hvor nacellerne vil komme både fra Cuxhaven og fra Brande. Overordnet skal nacellerne komme fra Cuxhaven, men hvis volumen er større, end hvad vi kan levere derfra, bruger vi vores evner andre steder – og på grund af de stigende volumener i offshore, tror jeg, det er et godt eksempel på, at alle kan få glæde af det,« siger Markus Tacke. FAKTAFakta: Siemens GamesaSiemens Gamesa Renewable Energy er resultatet af en fusion mellem Siemens Wind Power og Gamesa. Selskabet er et af verdens to førende selskaber inden for vindmøller sammen med danske Vestas.Det spansk-tyske selskab er noteret i Spanien, hvor hovedkontoret også er, men vindmølleproducenten har en klar dansk arv. Siemens Wind Power er nemlig baseret på mølleproducenten Bonus fra Brande, som Siemens købte i starten af 00erne. Sammen med Spanien er Danmark stadig det land, hvor Siemens Gamesa har flest ansatte.Fusionen mellem Siemens og Gamesa kostede en del afskedigelser i koncernen – herunder i Danmark, hvor omkring 1.000 mennesker mistede deres job i løbet af 2017.FOLD UD Siemens Gamesa Renewable Energy er resultatet af en fusion mellem Siemens Wind Power og Gamesa. Selskabet er et af verdens to førende selskaber inden for vindmøller sammen med danske Vestas. Det spansk-tyske selskab er noteret i Spanien, hvor hovedkontoret også er, men vindmølleproducenten har en klar dansk arv. Siemens Wind Power er nemlig baseret på mølleproducenten Bonus fra Brande, som Siemens købte i starten af 00erne. Sammen med Spanien er Danmark stadig det land, hvor Siemens Gamesa har flest ansatte. Fusionen mellem Siemens og Gamesa kostede en del afskedigelser i koncernen – herunder i Danmark, hvor omkring 1.000 mennesker mistede deres job i løbet af 2017. De seneste år har der hverken været nogen over eller ved siden af Siemens Gamesa på havvindmøllemarkedet. Særligt to konkurrenter er dog begyndt at røre på sig i form af MHI Vestas og GE. Førstnævnte har allerede sikret sig flere store ordrer, og de har p.t. en lidt kraftigere mølle end Siemens Gamesa på produktpaletten. GE har derimod ikke de store ordrer at prale med, men selskabet har til gengæld annonceret sin Haliade-X-mølle, som får en effekt på12 megawatt, hvilket er cirka 50 procent mere end Siemens Gamesas største mølle. Markus Tacke tager dog udfordringen iskoldt. »Der er folk, som taler om, hvad de har tænkt sig at gøre. Og så er der folk, der gør. Vi hører til den sidste kategori. Vi har besluttet ikke at tale så meget om det, og jeg tror heller ikke, det er i vores kunders interesse i dette konkurrenceprægede miljø. Vi har naturligvis vores planer, men vi taler ikke om dem endnu, men de kommer. Når det er sagt, så overraskede GEs annoncering os ikke, og den skræmmer os heller ikke. Vi har en plan,« siger Markus Tacke, der forventer, at Siemens Gamesas nuværende kæmpevindmølle opgraderes yderligere, inden der er behov for en afløser. »Jeg vil antage, at vi kan strække platformen mere, og det giver også god mening ud fra et omkostningssynspunkt. Men der er et givent tidspunkt, hvor strækket når en grænse, og vi arbejder helt sikkert på, hvordan den nye platform vil se ud. Jeg vurderer, at timingen i det bliver interessant omkring 2024-2025,« siger han. Den forhenværende tekniske direktør i det daværende Siemens Wind Power, Henrik Stiesdal, har tidligere talt om en havvindmølle med en rotordiameter på omkring 200 meter, men det er uklart, hvordan en kommende mølle fra Siemens Gamesa vil se ud.",
        "metadata": {
            "source": "https://www.berlingske.dk/virksomheder/vindmoellekaempe-regner-med-flere-danske-job-til-at-drive-boom-i-havvind",
            "image_url": "https://berlingske.bmcdn.dk/media/cache/resolve/image_x_large/image/18/187381/21317209-mt.jpg",
            "publication_time": "Mandag d. 16. juli 2018, kl. 08.08",
            "author": "Michael Korsgaard",
            "related_links": [],
            "attachments": []
        }
    }
}