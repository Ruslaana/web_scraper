{
    "version": "1.0",
    "document": {
        "id": 11066,
        "title": "Nordjyske Bank-direktør: Landbruget kan drille os yderligere",
        "content": "Sådan lyder meldingen fra Claus Andersen, der er administrerende direktør i Nordjyske Bank. »Hovedparten af vores nedskrivninger kommer fra landbruget. For hver gang vi nedskriver 4 kr., kommer de 3 kr. fra landbruget. Det skyldes, at vi er mere eksponerede over for landbruget end vores konkurrenter, hvilket betyder, at landbruget kan komme til at drille os yderligere fremadrettet«, siger Claus Andersen til Ritzau Finans.  Nordjyske Banks nettorenteindtægter faldt i første kvartal til 121 mio. kr. fra 136 mio. i første kvartal sidste år. I samme periode steg nedskrivningerne på udlån til 43 mio. kr. fra 21 mio. kr. »Toplinjen er presset, ligesom det er tilfældet i resten af sektoren, men mens flere af vores kollegaer har faldende nedskrivninger, står vi ud og bliver derfor ekstra udfordret af problemerne hos mælkeproducenter og svineavlere«, siger direktøren.  Banken fastholder de samlede forventninger til hele 2016 om en basisindtjening i intervallet 300-350 mio. kr. og nedskrivninger på udlån i niveauet 145 mio. kr. »Vores nuværende guidance er baseret på, hvordan landbruget har det lige nu. Får landbruget det værre, og ser vi flere lukninger i landbruget, så er der selvfølgelig en risiko for, at vi må ændre vores forventninger, siger topchefen og påpeger, at de nuværende forventninger - som angivet i regnskabet - er forbundet med usikkerhed som følge af landbrugets situation.« »Det er vores bedste bud på de samlede nedskrivninger, men landbruget kan som sagt gå hen og drille os yderligere«, slutter Claus Andersen. ",
        "metadata": {
            "source": "https://www.berlingske.dk/virksomheder/nordjyske-bank-direktoer-landbruget-kan-drille-os-yderligere",
            "image_url": "https://berlingske.bmcdn.dk/media/cache/resolve/image_x_large/image/17/177705/13362195-jyse.jpg",
            "publication_time": "Onsdag d. 18. maj 2016, kl. 15.09",
            "author": null,
            "related_links": [],
            "attachments": []
        }
    }
}