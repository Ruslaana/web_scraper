{
    "version": "1.0",
    "document": {
        "id": 4415,
        "title": "DMI: Det var den sommer",
        "content": "Uanset hvad kalenderbladet siger, så er sommeren slut. Eller som meteorolog hos DMI Martin Lindberg formulerer det: »Jeg kan ikke love sommerdage med over 25 grader i den kommende tid.« Til gengæld kan vejrmanden love regn. Masser af regn. Og dermed mere end typisk efterårsvejr. Det begyndte for alvor tidligt onsdag morgen i det vest- og sønderjyske, hvor et stort lavtryk sendte massive mængder regn ned over blandt andet Esbjerg-området. Op til 30 mm var der faldet i nattens og morgenens løb – nok til at DMI tidligt onsdag morgen udsendte et varsel for kraftig regn og lokale skybrud for regionen. Men det ustadige vejr vil i den grad fortsætte i de kommende dage. Front på front vil bevæge sig ind over nationen, og når vi når frem til søndag morgen, kan især Nordsjælland og hovedstadsområdet være nærmest komplet gennemblødt af regnvejr. Ifølge DMIs prognose kan der fra onsdag morgen og frem til søndag falde hele 44 mm over Storkøbenhavn, heraf cirka halvdelen i fredagsdøgnet. Resten af landet ventes at få en del mindre vand, men ingen region undgår regnen. Martin Lindberg understreger dog, at der er tale om en modelkørsel, hvorfor han ikke vil lægge hovedet på blokken på, at der rent faktisk også kommer så store mængder nedbør over København og Nordsjælland. Det ustadige vejr vil fortsætte i en rum tid fremover, og imens daler temperaturen langsomt. I næste uge stryger termometret næppe over 20 grader. For de solhungrende er der dog visse håb. Blot skal man have lidt tålmodighed. Ifølge DMIs aktuellemånedsprognoseer der i vejrkortene tegn på, at der vil indfinde sig mere højtryksagtigt og stabilt vejr over vores egn af kloden i midten af september. Det kan – som det hedder – »give os en lidt længere periode med mest tørt og mere solrigt vejr«. En halv million mennesker er beordret evakueret fra kysterne af Texas og Louisiana (billedet) før ankomsten af den tropiske orkan Laura onsdag. Atlanterhavsorkaner som Laura kan påvirke dansk vejr, og de gør prognoserne mere usikre.Fold sammenLæs mereFoto: Joe Raedle/AFP/Ritzau Scanpix. Martin Lindberg løfter imidlertid en advarende pegefinger i den forbindelse. Prognosernes sikkerhed bliver nemlig kraftigt sløret i denne tid af indflydelsen fra voldsomme tropiske lavtryk i Atlanterhavet, herunderorkanen Laura, der aktuelt hvirvler ind mod de amerikanske delstater Texas og Louisiana, hvor omkring en halv million mennesker er beordret evakueret fra kysterne. »De kan påvirke dansk vejr, og de gør prognoserne mere usikre,« fastslår Lindberg. Så foreløbig er det kun – undskyld klicheen – regnen, vi for alvor kan regne med. Skuer vi dybere ind i den vejrmæssige krystalkugle, ser efteråret ifølge DMIs sæsonprognose generelt ud til at blive lidt vådere og lidt lunere end normalt. Til gengæld kan efteråret ende køligt. I sidste halvdel af november er der nemlig mulighed for, at der opbygges et stabilt højtryk over Skandinavien. Bliver det tilfældet, vil »betydeligt koldere luft« strømme ned over vores land fra nord. Men som sagt: Det er en prognose og så langt ude i fremtiden, at meget inden da kan ændre vejrbilledet.",
        "metadata": {
            "source": "https://www.berlingske.dk/vejr/dmi-det-var-den-sommer",
            "image_url": "https://berlingske.bmcdn.dk/media/cache/resolve/image_x_large/image/132/1327235/23505242-.jpg",
            "publication_time": "Onsdag d. 26. august 2020, kl. 10.59",
            "author": "Lars Henrik Aagaard",
            "related_links": [],
            "attachments": []
        }
    }
}