{
    "version": "1.0",
    "document": {
        "id": 13308,
        "title": "Mobilmagasin overlever konkurs",
        "content": "Danskere med hang til smartphones og andre mobile dimser kan glæde sig over, at et af de få rendyrkede mobil-medier ser ud til at overleve. Det så ellers sort ud for de medier, den danske del af svenske Mediaprovider udgav, da moderselskabet for nyligt blev begæret konkurs. Den svenske betalingsstandsning trak i første omgang den danske gren af Mediaprovider med ned, men nu har de ansatte på netstedet mobil.nu og en række mobilmagasiner besluttet sig for at drive udgivelserne videre uden om Mediaprovider. Det betyder, at både netmediet mobil.nu og det trykte iPhone-magasin, der også fås som app, fortsat vil udkomme. Chefredaktør er fortsat Steen Jørgensen. Mediaprovider udgav oprindelig også IT-magasinet ComON og det mere branchespecifikke CRN, der begge blev købt af IDG - selskabet bag Computerworld. Siden har de resterende dele af Mediaprovider kørt videre for sig selv. Holdet bag mobil.nu har under konkursen løbende opdateret netstedet for at det ikke skulle dø ud, og dén strategi viser sig nu at give pote, for mediet har, ifølge egne tal, stort set ikke tabt læsere siden konkursen.",
        "metadata": {
            "source": "https://www.berlingske.dk/videnskab/mobilmagasin-overlever-konkurs",
            "image_url": "https://berlingske.bmcdn.dk/media/cache/resolve/image_x_large/image/37/376152/6311282-mobil.jpg",
            "publication_time": "Tirsdag d. 09. april 2013, kl. 08.54",
            "author": "Mads Allingstrup",
            "related_links": [],
            "attachments": []
        }
    }
}