{
    "version": "1.0",
    "document": {
        "id": 11235,
        "title": "Ven af Bataclan-terrorist blev dræbt juleaften i Syrien",
        "content": "En 26-årig fransk islamist og jihadist ved navn Charaffe El Mouadan blev 24. december dræbt i Syrien, oplyser det amerikanske forsvarsministerium, Pentagon, ifølge den franske avis France Soir. Charaffe El Mouadan var ifølge en fransk kilde gode venner med mindst en af selvmordsterroristerne, der 13. november angreb spillestedet Bataclan i Paris, Samy Amimour. Charaffe El Mouadans families hus i Paris’ forstad Drancy blev da også ransaget fire dage efter terrorangrebet i november, der tilsammen kostede 130 mennesker livet, skriver France Soir.  Desuden var Charaffe El Mouadan ifølge USA »direkte forbundet« med belgieren Abdelhamid Abaaoud, som menes at stå bag planlægningen af terrorangrebet, og Charaffe El Mouadan var i gang med »aktive forberedelser af andre angreb«, som skulle udføres på vegne af terrororganisationen Islamisk Stat. Oplysningen om, at Charaffe El Mouadan og Abdelhamid Abaaoud havde forbindelse til hinanden, har France Soir dog ikke kunnet få bekræftet af en fransk kilde. Til gengæld skriver avisen, at Charaffe El Mouadan, Samy Amimour og en tredje person ved navn Samir Bouabout blev anholdt midt i oktober 2012 for at planlægge at rejse til Yemen eller Afghanistan for at kæmpe. De tre meldte sig i marts 2012 ind i en sportsskydeklub. Ifølge en kilde tæt på efterforskningen dengang var det tydeligt, at Charaffe El Mouadan havde indflydelse på de to andre, skriver France Soir.  Efter anholdelsen fortalte Charaffe El Mouadan imidlertid, at han havde droppet ideen om jihad, oplyser efterforskere tæt på sagen. De tre personer blev afhørt, men løsladt igen. Et år senere var de imidlertid alle tre i Syrien, skriver France Soir. Her fik de selskab af Omar Mostefaï  - endnu en af selvmordsterroristerne fra spillestedet Bataclan. Den eneste af de fire, som fortsat menes at være i live, er Samir Bouabout. De franske efterforskere mener, han opholder sig i Syrien.  Charaffe El Mouadan er ud af en søskendeflok på otte med marokkanske forældre. Han synes at være blevet radikaliseret ved at surfe på internettet, og var ikke synderligt optaget af religion, før han blev optaget af islamisk ekstremisme. Han kom ikke fast i en bestemt moské, fortæller en kilde tæt på sagen ifølge det franske nyhedsbureau AFP. ",
        "metadata": {
            "source": "https://www.berlingske.dk/internationalt/ven-af-bataclan-terrorist-blev-draebt-juleaften-i-syrien",
            "image_url": "https://berlingske.bmcdn.dk/media/cache/resolve/image_x_large/image/13/135133/11853034-mouadan.jpg",
            "publication_time": "Onsdag d. 30. december 2015, kl. 13.22",
            "author": "Mathilde Graversen",
            "related_links": [],
            "attachments": []
        }
    }
}