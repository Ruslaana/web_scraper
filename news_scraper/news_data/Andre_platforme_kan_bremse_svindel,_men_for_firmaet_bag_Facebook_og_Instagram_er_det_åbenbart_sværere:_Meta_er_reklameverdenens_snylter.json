{
    "version": "1.0",
    "document": {
        "id": 21567,
        "title": "Andre platforme kan bremse svindel, men for firmaet bag Facebook og Instagram er det åbenbart sværere: Meta er reklameverdenens snylter",
        "content": "For nylig blev det bragt opher i avisen, hvordan chefanalytiker i Danske Bank Louise Aggerstrøm er blevet misbrugt i manipulerende reklamer på Facebook. Det samme gjaldt hendes kollega Las Olsen samt tidligere aktiestrateg i Saxo Bank, Peter Garnry. Disse er dog hverken de eneste eller værste eksempler på denne type manipulation. For et par uger siden geninstallerede jeg Facebook og Instagram på min telefon. Jeg bruger dem så lidt som muligt, fordi firmaet bag, Meta, udnytter, at jeg blandt andet har et blødt punkt for videoer med nuttede hunde, søde fugle og sjove aber. De virker på mig som en fed regnorm på en fiskekrog foran en havørred – jeg bider på og har svært ved at slippe igen. Meta ved også, at jeg interesserer mig for investeringer. Nok derfor blev jeg også præsenteret for reklamerne med Aggerstrøm, Olsen og Garnry. Der dukkede også lignende, falske reklamer op med værdipapirchefAsbjørn Nicholas Mørkfra Danske Bank og tidligere cheføkonom i samme bankCarsten Valgreen. En anden reklame visteLars Tvedeflankeret af sin ekskone, folketingspolitiker Pernille Vermund, som reklamerede for et selskab ved navn »Tvede Capital« – et firma, der ikke findes spor af på internettet. Da jeg professionelt interesserer mig for digital annoncering, interagerede jeg lidt med disse annoncer for at se, hvad der så ville ske. Hurtigt fik jeg vist en video, hvor en forfalsket version af Mærsks topchefVincent Clercfortalte, at han ønskede at give mig og 50-100 andre danskere mulighed for at tjene 150.000 kroner om måneden. Derefter kom en forfalsket version af statsministerMette Frederiksen, som fortalte om en ny statslig investeringsmulighed, der kunne sørge for, at jeg fik hurtige penge. »Jeg vil vove den påstand, at jeg i de senere år ikke har set sådanne fupkampagner via Googles annoncenetværk, som ellers står bag en meget stor del af de reklamer, vi ser på hjemmesider og apps. Derfor må man undre sig over, om Meta virkelig prøver hårdt nok, når vi – mig bekendt – ikke længere ser tilsvarende fupreklamer distribueret via Google.« På billedet ses Mark Zuckerberg.Fold sammenLæs mereFoto: Brendan Smialowski/AFP/Ritzau Scanpix. Senere fulgte en falsk DR-nyhedsudsendelse, hvor en forfalsket udgave af DR-vært Maja Rosager viste etklip fra et falskt pressemøde, hvor forfalskede journalister stillede spørgsmål til en forfalsket Mette Frederiksen, der lovede afkast i størrelsen 20.000-50.000 kroner med et minimumsindskud på 2.550 kroner. Kort efter så jeg enfalsk nyhed fra B.T.om statsministerens påståede udmelding. Det var en nøje orkestreret fupkampagne fyldt med forfalskninger. Hvis Berlingske på et tidspunkt får et svar fra Meta om, hvordan dette kan lade sig gøre, vil de nok stikke journalisten den samme plade som førhen:at Meta meget gerne ville fjerne svindlen, hvis de kunne. Det kan lyde overbevisende. Jeg er dog skeptisk. Personligt har jeg erfaring med at oprette digitale annoncer via både Metas og Googles annonceringsværktøjer, blandt andet for et produkt, der kan bruges til eksempelvis valutahandel, og som ikke er et fup-produkt. Jeg kan berette, at det i dag praktisk talt er umuligt at få annoncer godkendt på Googles netværk, hvis produktet falder under kategorien »komplekse, spekulative finansielle produkter«, medmindre man lever op til Googles dokumentationskrav. Jeg vil vove den påstand, at jeg i de senere år ikke har set sådanne fupkampagner via Googles annoncenetværk, som ellers står bag en meget stor del af de reklamer, vi ser på hjemmesider og apps. Derfor må man undre sig over, om Meta virkelig prøver hårdt nok, når vi – mig bekendt – ikke længere ser tilsvarende fupreklamer distribueret via Google. Måske findes svaret i en ny bog af Metas første globale politiske medarbejder, Sarah Wynn-Williams, Careless People. Hun beskriver blandt andet, hvordan Mark Zuckerberg reagerede, da han blev orienteret om, at Facebook havde været et afgørende værktøj i valgkampen i 2016 for Donald Trump – herunder hvordan misinformation og indhold, skabt til at opildne vælgeres følelser, blev brugt målrettet over for forskellige grupper af vælgere. Ifølge bogen udtalte Andrew Bosworth, nuværende teknologidirektør i Meta, at Trumps kampagne var » … den bedste reklamekampagne, jeg nogensinde har set fra nogen annoncør. Punktum.« Daværende nummer to i Meta, Sheryl Sandberg, mente, at kampagnen havde været genial og foreslog, at de burde overveje at ansætte Trumps kampagnechef, Brad Parscale. Zuckerberg selv reagerede, ikke ved at blive oprørt, men snarere ved at udvise beundring for, at Trumps kampagne fandt ud af at bruge Facebook på denne måde. Det er værd at huske, at Trump allerede i sin første valgkamp var så fuld af usandheder, at det anerkendte Poynter-instituts faktatjekkere allerede tilbage i 2015 kårede misinformation i Trumps tidlige valgkampagne som »årets løgn«. Metas ledelse kan næppe have været uvidende om Trumps særlige tilgang til sandhed, løgn og gråzonen i midten. Med dette moralske kompas i Metas topledelse er det måske ikke så overraskende, at Meta endnu ikke har lukket muligheden for, at bedragere kan finde nye ofre. Det triste er, at for hver dollar, Meta tjener på bedragerannoncering, bliver virksomheden en smule stærkere end konkurrenterne, som afviser sådanne annoncer. Det gælder også denne avis, som jo også i nogen grad også er afhængig af annoncering, men som forhåbentlig aldrig ville tillade en falsk annonce i spalterne med en kendt økonom, der lover åbenlyst urealistiske afkast på en måned. Hvis du undrer dig over, hvorfor det endnu ikke er lykkedes politikere at tæmme Meta, kan det skyldes, at selskabet, ifølge førnævnte bog, tidligt indså, at hvis Facebook blev et effektivt redskab for politikere, ville de være mindre tilbøjelige til at regulere virksomheden. Måske er den strategi lykkedes over al forventning. Vi må dog håbe, at det ikke er tilfældet i Danmark, når kulturministerJakob Engel-Schmidt (M) snart indkalder til forhandlinger om en ændring af ophavsretsloven, der skal ramme spredningen af forfalsket indhold – herunder deepfakevideoer. Det ville være ønskværdigt, at de også har for øje at indtænke, hvordan en ny lovgivning kan skrues sammen, så den også kan ramme virksomheder som Meta, der frivilligt lader borgere, som ikke er gode til at skelne fup fra fakta, blive bondefanget. Efter Berlingske kontaktede Metas politiske chef i Norden, Martin Ruby, er fupannoncerne med de danske økonomer i nogen grad forsvundet fra min skærm. Men imens er den falske Vincent Clerc nu suppleret af forfalskede versioner af Novo Nordisks topchefLars Fruergaard Jørgensen, CarlsbergsJacob Aarup-Andersen, EUsUrsula von der Leyen, ECBsChristine Lagardeog Goldman Sachs’David Kostin. Denne del af Metas forretning snylter på, at lande ikke kan håndhæve deres love over for Meta, de snylter på almindelige menneskers tillid til at den information, de møder på nettet, er nogenlunde korrekt, og de snylter ved at suge de penge ud af markedet, som andre annoncemedier ikke vil røre. Kulturministeren skal ønskes al held med at finde på en lovgivning, der kan komme problemet til livs. Der bliver brug for at tænke nyt. Indtil det forhåbentlig lykkes, kan jeg kun anbefale, at du afinstallerer Facebook og Instagram – og logger ud af platformene på computeren. Brug dem kun, når der er et praktisk behov. Det er næppe et valg, du vil fortryde på dit dødsleje. Thomas Skovgaard Pedersen er selvstændig kommunikationskonsulent »Svigagtig aktivitet er ikke tilladt på vores platforme, og vi fjerner dette indhold, når vi opdager det. Svindlere bruger alle tilgængelige platforme, de har, til at bedrage folk og tilpasser sig konstant for at undgå håndhævelse. Ethvert omfattende modsvar til organiserede svindlere kræver en bredere, tværindustriel indsats. Vi ved, at vores håndhævelse ikke altid er perfekt, hvorfor vi investerer i ikke bare forbedredringer af detektionsteknologi, men også samarbejder med det retlige system for at støtte efterforskning og holde svindlere væk fra vores platforme.« ",
        "metadata": {
            "source": "https://www.berlingske.dk/kronikker/andre-platforme-kan-bremse-svindel-men-for-firmaet-bag-facebook-og",
            "image_url": "https://berlingske.bmcdn.dk/media/cache/resolve/image_x_large/image/192/1920578/24949381-files-this-photo-illustration-created-on-january.jpg",
            "publication_time": "Fredag d. 16. maj 2025, kl. 11.45",
            "author": null,
            "related_links": [],
            "attachments": []
        }
    }
}