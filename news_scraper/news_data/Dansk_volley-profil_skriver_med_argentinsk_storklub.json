{
    "version": "1.0",
    "document": {
        "id": 19832,
        "title": "Dansk volley-profil skriver med argentinsk storklub",
        "content": "Axel Jacobsen, der er en af volleyball-landsholdets største profiler, skifter i den kommende sæson til den argentinske storklub Bolivar. Den 30-årige hæver skifter fra den tyske klub TV Bühl. - Det er helt klart et skridt opad i min karriere. Jeg valgte at tage til Bolívar, da det er en af de bedste klubber i Argentina. De har vundet mange titler for få år siden, men har ikke vundet noget de sidste tre-fire år. Jeg skal være med til igen at vinde medaljer til klubben, siger Axel Jacobsen i en pressemeddelelse, hvor han fremhæver det argentinske holds træner. - Javier Weber (head coach i Bolívar, red.) er selv tidligere hæver og har spillet på det argentinske landshold. Han er en meget anerkendt træner, og jeg glæder mig til at spille under ham, siger han. Den danske hæver har argentinske rødder og har tidligere spillet i den argentinske liga. Her tørnede han ud for Azul Voley Club.",
        "metadata": {
            "source": "https://www.berlingske.dk/sport/dansk-volley-profil-skriver-med-argentinsk-storklub",
            "image_url": "https://berlingske.bmcdn.dk/media/cache/resolve/image_x_large/image/82/822986/7548766-volley.jpeg",
            "publication_time": "Tirsdag d. 05. august 2014, kl. 09.41",
            "author": null,
            "related_links": [],
            "attachments": []
        }
    }
}