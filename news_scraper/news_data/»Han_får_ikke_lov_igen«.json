{
    "version": "1.0",
    "document": {
        "id": 20018,
        "title": "»Han får ikke lov igen«",
        "content": "Kastrups Terminal 3 kunne ligeså godt have fået besøg af publikum fra en rockkoncert. Forsamlingen pifter, hujer, og hyler af glæde De forventningfulde ansigter titter op af mængden på vippende tæer for at se bedre. Arme er strakt i vejret med bannere og viftende Dannebrog.Lettede familiemedlemmer, kærester, venner, børn og sågår kæledyr er kommet for at sige velkommen hjem til deres sønner og døtre, der er vendt hjem efter seks måneders udsendelse i Afghanistan. Sådan var søndag.Lørdag var situationen en anden. Fem familier måtte informeres om to dødsfald og tre alvorlige kvæstede, da soldaterne fra Hold 9 i Bravo-kompagniet på en patrulje  ramte en sprængladning. Det 32 ton tunge infanterikøretøj blev væltet af omkuld - så kraftig var eksplosionen. På trods af at køretøjet af mærket CV 9035 skulle være blandt forsvarets sikreste kan man ifølge Hærens Operative Kommando ikke pansre sig ud af problemerne med sprængladninger, der blot bliver større, i takt med at forsvarets køretøjer bliver bedre sikrede. Dermed blev de to omkomne en del af den statistik på indtil nu 36 døde, som alle de pårørende i ankomsthallen har frygtet.En af dem er Carsten Møller, der er far til den 25-årig skytte og chauffør i infanteriet Niclas Møller. »Man kan ikke lade være med at tænke: Godt det ikke er min søn. Så slap vi denne gang. Men vi kender jo mange af de andre forældre gennem netværket af pårørende, og derfor er det selvfølgelig hårdt, hver gang det sker,« siger han.Og dagligdagen har da også været præget af spekulationer.»Seks måneder er lang tid. Hver gang en bildør smækker, løber tanken gennem hovedet, om det mon kan være regimentschefen, der kommer med dårligt nyt,« siger Carsten Møller. Han har fyldt minibussen fra Næstved med familie, »der slet ikke kan beskrive deres glæde«, vennerne, »der glæder sig til at lave ballade«, og Niclas’ kæreste Anita Larsen, »der er i panik indeni.Men »på den gode måde« fortæller hun. Hjertet banker, og tøjet klæber en smule. Det glatte, lyse hår rettes til, og hele tandsættet er synligt i et stort smil.»Jeg synes godt nok, han trækker den,« siger hun ængsteligt, da de første 15-20 brune og skæggede soldater har knust, krammet og kysset sig vej gennem den snart ikke-eksisterende rand af hundredvis af fremmødte. Niclas og Anita har været kærester i tre og et halvt år. Og selv om hun har været bekymret, har hun ikke forsøgt at tale ham fra at tage afsted.»Men jeg ville nok stejle lidt, hvis han ville afsted igen,« siger hun.Det vil Niclas nu imidlertid ikke, når han endelig kommer ud til den ventende forsamling.»Det er slut nu,« fortæller han.»Ja, han får heller ikke lov igen« skynder mor Birgitte sig at sige i en bestemt tone.Hun er opløst af gråd og kan ikke lade være med hele tiden at røre sin søns arm.»Efter alle de ulykker, der har været, kommer han hel hjem. Hvor stort er det lige?« spørger hun. Ligesom Niclas Møllers Hold 9 i Charlie-kompagniet skulle også hele Bravo-kompagniets Hold 9 være hjemvendt inden for denne uge.",
        "metadata": {
            "source": "https://www.berlingske.dk/nyheder/han-faar-ikke-lov-igen",
            "image_url": "https://berlingske.bmcdn.dk/media/cache/resolve/image_x_large/image/84/842325/2915175-han-fr-ikke-lov-igen.jpg",
            "publication_time": "Mandag d. 09. august 2010, kl. 05.30",
            "author": "Eva Jung",
            "related_links": [],
            "attachments": []
        }
    }
}