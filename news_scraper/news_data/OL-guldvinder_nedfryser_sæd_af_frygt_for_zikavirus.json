{
    "version": "1.0",
    "document": {
        "id": 18011,
        "title": "OL-guldvinder nedfryser sæd af frygt for zikavirus",
        "content": "Den forsvarende OL-guldvinder i længdespring, Greg Rutherford, tør ikke rejse til Rio uden at sikre sin arvemasse. Af frygt for zikavirus har han således besluttet at få frosset sædceller ned, inden han rejser til landet med de frygtede myg. Zikavirusset spredes ved myggestik og er sat i forbindelse med en lang række tilfælde af mikrokefali hos fostre. Det er en sygdom, hvor børn fødes med for små hoveder og derfor kan udvikle hjerneskader. Virusset, som kan overføres ved seksuelt samkvem, sættes ifølge AFP også i forbindelse med neurologiske problemer hos voksne - så som Guillain-Barré syndrom, som kan forårsage lammelser og død. Rutherfords kæreste, Susie Verrill, fortæller om parrets beslutning i magasinet Standard Issue. - Zika-nyhederne har forårsaget endeløs bekymring, hvis vi skal være helt ærlige. - Vi bekymrer os ellers ikke unødigt, men efter mere end 100 eksperter har understreget, at legene bør flyttes for at forhindre sygdommen i at sprede sig, var det en væsentlig årsag til, at vi har besluttet os at blive hjemme, skriver Verrill ifølge AFP. Hun og sønnen Milo vil således ikke rejse med Greg Rutherford til Brasilien. - Vi har også besluttet at få Gregs sæd frosset ned. Vi ville elske at få flere børn, og jeg vil ikke sætte mig selv i en situation, som vi kunne have undgået, lyder det fra længdespringerens kæreste. 150 eksperter skrev i slutningen af maj i et åbent brev til Verdenssundhedsorganisationen, WHO, at det vil være uetisk at gennemføre OL uden en grundigere vurdering af risikoen, som er forbundet med zikavirusset. - Man løber en unødvendig risiko, når 500.000 turister fra hele verden tager til OL og potentielt får denne virus for derefter at tage den med hjem, står der i brevet. De brasilianske OL-arrangører og WHO har dog afvist at flytte eller udskyde legene. Nogle udøvere har besluttet sig at blive væk fra legene, blandt andre golfspilleren Vijay Singh. I Brasilien er anslået 1300 børn født med mikrokefal, siden zikavirusset begyndte at sprede sig. /ritzau/",
        "metadata": {
            "source": "https://www.berlingske.dk/sport/ol-guldvinder-nedfryser-saed-af-frygt-for-zikavirus",
            "image_url": "https://berlingske.bmcdn.dk/media/cache/resolve/image_x_large/image/60/606032/13593650-athletics-diamond-sui---201606.jpeg",
            "publication_time": "Onsdag d. 08. juni 2016, kl. 09.16",
            "author": null,
            "related_links": [],
            "attachments": []
        }
    }
}