{
    "version": "1.0",
    "document": {
        "id": 965,
        "title": "For 21 år siden blev DF-profil overfaldet. For nylig fik overfaldsmanden næsten statsborgerskab: »Det er jo rystende«",
        "content": "Den senere DF-profil Kenneth Kristensen Berth var tilbage i 2002 blot ungdomspolitiker, da han efter en debat på en handelsskole i Ringsted blevomringet, slået, sparket og spyttet på af elever på skolen. Én af disse blev idømt 30 dages betinget fængsel for simpel vold. Men for nylig, 21 år efter overfaldet, dukkede samme person op på et lovforslag, der skulle give ham og en række andre personer indfødsret i Danmark. Det bekræfter udlændinge- og integrationsminister Kaare Dybvad Bek (S) i et fortroligt folketingssvar, som Berlingske er bekendt med indholdet af. Men ifølge gældende lov burde en voldsdømt overfaldsmand aldrig kunne komme i betragtning til at blive dansk statsborger. »Det er jo rystende,« siger Kenneth Kristensen Berth, som i flere år sad i Folketinget for Dansk Folkeparti, hvor han i dag er ansat som souschef. Han fortæller, at Dansk Folkeparti på ret tilfældig vis for nylig fik et tip fra en borger, der havde genkendt overfaldsmandens navn på lovforslaget om indfødsret. Herefter henvendte formanden for Folketingets indfødsretsudvalg, Mikkel Bjørn (DF), sig til Udlændinge- og Integrationsministeriet for at høre, om der virkelig var tale om den samme person, hvilket ministeriet bekræftede. Eva Ersbøll, der er seniorforsker emerita ved Institut for Menneskerettigheder og en af Danmarks absolut mest erfarne eksperter i indfødsretslovgivning, siger, at den pågældende ikke umiddelbart har ret til at få indfødsret i Danmark. »Hvis man har fået en dom med fængselsstraf, betinget eller ubetinget, bliver man i udgangspunktet ikke optaget på et lovforslag om indfødsret,« siger Eva Ersbøll. Undtagelser kan kun gøres, hvis et flertal i Folketingets indfødsretsudvalg giver dispensation til en sådan tidligere dømt person. Det er ikke tilfældet her. Udlændinge- og Integrationsministeriet slog ifølge det fortrolige folketingssvar personen op i kriminalregisteret, hvor det trods dommen for vold ikke fremgik, at personen var dømt for noget som helst. Først da ministeriet kontaktede Midt- og Vestsjællands Politi, fik det vished om, at personen altså var dømt for vold mod Kenneth Kristensen Berth i 2002, hvilket nu fører til, at ministeren stiller forslag til at fjerne den pågældende fra lovforslaget, således at han ikke kan få indfødsret. Ifølge Kenneth Kristensen Berth og Dansk Folkeparti er hele sagen foruroligende. »Han burde aldrig have optrådt på det lovforslag. Og hvor mange andre er så blevet dømt for vold eller det, der er værre, for så bagefter at optræde på et lovforslag om indfødsret, selvom de ikke har ret til at være der?« Kenneth Kristensen Berth var formand for Dansk Folkeparti Ungdom fra 1999 til 2007 og medlem af Folketinget for Dansk Folkeparti frem til 2019.Fold sammenLæs mereFoto: Thomas Lekfeldt. Eva Ersbøll vurderer blandt andet ud fra et antal kendte sager, hvor ansøgere har oplyst om forhold, som ikke fremgår af kriminalregistre, hverken det danske eller udenlandske, at det nok er forholdsvis sjældent, at personer, der ikke har ret til det, optages på lovforslag om indfødsret, men hun understreger, at man i sagens natur jo ikke kan vide det med sikkerhed. »Men det er klart, at hvis en person er optaget ved en fejl, og personen endda selv skulle have oplyst om forholdet, så bliver personen taget af lovforslaget, for alternativet er jo, at man giver statsborgerskab til en person, der ikke opfylder kravene,« siger hun. Forklaringen på, hvordan en dømt kriminel uden nogen ret til at blive statsborger i Danmark pludselig var at finde på et lovforslag, der skulle give ham dansk pas og stemmeret, finder vi tilbage i 2018. Her indgik et politisk flertal bestående af den daværende VLAK-regering sammen med Dansk Folkeparti og Socialdemokratiet en aftale, der dikterede, at domme for bestemte former for kriminalitet skulle medføre livslang udelukkelse fra at få statsborgerskab i Danmark. Imidlertid er det aldrig lykkedes regeringen at håndhæve den lovgivning, fordi domme slettes fra kriminalregistret efter et antal år, hvilket gør det svært at kontrollere, om personer, der visiteres til dansk statsborgerskab, har begået kriminalitet længere tilbage i tiden. Godt nok skal personer, der ansøger om indfødsret, angive på tro og love, om de tidligere er blevet dømt i retssystemet, men i hvert fald i dette tilfælde havde personen held med at angive, at han ikke var blevet dømt. Politiken har tidligere beskrevet, hvordan Udlændinge- og Integrationsministeriet endnu ikke har fundet ud af, hvordan de skal håndhæve lovgivningen. Og i en skriftlig kommentar til Berlingske oplyser udlændinge- og integrationsminister Kaare Dybvad, at problemstillingen fortsat eksisterer, og at han ikke har kommentarer til sagen om Kenneth Kristensen Berths overfaldsmand. Udlændinge- og integrationsminister Kaare Dybvad (S) siger, at det endnu ikke er lykkedes at implementere lovgivningen fra 2018.Fold sammenLæs mereFoto: Mathias Svold. »Jeg kan som minister ikke kommentere på konkrete personsager. Vi har desværre stadigvæk ikke fundet en måde at gennemføre det, der blev aftalt tilbage i 2018 under den daværende minister. Jeg ville naturligvis ønske mig, at der var fundet en løsning,« skriver Kaare Dybvad. Ifølge Dansk Folkepartis formand, Morten Messerschmidt, er det dog alt andet end tilfredsstillende, at det ved et rent tilfælde skal opdages, at en dømt overfaldsmand var ved at få statsborgerskab. »Det er dybt bekymrende, at man ikke har bedre styr på, hvem et flertal i Folketinget giver indfødsret. Man kan ikke forlade sig på, at Mikkel Bjørn som en enmandshær sidder og gør det arbejde. Det burde regeringen have styr på,« siger Morten Messerschmidt. Han anerkender ikke, at ministeriet skulle være forhindret i at administrere loven, bare fordi kriminalregistret ikke går langt nok tilbage. »De kunne som Mikkel Bjørn gennemgå offentligt tilgængelige data. Navnet på overfaldsmanden fandt vi via en Google-søgning. Man kunne også tjekke ansøgeres Facebook-profiler. Man må indrette systemet således, at man sikrer, at de, der får dansk indfødsret, ikke er kriminelle.« Ministeriet har tidligere sagt, at hvis man skulle håndhæve den her lovgivning fra 2018, ville man komme i karambolage med databeskyttelseshensyn. »Det er en teknokratforklaring, men konklusionen er forkert. For hvis man ikke kan vide sig sikre på, at de her mennesker lever op til kravene for at få indfødsret, skal de jo ikke have indfødsret.« Er det ikke ret omstændeligt, hvis Udlændinge- og Integrationsministeriet for hver en ansøger skulle kontakte alle landets politikredse for at høre, om der skulle ligge noget på nogen af personerne? »Så kunne det være, man skulle tildele færre statsborgerskaber. Så kunne man jo dosere antallet til noget, politiet og ministeriet kan overkomme.« Har I ikke bare været med til at vedtage en lov, som ikke kan administreres? »Folketinget står for lovgivningen, og regeringen står for at udøve den, så hvis regeringen mener, at vedtagne love ikke kan administreres, skal de henvende sig til Folketinget, og så kan vi lave loven om.« I forhold til det konkrete eksempel; hvorfor skal en 20 år gammel dom på 30 dages betinget fængsel udelukke en person fra nogensinde at få statsborgerskab? »Fordi det står i loven. Hvis nogen ønsker det anderledes, må de finde 90 mandater, der vil ændre loven.«",
        "metadata": {
            "source": "https://www.berlingske.dk/politik/for-21-aar-siden-blev-df-profil-overfaldet-for-nylig-fik-overfaldsmanden",
            "image_url": "https://berlingske.bmcdn.dk/media/cache/resolve/image_x_large_vertical/image/174/1741129/24583431-dansk-folkepartis-kenneth-kristensen-berth-var-blo.jpg",
            "publication_time": "Torsdag d. 30. november 2023, kl. 08.02",
            "author": "Rasmus Bragh Schulz",
            "related_links": [],
            "attachments": []
        }
    }
}