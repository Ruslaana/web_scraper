{
    "version": "1.0",
    "document": {
        "id": 19367,
        "title": "USA dropper sanktioner mod libysk minister",
        "content": "Amerikanerne bløder nu op over for den tidligere libyske udenrigsminister Moussa Koussa. De har besluttet, at de økonomiske sanktioner mod ham skal ophæves. Beslutningen skal give flere personer fra Muammar Gaddafis indercirkel et godt incitament til at forlade styret, og derigennem vil amerikanerne svække diktatoren i det krigshærgede Libyen.  Moussa Koussa befinder sig i øjeblikket et uspecificeret sted i England, hvortil han flygtede i sidste uge. Han begyndte flugten med en tur til Tunesien - angiveligt for at modtage lægehjælp - men besluttede senere at overgive sig til de britiske myndigheder, som har været en af hoveddrivkræfterne i den internationale krigsindsats mod det libyske regime. Siden har han hjulpet briterne og resten af koalitionen med insideroplysninger om regimet i Libyen. Ophævelsen af sanktionerne betyder, at Koussas værdier i USA ikke længere er beslaglagt af den amerikanske stat, og at det nu er lovligt at drive forretninger med manden, som i mange år har været Gaddafis højre hånd. Sanktionerne blev indført sidste måned. Amerikanske eksperter har kritiseret den blødere linje, fordi Moussa Koussa mistænkes for at være hovedarkitekten bag det berygtede Lockerbie-attentat, hvor 270 mennesker omkom. - Det er logisk nok i forhold til det diplomatiske spil, vi er nødt til at spille. Men på hvilken bekostning af vores retssystem? Han er mistænkt for massemord, spørger en amerikansk efterladt til et af Lockerbie-ofrene til New York Times. Koussa var chef for Libyens eksterne sikkerhedstjeneste, da attentatet skete i 1988.  Den amerikanske regering har understreget, at retsforfølgelsen af Moussa Koussa stadig er aktuel, og at han skal stilles til ansvar for eventuelle forbrydelser. I England forventer det skotske politi, som stadig leder efterforskningen i forbindelse med attentatet, at indlede afhøringer af Moussa Koussa i løbet af de næste dage. Den britiske udenrigsminister, Willam Hauge, har opfordret den tidligere chef for sikkerhedstjenesten til at samarbejde med de skotske efterforskere. ",
        "metadata": {
            "source": "https://www.berlingske.dk/internationalt/usa-dropper-sanktioner-mod-libysk-minister",
            "image_url": "https://berlingske.bmcdn.dk/media/cache/resolve/image_x_large/image/75/752229/3970160-libya.jpg",
            "publication_time": "Tirsdag d. 05. april 2011, kl. 15.37",
            "author": "Mathias Ørsborg Johansen",
            "related_links": [],
            "attachments": []
        }
    }
}