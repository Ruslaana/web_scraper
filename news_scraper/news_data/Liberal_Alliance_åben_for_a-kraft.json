{
    "version": "1.0",
    "document": {
        "id": 17224,
        "title": "Liberal Alliance åben for a-kraft",
        "content": "Mens japanske ingeniører kæmper for at holde hoveder og reaktorer kolde for atundgå nedsmeltningpå japanske kernekraftværker, ønsker størstedelen af Liberal Alliances spidskandidater at diskutere atomkraft i Danmark nærmere. - Vi går ind for, at der skal undersøges plusser og minusser omkring atomkraft. Jeg mener helt klart, at vi skal have en åben og fordomsfri diskussion om atomkraft i Danmark, siger partiformand Anders Samuelsen. Fordommene har momentum i disse dage, men partiformanden frygter ikke japanske tilstande. - Det kan virke mærkeligt at tage spørgsmålet op nu, men vi er jo ikke ligefrem i fare for at få en Tsunami i Danmark siger Anders Samuelsen med henvisning til de japanske problemer.  I Berlingskes spørgeskemaundersøgelse blandt Liberal Alliances spidskandidater siger fem ud af seks, at Danmark skal have atomkraft eller at emnes skal diskuteres. Kun Leif Mikkelsen siger, at partiet ikke vil stille forslag om indførelse af a-kraft. Som svar på, om Danmark skal have atomkraft, skriver kandidaten i Bronholms Storkreds Anders Bülow, at: - Jeg ser ikke andre muligheder, hvis vi skal være fri for fossile brændstoffer, men vi skal også udvikle andre energiformer. Partiformanden følger trop: - Jeg tror aldrig, vi kommer til at have et decideret atomkraftværk i Danmark. Men hvis vi er enige om, at vi har et CO2-problem, så bliver vi nødt til at finde ud af, hvordan vi kan løse det. siger Anders Samuelsen. - Men der findes masser af lande omkring os, med hvem man sagtens kunne udbygge samarbejdet og få leveret mere kernekraft til Danmark. Han siger, at Liberal Alliance ikke kommer til at sætte sig imod et sådant samarbejde med eksempelvis Sverige. Anders Samuelsen understreger, at ikke kernekraften er en vigtig politisk diskussion for Liberal Alliance.  Partiet vil gå til valg på deres fire mærkesager og ikke selv kæmpe aktivt for at få gang i atomkraften.",
        "metadata": {
            "source": "https://www.berlingske.dk/samfund/liberal-alliance-aaben-for-a-kraft",
            "image_url": "https://berlingske.bmcdn.dk/media/cache/resolve/image_x_large/image/44/447363/3907846-liberal-alliances-landsmde.jpg",
            "publication_time": "Mandag d. 14. marts 2011, kl. 18.00",
            "author": "Mathias Ørsborg Johansen",
            "related_links": [],
            "attachments": []
        }
    }
}