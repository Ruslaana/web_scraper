{
    "version": "1.0",
    "document": {
        "id": 21454,
        "title": "Så er Tyskland klar til første modtagelse af flydende naturgas",
        "content": "Efter kun 200 dages arbejde er det lykkes Tyskland at få den første terminal klar til modtagelse af flydende naturgas, som skal være med til at sikre større uafhængighed af gas fra Rusland. Samtidig er de tyske gasreserver nu fyldt fuldt op, oplyser myndighederne. I Wilhelmshaven ud til Nordsøen er havneterminalen nu klar til at kunne modtage skibe med flydende naturgas – ofte forkortet LNG – som vil blive sejlet ind fra blandt andet Norge og USA. Endnu en terminal vil være klar i Brunsbüttel ved Elben senere på året. De første tankskibe med flydende naturgas ventes at lægge til fra december. Eksperter kalder over for den britiske finansavis Financial Times færdiggørelsen af modtagefaciliteterne for et betydeligt skridt mod, atTyskland frigør sig af afhængigheden af russisk gasdenne vinter. Det ville have været anset som umuligt, da Rusland invaderede Ukraine 24. februar. Dengang stod Rusland for omkring halvdelen af den tyske gasimport gennem ledningen Nord Stream og andre gasledninger via Ukraine og Belarus. Rusland har skruet markant ned for gasforsyningerne til Europa, hvilket en overgang skabte stor frygt for en meget hård vinter. Nu er de tyske gaslagre fyldt 100 procent op, meddeler det tyske Bundesnetzagentur, som har ansvaret for energiforsyningerne. Det er blevetmuligt på grund af det særligt milde efterår, og fordi borgerne har sparet på gasforbruget, og temperaturen i mange bygninger er blevet sænket. Samtidig har Tyskland gennem de seneste uger fået lidt større forsyninger fra Holland, Belgien og Norge, ligesom Frankrig i midten af oktober begyndte at levere gas til Europas største økonomi. Det har alt i alt betydet, at gaspriserne i Europa er faldet med en tredjedel i forhold til prisen i august. På det tidspunkt lå prisen for en megawatt-time på over 300 euro (2.230 kroner), hvilket for alvor skabte frygt for vinterens komme. Bundesnetzagentur forventer ifølge det franske nyhedsbureau AFP, at der stadig trods de fyldte lagre er kapacitet til attage imod mere naturgasvisse steder. Endnu tre terminaler til modtagelse af flydende gas er planlagt. Når de alle står klar i 2023, vil Tyskland årligt have kapacitet til at kunne importere mindst 29,5 milliarder kubikmeter om året. Det dækker omkring en tredjedel af det samlede forbrug, som i 2021 var på 90,5 milliarder kubikmeter.",
        "metadata": {
            "source": "https://www.berlingske.dk/virksomheder/saa-er-tyskland-klar-til-foerste-modtagelse-af-flydende-naturgas",
            "image_url": "https://berlingske.bmcdn.dk/media/cache/resolve/image_x_large/image/161/1616084/24264269-pix-wilhelmshaven.jpg",
            "publication_time": "Onsdag d. 16. november 2022, kl. 08.12",
            "author": "Thomas Breinstrup",
            "related_links": [],
            "attachments": []
        }
    }
}