{
    "version": "1.0",
    "document": {
        "id": 18648,
        "title": "Nyt flyselskab må ikke kalde sig flyselskab",
        "content": "Det nystartede, norske selskab Flynonstop må ikke kalde sig for flyselskab. Det har det norske luftfartstilsyn netop slået fast, skriver branchesitet check-in.dk. Selskabet, der betjener otte ruter fra Kristiansand i Norge, har købt et spritnyt Embraer-fly til at flyve på ruterne, men lige i øjeblikket er det hollandske Denim Air, der rent faktisk gennemfører flyvningerne, skriver check-in.dk - og det gør Flynonstop til et rejsebureau og ikke et flyselskab, understreger Luftfartstilsynet. - Det at blive godkendt som flyselskab, som kan drive kommerciel luftfart, er en meget omfattende process, som kræver betydelige ressourcer fra både ansøgeren og myndighederne. Af hensyn til de selskaber, som faktisk har disse godkendelser, mener Luftfartstilsynet, at det er vigtigt at få frem, hvad der adskiller et flyselskab fra et rejsebureau, selv om rejsebureauet eventuelt ejer et luftfartøj, siger Nina Vindvik, juridisk seniorrådgiver i Luftfartstilsynet i en pressemeddelelse. Flynonstop har derfor modtaget et påbud om at gøre det mere klart i sin markedsføring, at selskabet er et rejsebureau, der sælger flybilletter, ikke et flyselskab, der rent faktisk foretager flyvninger, skriver check-in.dk. ",
        "metadata": {
            "source": "https://www.berlingske.dk/virksomheder/nyt-flyselskab-maa-ikke-kalde-sig-flyselskab",
            "image_url": "https://berlingske.bmcdn.dk/media/cache/resolve/image_x_large/image/68/683669/5740197-pix-flynonstop.jpg",
            "publication_time": "Tirsdag d. 23. oktober 2012, kl. 08.17",
            "author": null,
            "related_links": [],
            "attachments": []
        }
    }
}