{
    "version": "1.0",
    "document": {
        "id": 22371,
        "title": "Socialdemokratisk folketingsmedlem søgte om tobakspenge efter at have kritiseret industrien heftigt: »Jeg er overhovedet ikke privatperson i det her«",
        "content": "Socialdemokratiets daværende sundhedsordfører, Flemming Møller Mortensen, gik til stålet, da han i et TV 2-interview i 2018 gav sin mening til kende om tobaksindustrien. »Sådan som jeg kender industrien, så kender jeg dem som nogle, der både lyver og manipulerer med tal. Det har de gjort historisk. Så jeg har ikke noget godt indtryk,« sagde han. Alligevel søgte han som forstander for Aalborg Kloster i samme periode om penge fra tobaksfonden Det Obelske Familiefond, som historisk har tjent sine penge på tobak,kan Berlingske fortælle. »Jeg søger på vegne af min bestyrelse, som er en bestyrelse i Aalborg Kloster. Jeg søger jo ikke privat. Jeg er overhovedet ikke privatperson i det her,« siger Flemming Møller Mortensen i et interview til Berlingske om sagen: »Jeg er ansat som klosterforstander af en bestyrelse, og det er på vegne af dem, jeg er sat til at søge.« I alt fik Aalborg Kloster en bevilling på fem millioner kroner fra fonden som følge af ansøgningen – penge, der er gået til renovering af klostret, hvor han selv bor. Kræftens Bekæmpelse har tidligere specifikt advaret landets kommunermod at tage imod penge fra Det Obelske Familiefond. »Man skal bare huske, at de her penge kommer, mens der er rigtig mange danskere, der dør af tobaksrelaterede sygdomme. De er indtjent på at sælge et produkt, der gør folk syge og får dem til at dø før tid,« sagde den daværende direktør for Kræftens Bekæmpelse, Leif Vestergaard Pedersen,der i dag er formand for Det Etiske Råd, til DR: »Pengene er ikke skabt for almenvellet, men på bekostning af almenvellet.« Flemming Møller Mortensen har siddet i folketinget siden 2007 og er ligesom statsminister Mette Frederiksen opstillet i Nordjyllands Storkreds.Fold sammenLæs mereFoto: Mads Claus Rasmussen/Ritzau Scanpix. Flemming Møller Mortensen får ikke løn for sin forstandergerning, men til gengæld får han stillet en 260 kvadratmeter stor tjenestebolig til rådighed, som han bor i. Han afviser, at bevillingen er gået til at renovere sin egen tjenestebolig. Det Obelske Familiefond har ingen kommentarer til historien, men oplyser til Berlingske, at fonden siden 1997 har støttet Aalborg Kloster med i alt otte bevillinger, og at det altså er gængs praksis, at fonden støtter den nordjyske kulturinstitution. Den konkrete bevilling i 2019 gik ifølge fonden til Aalborg Klosters refektorium, priorstue, foyer, havehus, handicaptoilet og køkken samt til etablering af nyt toilet. »Det er på alle måder en fantastisk og meget generøs donation,«skrev Flemming Møller Mortensen selv i december 2019 på Facebook, hvor han jublede over donationen, som skulle hjælpe til »gennemgribende« at sætte de historiske lokaler i Aalborg i stand. Ifølge Nordjyske søgte han og hans mand selv Det Obelske Familiefondom økonomisk støtte til projektet og fik det fulde beløb. Det skete på baggrund af en bestyrelsesgodkendt beslutning, der havde tre formål: at sikre de historiske bygninger mod forfald, at sikre et samarbejde med Aalborg og Nordjylland som kulturinstitution og at sikre en god atmosfære blandt beboerne, skrev avisen. Flemming Møller Mortensen fastslår over for Berlingske, at han til stadighed i dag er dybt kritisk over for tobaksindustriens markedsføring og »misinformation«. Men tobaksindustriens etik og moral er tilsyneladende ikke værre, end at Flemming Møller Mortensen ikke modsatte sig, at Aalborg Klosters renovering skulle finansieres af tobakspenge. Flemming Møller Mortensen blev udpeget som udviklingsminister og minister for nordisk samarbejde i den rene S-regering i kølvandet på folketingsvalget i 2019.Fold sammenLæs mereFoto: Mads Claus Rasmussen/Ritzau Scanpix. »Det er dem (bestyrelsen,red.), der beslutter, hvad der skal ske i Aalborg Kloster, og så er jeg klosterforstanderen, som udfører dét på vegne af dem. Så det er ikke mig, der søger. Det er klostrets bestyrelse, der søger,« siger Flemming Møller Mortensen. Var det dig, der forfattede ansøgningen? »Ja, det er dét, jeg er sat til. Det har jeg gjort, ligesom min forgænger har gjort. Min forgænger har søgt Det Obelske Familiefond mange gange og fået penge til Aalborg Kloster,« siger Flemming Møller Mortensen. »Derfor søger jeg igen på vegne af bestyrelsen Det Obelske Familiefond, og så får vi igen en donation.« Så det var ikke Privat-Flemming, der søgte? »Overhovedet ikke. Altså overhovedet ikke.« Du er forstander og har en 260 kvadratmeter stor tjenestebolig, som du får for at bo på klostret. Hvordan kan du skille de ting ad, at der er en Forstander-Flemming og så en Privat-Flemming? »Det er da meget let.« Du bor jo på klostret i egenskab af, at du er forstander. »Det er da, fordi jeg har et job, som en bestyrelse har ansat mig til, så det har jeg overhovedet ikke besvær med. Jeg løser opgaver i klostrets interesse, jævnfør det, som jeg aftaler med bestyrelsen.« Så når bestyrelsen beslutter, at I skal søge penge fra Det Obelske Familiefond, så er det bare en beslutning, du fører ud i livet? Har du ikke indflydelse på det? »Jeg kan komme med forslag, men her er det ikke et spørgsmål om, at jeg skal opfinde noget. Her er det et spørgsmål om, at tidligere forstandere har søgt Det Obelske Familiefond, og det gjorde jeg på samme måde, og der kiggede de velvilligt til Aalborg Kloster endnu en gang.« »Det er ikke mig personligt. Jeg er ansat.« Vi er enige om, at du har skrevet ansøgningen, ikke? »Jeg udfærdiger en ansøgning, som jeg gør til så mange, og det er klostret, der sender den. Jeg sender den på vegne af bestyrelsen.« Men det er dig, der har sendt ansøgningen? »Nej. Det er klostret.« Så du har skrevet ansøgningen, som klostret har sendt? »Det er klostret, der sender ansøgningen. Så enkelt er det. Det kan ikke være anderledes.« Det nordjyske folketingsmedlem kaldte selv den daværende skatteminister, Karsten Lauritzen (V), i samråd i 2018,fordi Karsten Lauritzen havde holdt såkaldte hilse på-møder med tobaksindustrien. »På baggrund af de naive udtalelser, som skatteministeren kommer med, bliver jeg nødt til at kalde både ham og sundhedsministeren i samråd,« sagde Flemming Møller Mortensen dengang. Alligevel har han altså selv sendt en ansøgning om penge fra en tobaksfond på vegne af sin bestyrelse i Aalborg Kloster. Flemming Møller Mortensen, hvordan synes du, at det ser ud, hvis man er vælger i Nordjylland? »Jeg kan meget let sende en ansøgning ind på vegne af Aalborg Kloster, og det har intet med min personlige politiske holdning til tobaksindustrien at gøre. Jeg sender en ansøgning på vegne af Aalborg Klosters bestyrelse,« siger han og udpensler: »Det er totalt skilt ad.« Du er vel som forstander personliggørelsen af klostret. Er det ikke rimelig dobbeltmoralsk, at I skal have penge fra en fond i en industri, som du i professionelt regi kritiserer for at lyve og manipulere? »Jeg er ikke personliggørelsen af klostret. Jeg ved simpelthen ikke, hvor du har den antagelse fra.« Du er forstander og bor der og får din tjenestebolig for at være forstander. »Det er jo det job, jeg har søgt, og som de har ansat mig til. Men det har intet med hverken mine politiske holdninger at gøre eller noget andet. Jeg løser de opgaver, som bestyrelsen har besluttet, at jeg skal løse,« siger Flemming Møller Mortensen. Han bekræfter desuden over for Berlingske, at han ikke har gjort nogen indsigelse til bestyrelsen mod, at Aalborg Kloster skulle søge penge fra Det Obelske Familiefond. »Det er ikke min rolle. Jeg gør ikke indsigelser i forhold til bestyrelsens beslutninger. Det gør jeg ikke i nogen sammenhænge.« Hvis du var bestyrelsesformand, havde du så fundet en anden fond at søge pengene fra? »Det vil jeg ikke udtale mig om,« siger han. Det kan du vel rimelig nemt svare på. »Det er fuldstændig hypotetisk. Det skal jeg ikke svare på her. Det må du spørge bestyrelsen om,« siger han: »Jeg tror, at de nordjyder, der er interesserede i det her område, vil have en fuldstændig klar forståelse af, at klostret har sin bestyrelse. Det er dem, der træffer beslutninger, og jeg handler på vegne af bestyrelsen.« Du har tillid til, at vælgerne godt kan skelne mellem den private Politiker-Flemming og Forstander-Flemming? »Ja. Det har jeg,« afrunder Flemming Møller Mortensen. Kender du til lignende sager, som du ønsker at fortælle Berlingske om? Skriv da til journalist Daniel Tidemann pådatj@berlingske.dkeller kontakt ham på +45 27 26 43 26.",
        "metadata": {
            "source": "https://www.berlingske.dk/politik/socialdemokratisk-folketingsmedlem-soegte-om-tobakspenge-efter-at-have",
            "image_url": "https://berlingske.bmcdn.dk/media/cache/resolve/image_x_large_vertical/image/188/1881434/24875635-statsminister-mette-frederiksen-s-prsenterer-ny.jpg",
            "publication_time": "Lørdag d. 25. januar 2025, kl. 20.30",
            "author": "Daniel Tidemann",
            "related_links": [],
            "attachments": []
        }
    }
}