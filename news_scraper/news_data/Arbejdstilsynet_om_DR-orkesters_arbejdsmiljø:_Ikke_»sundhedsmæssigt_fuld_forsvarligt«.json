{
    "version": "1.0",
    "document": {
        "id": 3700,
        "title": "Arbejdstilsynet om DR-orkesters arbejdsmiljø: Ikke »sundhedsmæssigt fuld forsvarligt«",
        "content": "Der er problemer med stressramte musikere og flere langtidssygemeldinger i DR SymfoniOrkestret. I et brev til DR skriver Arbejdstilsynet, at de har en mistanke om, at arbejdsmiljøet i DR SymfoniOrkestret »udgør en overtrædelse af arbejdsmiljølovgivningen« og ikke er »sundhedsmæssigt fuldt forsvarligt på grund af stor arbejdsmængde og tidspres«. Det viser en aktindsigt, somPolitikenhar fået. Derfor har DR indgået en aftale med Arbejdstilsynet, hvor DR forpligter sig til at forbedre forholdene for musikerne i orkestret. Chef for udvikling og drift i DR SymfoniOrkestret Jakob Errboe Holtze siger til avisen, at DR selvfølgelig tager det alvorligt, at Arbejdstilsynet har fokus på arbejdsmængden og på tidspresset, som musikerne føler. »Der er ingen tvivl om, at vi er et orkester på et højt internationalt niveau. Det stiller i sagens natur høje krav til performance både fysisk og mentalt og kan også være medvirkende til, at nogle medarbejdere oplever et større pres. Det er vi selvfølgelig rigtig opmærksomme på,« siger han til avisen. Det klassiske miljø er tilsyneladende hårdt presset i disse år. Den seneste trivselsmåling fra Det Kongelige Teater, som Berlingske har fået aktindsigt i, viste, at 13 procent af medarbejderne på Det Kongelige Teater svarede, at de havde haft sygefravær, som skyldtes forhold på arbejdspladsen. Det var en stigning på tre procentpoint, svarende til 30 procent, i forhold til 2020, hvor kun ti procent kunne svare ja til det samme. I Det Kongelige Kapel var de klassiske musikere ifølgePolitikenligeledes plaget af skader, mistrivsel og en dårlig balance mellem arbejds- og privatlivet. Hver femte musiker har været sygemeldt på grund af arbejdet i Det Kongelige Kapel – først og fremmest på grund af overbelastning eller fysiske smerter som følge af arbejdet, skrev avisen i april.",
        "metadata": {
            "source": "https://www.berlingske.dk/kultur/arbejdstilsynet-om-dr-orkesters-arbejdsmiljoe-ikke-sundhedsmaessigt-fuld",
            "image_url": "https://berlingske.bmcdn.dk/media/cache/resolve/image_x_large/image/168/1684643/24450175-.jpg",
            "publication_time": "Torsdag d. 08. juni 2023, kl. 12.52",
            "author": "Joachim Talbro Paulsen",
            "related_links": [],
            "attachments": []
        }
    }
}