{
    "version": "1.0",
    "document": {
        "id": 16741,
        "title": "Crisplant-datter køber sig selv",
        "content": "Den danske gigant inden for transport- og sorteringsanlæg Crisplant A/S har per 1. september solgt pladebearbejdningsdelen Crisplant Manufacturing A/S til de tre mænd, der står for ledelsen i datterselskabet: Johan Sommer Jermiin, Tim Lundby og Klaus Hohwü Kæstel. De nye ejere har alle ingeniør- og ledelsesbaggrund i Crisplant A/S og ønsker med overtagelsen at øge salget væsentligt til andre kunder for at mindske afhængigheden til Crisplant, oplyser de i en pressemeddelelse. - Crisplant Manufacturing A/S har de senere år udviklet sig til en højteknologisk pladeproducent, der udmærker sig ved procesmæssigt at beherske alle discipliner fra opskæring af råmaterialet til den afsluttende overfladebehandling og montage, lyder det.  Virksomheden har et stærkt leverandørnetværk i bl.a. Tjekkiet og Kina, omsætter årligt for ca. 35 mio. kr. og har i øjeblikket 33 ansatte medarbejdere i Hornslet. De nye ejere ønsker at bevare og udvikle virksomheden i Hornslet og dermed sikre optimale forhold for både medarbejdere og virksomhed. Crisplant, der har hovedkvarter i Aarhus, er en del af den verdensomspændende tyske Beumer Group.",
        "metadata": {
            "source": "https://www.berlingske.dk/virksomheder/crisplant-datter-koeber-sig-selv",
            "image_url": "https://berlingske.bmcdn.dk/media/cache/resolve/image_x_large/image/72/720650/4527499-evb-crisplant-manufacturing.jpg",
            "publication_time": "Fredag d. 23. september 2011, kl. 11.57",
            "author": "Martin Pedersen",
            "related_links": [],
            "attachments": []
        }
    }
}