{
    "version": "1.0",
    "document": {
        "id": 12804,
        "title": "Bladt Industries siger farvel til 160 medarbejdere",
        "content": "Bladt Industries må nu sige farvel til 160 ansatte fra deres afdeling på det tidligere Lindø-område ved Munkebo på Fyn,  fordi virksomhedenikke har nogen ordrer i hus, når deres nuværende projekt slutter i midten af næste måned. Det oplyser DR Fyn. Virksomheden, der leverer fundamenter til havvindmølleparker, lever fra projekt til projekt, og det er ikke lykkedes dem at få et nyt projekt i hus, når den nuværende leverance af fundamenter til Kriegers Flak er afsluttet. Selvom stemningen blandt medarbejderne er trykket, er der ingen grund til at male fanden på væggen, siger fabriksdirektør Henrik ViktorHansen. - Det er kun et spørgsmål om tid, før vi lander næste ordre, og så vil mange af de fyrede blive genansat, siger Henrik Viktor Hansen til DR Fyn. Han håber, at den nye ordre er i hus i foråret, og at de ansatte kan blive genansat omkring marts næste år. - Alle, der har fået at vide, at de skal stoppe, har også fået at vide, at de er velkomne til at kontakte hos, når de hører om et nyt projekt, siger fabriksdirektøren. 60 af de fyrede er fastansatte, resten er vikarer. To tredjedele af de fyrede stopper den 19.december, og den sidste tredjedel stopper 9. januar. Virksomheden huser normalt omkring 200 medarbejdere. /ritzau/FINANS",
        "metadata": {
            "source": "https://www.berlingske.dk/virksomheder/bladt-industries-siger-farvel-til-160-medarbejdere",
            "image_url": "https://berlingske.bmcdn.dk/media/cache/resolve/image_x_large/image/29/290441/7936958-bladt-industries.jpg",
            "publication_time": "Torsdag d. 20. november 2014, kl. 16.58",
            "author": null,
            "related_links": [],
            "attachments": []
        }
    }
}