{
    "version": "1.0",
    "document": {
        "id": 285,
        "title": "»Vi har tømt jeres bandepakker. Men det rækker ikke.« Den svenske justitsminister har en plan for at stoppe de tunge kriminelle",
        "content": "»Nu har vi reelt tømt jeres bandepakker.« Sveriges justitsminister har været på indkøbstur i Danmark – men hylderne er ved at være tomme. Sådan lyder hans egen konklusion efter endnu et besøg i Danmark – med bander og rekruttering af unge til at udføre tung kriminalitet på agendaen. Gunnar Strömmer må efterhånden kende København – og i hvert fald de danske lovkataloger – som sin egen bukselomme. Det er to år, siden Sverige fik en borgerlig regering efter et valg med et klart budskab: Knæk ryggen på banderne og genindfør lov og orden i de svenske gader. Budskabet gik klart hjem – og en af hovedarkitekterne bag den borgerlige valgsejr var statsministerpartiet Moderaternes daværende partisekretær, Gunnar Strömmer. I dag er han justitsminister i den borgerlige regering, og så har han netop været i København for tredje gang på bare fire måneder. Det er alt andet end et tilfælde. »Vi så i foråret og sommeren, hvordan de kriminelle netværk opererer på tværs af grænserne, herunder, at bander i Danmark rekrutterede svenskere til at udføre kriminalitet. Det fik Sverige og Danmark til at tage et fælles greb om situationen, og jeg kan også sige, at vi sammen er lykkedes med at forhindre flere alvorlige forbrydelser i løbet af efteråret,« fortæller Gunnar Strömmer i et interview med Berlingske. Den svenske justitsminister fortæller om en nær relation med sin danske kollega, Peter Hummelgaard (S), og om et Sverige, som arbejder intenst på at brække ryggen på banderne – bådehjemme i Sverige, og når svenskere opererer i Danmark eller andre lande. Er man dansker, så kan man garanteret genkende mange af de redskaber, som Sverige har eller arbejder på at indføre for at ramme banderne. Dobbeltstraffe, visitationszoner og hårdere straffe til unge under 18 år er blot nogle af de redskaber, som svenskerne nu bruger – og som er taget direkte fra rækken af danske bandepakker. Men nu er det også slut med at kopiere Danmark, lyder det fra justitsministeren. Men det er ikke det samme, som at Sverige nu bremser op i udvidelsen af redskaber til politi, myndigheder og domstole. Sveriges justitsminister, Gunnar Strömmer, mødtes med sin danske kollega Peter Hummelgaard (S) i august, da svenske bandemedlemmer hærgede i Danmark.Fold sammenLæs mereFoto: Thomas Traasdahl/Ritzau Scanpix. »Jeg ser, at der findes dem i Sverige, der mener, at nu går vi længere i kampen mod banderne, end Danmark har gjort. Om det er rigtigt, ved jeg ikke. Men det er rigtigt at sige, at vi nu har tømt de danske bandepakker for ideer og greb, som vi kunne bruge,« konkluderer Gunnar Strömmer. Det er blot ikke det samme, som at Sverige nu bremser op i kampen mod banderne, lyder det fra justitsministeren. Landet, der af mange blev dømt ude som alt for blødsødent, er i gang med et stort sving – og står det til justitsministeren, så skal Sverige nu være en slags foregangsland i kampen mod bander og organiseret kriminalitet i hele Europa. Der er en grund til, at bander, skyderier og drab var en vigtig årsag til, at Sverige gik fra en socialdemokratisk til en borgerlig regering efter valget i efteråret 2022. Faktisk kan man sige, at tallene taler helt for sig selv. I 2022 blev 63 personer dræbt af skud i sager, som politiet mente var banderelateret. Sidste år blev 52 personer med banderelationer skudt og dræbt i vores naboland. 2022 var altså det hidtidige højdepunkt i den bandekrig, som i løbet af få år eskalerede ud af kontrol og gjorde Sverige til det land i Europa, hvor flest mennesker blev skuddræbt, set i forhold til landets indbyggertal. Ministeren måtte på gaden, da en 37-årig svensk mand blev dræbt i en gangtunnel uden for Stockholm i foråret 2024. Han mødte en flok unge bandemedlemmer, og det kostede ham livet. Gunnar Strömmer blev mødt af en flok frustrerede lokale borgere.Fold sammenLæs mereFoto: Claudio Bresciani/EPA/Ritzau Scanpix. Nu tyder alt på, at 2024 bliver året, hvor kurven over den svenske bandekonflikt for første gang knækker. Svensk politis statistikker viser, at 40 personer foreløbig er blevetskuddræbt i løbet af 2024. Det kan vise sig, at det var tilfældigt, og at bandekrigen igen blusser op. Men det kan også vise sig, at det faktisk er lykkedes politi og myndigheder at knække ryggen på den organiserede svenske bandekriminalitet. »Vi kan se, at antallet af dødsskyderier er markant lavere end i 2022. Jeg ser, at opklaringsprocenten er steget markant, og vi ser, at nye love og tiltag virker. For eksempel brugen af no-go-områder, hvor dømte kriminelle ikke må vise sig. Der kan vi se, at narkohandlen falder, og de normale borgere vender tilbage til områderne. Det har også gjort, at vi kan se, at folk tør vise civilkurage mod banderne,« lyder vurderingen fra Gunnar Strömmer. Det er selvsagt præcis det billede, som den borgerlige regering gerne vil fortælle. For der er også en anden side af virkeligheden. Den oplevede Danmark i sommer, hvor voldsparate unge svenskere blev betalt for at begå bandekriminalitet og mord i Danmark. Samme oplevelse har de haft i Norge, hvor svenske bander er uhyre aktive, og hvor unge svenskere ligeledes hyres til at begå vold og kriminalitet. Så mens Sverige kan være ved at få mere styr på situationen i de svenske gader, så rykker de svenske bander måske bare over grænserne. Og det fortæller noget om dybden af problemet i Sverige. »Vi må være ærlige og sige, at der findes et særdeles stort grundlag for at nyrekruttere til de kriminelle netværk i Sverige. Det er anderledes end i Danmark, og det gælder både unge drenge og piger, der har vist sig lette at trække ind i de kriminelle netværk,« siger ministeren. Selvom antallet af dødsskyderier er faldet foreløbig i år, i forhold til de tidligere år, så er landet stadig hårdt ramt af skyderier, knivstikkerier og sprængninger. Det har blandt andet ramt Malmø flere gange den seneste tid.Fold sammenLæs mereFoto: Johan Nilsson/TT/Ritzau Scanpix. Og virkeligheden i Sverige handler, lyder det fra den borgerlige minister, ikke mindst om mange års blødsødenhed – med direkte adresse til tidligere socialdemokratiske regeringer. »Jeg plejer at sige, at Sverige er to år inde i en tiårig rejse i kampen for at bekæmpe den organiserede kriminalitet. Det er de erfaringer, vi har set jer have i Danmark, men også i lande som USA. I er lykkedes med at få greb om situationen, men det har taget jer omkring ti år. Så vi er først lige gået i gang, og det kræver, at vi bruger store ressourcer og gennemfører omfattende ændringer, hvis vi skal lykkes,« siger Gunnar Strömmer og begynder så at liste rækken af tiltag, som er som taget en til en fra de danske bandepakker. »I dag har Sverige, ligesom Danmark, visitationsplaner. Vi har muligheden for at bruge præventive opholdsforbud, vi har dobbeltstraffe i særligt grove tilfælde af våbenkriminalitet, og vi er i gang med at gennemføre dobbeltstraffe for banderelateret kriminalitet. Og vi er ved at indføre tiltag, som nok går længere end noget andet land i Europa – for eksempel brugen af præventive tvangsmidler, for eksempel aflytning, også selvom der ikke findes konkrete mistanker endnu,« lyder det fra ministeren. Og dermed når vi frem til, at Sverige efterhånden har udtømt de danske bandepakker for ideer til nye love eller redskaber. Derfor serman nu mod andre lande, der kæmper med bander på forskelligeniveauer. »På nogle områder er vi ved at tage redskaber i brug, der vel kun benyttes i Italien og Irland. Det gælder blandt andet muligheden for at konfiskere penge og luksusgenstande, hvis man ikke kan redegøre for, hvordan de er finansieret,« siger Gunnar Strömmer. Men trods de mange tiltag, så er virkeligheden i de svenske gader og ghettoer stadig uhyre alvorlig. Derfor vil den svenske regering nu sætte fart i initiativer, der hører til næste niveau i den svenske værktøjskasse. Og de har allerede vakt voldsom diskussion i landet. Når man er svensk justitsminister, så handler en del af samtalerne om, hvad der egentligt har ført til, at Sverige i perioder har været det land i Europa, der har været hårdest ramt af banderne. Det er emner, som mange svenske politikere og eksperter i årevis reelt ikke har villet diskutere – eller tage opgør med. Selv ikke efter den daværende socialdemokratiske regering reelt lukkede grænserne, da Europa blev ramt af flygtningekrisen i 2015. For den borgerlige regering er netop den diskussion nu et afgørende næste politisk skridt, frem mod det valg, der skal finde sted i Sverige om under to år. Det handler om indvandring. Det handler om et dybt opsplittet samfund, og det handler om, hvordan man håndterer kriminelle med udenlandsk baggrund. Sverige tog imod 163.000 flygtninge i 2015, inden man lukkedes grænsen. Mange kom fra Syrien og er blandt dem, der nu kan forvente at få deres opholdstilladelse og eventuelle statsborgerskabsansøgning gransket yderligere.Fold sammenLæs mereFoto: TT News Agency/Reuters/Ritzau Scanpix. »Vi har store problemer med et samfund, hvor segregationen er stor, og hvor integrationen af nye borgere ikke har fungeret. Vi ligger formentlig ti år bagefter, når det gælder arbejdet med integrationen, og derfor står vi i en udfordret situation,« siger Gunnar Strömmer. I virkeligheden handler det måske mest af alt om at være tydelige. Som samfund, regering – og blandt borgerne. Opstille krav og ønsker til nye borgere i det svenske samfund. »Vi har været for dårlige til at sige klart fra over for mere ekstreme kræfter i vores land. Vi har ikke stenhårdt sagt fra over for dem, der vil skabe splid og splitte vores samfund. Det tror jeg har været medvirkende til, at etniske klaner og kriminelle netværk er blevet så store aktører i den kriminalitet, vi ser i Sverige,« fortæller ministeren. Derfor skal Sverige fremover være langt mere selektive, når man for eksempel tildeler statsborgerskaber til indvandrere. »Vi vil tydeliggøre kravene for at blive svensk statsborger. Vi skal stille krav om, at man skal beherske det svenske sprog. Man skal have en dybere forståelse af det samfund, som man ønsker at blive en del af, og man skal vise, at man faktisk lever hæderligt og følger lovene i landet. Den slags har ikke været diskuteret i Sverige i måske 50 år – men det skal vi gøre nu,« siger Gunnar Strömmer og lægger yderligere lag til de krav, som man fremover vil stille til nye borgere i landet. »Vi har måske været skræmte over at tage pisken frem, bange for, at det ville være et udtryk for diskriminering, eller et udtryk for, at vi mistænkte de mennesker, der kom til vores land. Men ser vi på de lande, som faktisk er lykkedes med at inkludere nye borgere, lykkedes med integrationen, så har tydelighed været en afgørende komponent i det,« siger ministeren. Selvom dele af oppositionen beskylder den borgerlige regering for at føre en skræmmekampagne mod indvandrere og svenske statsborgere med anden etnisk baggrund, så afviser justitsministeren, at landet er ved at lukke ned for nye borgere. »Sverige skal også fremover byde indvandrere velkommen til landet. Vi skal være åbne, være klar til at bruge de erfaringer, folk kommer med. Men udgangspunktet skal være anderledes end i dag. Det er også nødvendigt, at vi åbner for muligheden for, at man omprøver eller tilbagekalder statsborgerskab i særlige situationer. I dag er det muligt at tilbagekalde statsborgerskab i mange europæiske lande, men ikke i Sverige. Man kan vel sige, at vi skal være mere normale, set i forhold til, hvordan andre gør,« siger ministeren. Peter Suppli Benson er Berlingskes nordiske korrespondent",
        "metadata": {
            "source": "https://www.berlingske.dk/internationalt/vi-har-toemt-jeres-bandepakker-men-det-raekker-ikke-den-svenske",
            "image_url": "https://berlingske.bmcdn.dk/media/cache/resolve/image_x_large_vertical/image/187/1870857/24856226-sverige-kan-snart-ikke-lngere-finde-nye-redskaber.jpg",
            "publication_time": "Lørdag d. 21. december 2024, kl. 20.37",
            "author": "Peter Suppli Benson",
            "related_links": [],
            "attachments": []
        }
    }
}