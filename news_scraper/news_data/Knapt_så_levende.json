{
    "version": "1.0",
    "document": {
        "id": 16759,
        "title": "Knapt så levende",
        "content": "Det var lidt som at gense en gammel klassekammerat fra gymnasieårene. Den gang lidt af en rebel, men nu blød og uden kanter. Rundet af årene og uden ungdommens vildskab. Simple Minds var en uundgåelig del af mit livs soundtrack i begyndelsen af 80erne. Siden gik de i glemmebogen, da der gik Mandela og stadionpop i den, men de var der den gang de lå og kæmpede med U2 om at være de største inden for genren. U2 kommer nok aldrig til at spille på Smukfest i Skanderborg. Den trak Simple Minds i sidste ende og måske fint det samme. I hvert fald har de ikke materialet til noget større end Rytmescenen torsdag nat, hvor den ældre og primært mandlige del af festivalpublikummet var troppet op for at høre koryfæerne.  Og egentlig begyndte det ganske lovende. Mit yndlingsnummer med Simple Minds har altid været \"Waterfront\" der indledte koncerten. Højt, pompøst og storladent som det nummer skal spilles, men også en lille smule pænt. Jim Kerr stod der og lignede min bankrådgiver. Hvis jeg havde mødt ham inde ved kassen i Jyske Bank dagen før ville jeg ikke have genkendt ham. Til gengæld løb han nu teatralsk rundt på scenen og kastede rundt med mikrofonen - kom ikke og sig, at han ikke prøvede at sætte gang i den - men musikken fulgte bare ikke helt med. Specielt ikke, når nogle af de mere ukendte numre blev fundet frem. Folk var kommet for at høre det store hits og de kom da også dryppende for at holde gang i det hele. \"Promise You A Miracle\" flagrede lidt vagt afsted, \"Someone, Somewhere in Summertime\" lød lidt bedre, men man skulle helt hen til det uundgåelige klimaks med \"Don't You (Forget About Me)\", før publikum for alvor fandt rytmen og dansede med. Det må et eller andet sted være frustrerende at have så stort et hit som folk blot venter på bliver spillet, når man nu gerne vil så meget andet. Simple Minds takkede af med \"Alive and Kicking\". Ord man desværre ikke helt bogstaveligt kan sætte på denne koncertpræstation. Et sjovt tilbageblik, men så heller ikke mere. Hvem: Simple MindsHvor: Rytmescenen, Smukfest, torsdag nat.",
        "metadata": {
            "source": "https://www.berlingske.dk/koncertanmeldelser/knapt-saa-levende",
            "image_url": "https://berlingske.bmcdn.dk/media/cache/resolve/image_x_large_vertical/image/82/820005/7556567-.jpg",
            "publication_time": "Fredag d. 08. august 2014, kl. 11.36",
            "author": "Lars Rix",
            "related_links": [],
            "attachments": []
        }
    }
}