{
    "version": "1.0",
    "document": {
        "id": 22420,
        "title": "DR får kritik for ekspertvalg i slavedokumentar: Vil have opgør med »hvidt overherredømme« og kalder arkæologi »racistisk«",
        "content": "Arkæologi er ikke bare arkæologi. I hvert fald ikke ifølge den amerikanske arkæolog Justin Dunnavant, der medvirker som ekspert i dramadokumentaren »Slave af Danmark« på DR. Han mener, at arkæologi er en»racistisk«videnskab domineret af hvide mænd uden forståelse for de fortidslevn, som sorte har efterladt i USA og på De Vestindiske Øer. Derfor er der i hans øjne brug for sorte arkæologer til udgravninger af sortes fortidige levesteder. Det skriver han selv i akademiske artikler, som fremgår af hanshjemmesidehos University of California i Los Angeles. Heraf fremgår det også, at han sammen med andre ligesindede sorte arkæologer har stiftet selskabetSociety of Black Archaeologists, hvor han i dag er bestyrelsesmedlem. Det er en forening, som bedriver det, de med egne ord kalder for»sort arkæologi«. Det er en form for arkæologi, der ifølge dem selv er »eksplicit politisk« og søger »godtgørelse« for fortidens uretfærdigheder. De lægger ikke skjul på, at de som forskere eraktivister. Målet er en »afkolonisering« af arkæologien, der lider under »hvidt overherredømme«. Arkæologien er nemlig blevet brugt til at »retfærdiggøre imperialisme, fordrivelse af indfødte amerikanere og oprindelige folk fra deres lande, videnskabelig racisme, etnocentrisme og fremmedfjendsk nationalisme«. Justin Dunnavant viser seriens vært, Nola Grace Gaardmand, rundt på den tidligere danske sukkerplantage »Little Princess« på St. Croix.Fold sammenLæs mereFoto: Michelle Francati/DR. Justin Dunnavant fremhæver selv et eksempel på sin aktivisme – et projekt på den tidligere danske koloni St. Croix. Her har han foretaget udgravninger af den tidligere danske sukkerplantage »Little Princess«, som han også fortæller om i dramadokumentaren »Slave af Danmark« på DR. Her viser han rundt på plantagen og fortæller om, hvordan han sammen med sine kolleger giver de »slavegjorte« en stemme og viser den »menneskelighed, der blev dem nægtet«. Projektet er udelukkende blevet gennemført af »sorte arkæologer« af »afrikansk afstamning«, fremhæver han sammen med sine kolleger i enartikel, der fremgår af hjemmesiden hos University of California. Af artiklen fremgår det også, at de med projektet har bedrevet det, som den amerikanske arkæolog selv har døbt »genoprejsningens arkæologi«. Det er en form for arkæologi, der har fokus på »kompensation« efter »arven fra slaveriet«. Ifølge Justin Dunnavant er det afgørende i samfund plaget af »historiske uretfærdigheder«. Nola Grace Gaardmand finder fortidslevn sammen med en lokal indbygger på St. Croix.Fold sammenLæs mereFoto: Michelle Francati/DR. Men den slags aktivisme er problematisk, når man anvendes som ekspertkilde i en stort opsat dramadokumentar af DR. Det mener to borgerlige politikere, som nu langer kraftigt ud efter den statsejede tv-stations brug af arkæologen Justin Dunnavant i »Slave af Danmark«. »Han er jo racist – det er definitionen på racisme, når man bedømmer folk på deres hudfarve. Hvis man tillægger hudfarve en eller anden særlig værdi i forbindelse med videnskabeligt arbejde, så har man en racistisk tankegang. DR gør sig selv skyldig i racisme, når de trækker på den slags kræfter,« siger den konservative kommunalpolitiker på Frederiksberg og debattør Nikolaj Bøgh. Lignende toner kommer fra Dansk Folkeparti. »Det er jo helt sort,« lyder det med et grin fra folketingsmedlem Alex Ahrendtsen, der finder det »fuldstændig absurd«, at DR gør brug en »racistisk« ekspert i slavedokumentaren. Alex Ahrendtsen (DF) efterlyser »selvransagelse« hos DR.Fold sammenLæs mereFoto: Asger Ladefoged. At DR ikke deklarerer den amerikanske arkæologs aktivisme for seerne er »meget problematisk«, mener han. »Jeg har efterhånden mistet tålmodigheden med DR. Det er rystende, at man bruger en arkæolog, der er hildet i aktivisme. Han er jo ikke er videnskabsmand, men aktivist. At DR alligevel bruger ham, må enten skyldes inkompetence eller en politisk dagsorden.« Liberal Alliance kan imidlertid ikke se problemet. »Han lyder som en mærkelig type, men hvis han ikke siger noget problematisk i dokumentaren, så er det svært for mig at problematisere brugen af ham som ekspert,« siger gruppeformand Ole Birk Olesen. Berlingske har over de seneste uger gentagne gange rakt ud til Justin Dunnavant. Han er dog ikke vendt tilbage på avisens henvendelser og forespørgsler om et interview. Berlingske har også forelagt ham kritikken fra de borgerlige politikere og tilbudt ham genmæle, men det har han heller ikke svaret på inden deadline. DR vil ikke stille op til interview om sagen, men forsvarer i et skriftligt svar brugen af den amerikanske arkæolog. »Justin Dunnavant er én af mange eksperter i ’Slave af Danmark’ og er udelukkende valgt som ekspert på baggrund af sin faglighed. Han er én af de eneste i verden, der videnskabeligt har undersøgt, hvordan de slavegjortes hverdagsliv var på plantagerne, og det er netop det, han medvirker til at fortælle om,« skriver Lisbeth Langwadt, der er programchef for kultur og fakta i DR. Hun forholder sig ikke til, at Justin Dunnavant selv fremhæver forskernes hudfarve og etniske afstamning som afgørende for de selvsamme udgravninger på St. Croix. Programchefen afviser dog, at DR gør sig skyldig i racisme ved at bruge Justin Dunnavant. »Det er meget alvorlige anklager imod DR. Det kan vi på det kraftigste afvise. Vi har i serien anvendt Dunnavant som formidler af viden. Hvad han ellers måtte mene, har ment eller beskæftiger sig med, står vi ikke på mål for – præcis, som det gælder for alle andre eksperter, der medvirker i DRs programmer.«",
        "metadata": {
            "source": "https://www.berlingske.dk/opinion/dr-faar-kritik-for-ekspertvalg-i-slavedokumentar-vil-have-opgoer-med-hvidt",
            "image_url": null,
            "publication_time": "Lørdag d. 29. marts 2025, kl. 07.36",
            "author": "Christian Foldager",
            "related_links": [],
            "attachments": []
        }
    }
}