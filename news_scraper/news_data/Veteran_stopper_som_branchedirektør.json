{
    "version": "1.0",
    "document": {
        "id": 13576,
        "title": "Veteran stopper som branchedirektør",
        "content": "Dansk Industris brancheorganisation for IT og tele, ITEK, skal have ny direktør, efter at Tom Togsverd skifter til et andet job i DI. Den 65-årige Tom Togsverd hører til den garvede garde i den danske IT- og televerden. Gennem næsten 15 år har han stået i spidsen for brancheforeningen men rykker nu videre for at indgå i det produktivitetshold, som skal gennemføre DIs virksomhedsrettede produktivitetsindsats. Den blev lanceret torsdag på en DI-konference for mindre og mellemstore virksomheder. »Tom Togsverd har været den bærende kraft i at opbygge DI ITEK fra branchefællesskabets start i 1999 til den position, som branchefællesskabet har i dag, og derved været med til at placere DI som en vigtig spiller på branchefællesskabets delområder,« siger DIs administrerende direktør, Karsten Dybvad. Ny direktør søges Tom Togsverd er uddannet civilingeniør fra DTU i 1973 og har desuden en ph.d.-grad for en afhandling fra 1976 om at styre kommunernes ressourceforbrug. Samme år blev han ansat i Finansministeriet, hvor han i 1984 blev planlægnings- og senere afdelingschef i Økonomistyrelsen under Finansministeriet i 1990. Her beskæftigede han sig med privatiseringen af Tele Danmark (i dag TDC), Post Danmark, Københavns Lufthavne og Datacentralen. I 1994 tog han så springet til den private sektor, nemlig som underdirektør i netop Tele Danmark, hvorfra han i 1998 gik til IT-Brancheforeningen, der samler de danske IT-leverandører. Året efter, i juli 1999, blev han branchedirektør for ITEK. Der skal nu findes en ny direktør til ITEK. Direktør Tine Roed vil indtil da fungere på området.",
        "metadata": {
            "source": "https://www.berlingske.dk/virksomheder/veteran-stopper-som-branchedirektoer",
            "image_url": "https://berlingske.bmcdn.dk/media/cache/resolve/image_x_large/image/22/224915/7121187-pix-togsverd.jpg",
            "publication_time": "Fredag d. 24. januar 2014, kl. 11.52",
            "author": "Thomas Breinstrup",
            "related_links": [],
            "attachments": []
        }
    }
}