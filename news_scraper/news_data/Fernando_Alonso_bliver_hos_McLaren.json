{
    "version": "1.0",
    "document": {
        "id": 17400,
        "title": "Fernando Alonso bliver hos McLaren",
        "content": "Fernando Alonso bliver hos McLaren til og med 2017. Det fastslog den spanske Formel 1-stjerne på et pressemøde torsdag i Sotji før Ruslands Grand Prix i denne weekend. Kevin Magnussens tid hos McLarens kriseramte Formel 1-team ser ud til at løbe ud efter denne sæson, for torsdag skar Fernando Alonso igennem og afviste alle spekulationer om, at han er på vej ud af sin kontrakt med McLaren før tid. I stedet bekræftede den dobbelte spanske verdensmester, at han bliver hos McLaren til udgangen af 2017, hvor hans kontrakt med teamet udløber. Fernando Alonso gjorde ellers sit til at sætte sin position i fare hos McLaren og motorpartneren Honda, da han i to omgange hånede japanernes motor på hjemmebanen Suzuka. Men den slags kan man altså gøre ustraffet hos McLaren, når man som Fernando Alonso tjener 300 kroner årligt og har to VM-titler på sit cv. »Det mest vigtige fra weekenden i Suzuka var, da vi om onsdagen besøgte fabrikken i Sakura, og jeg så deres motorprogram for næste år,« fortalte Fernando Alonso og fortsatte: »Vi havde flere lange møder, og vi gennemgik de problemer, som vi har lige nu, og hvilke mulige løsninger vi vil have næste år. Det var den vigtigste del af weekenden, og den besked var vigtig.« Fernando Alonso kaldte selv sit udbrud i Japan for et tegn på frustration, men fastslog altså, at det ikke var et nødråb om en fyreseddel.",
        "metadata": {
            "source": "https://www.berlingske.dk/sport/fernando-alonso-bliver-hos-mclaren",
            "image_url": "https://berlingske.bmcdn.dk/media/cache/resolve/image_x_large/image/67/675636/10931509-russia-formula-one-grand-prix.jpeg",
            "publication_time": "Torsdag d. 08. oktober 2015, kl. 15.39",
            "author": null,
            "related_links": [],
            "attachments": []
        }
    }
}