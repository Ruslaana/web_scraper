{
    "version": "1.0",
    "document": {
        "id": 20366,
        "title": "Digital drømmekvinde",
        "content": "Drømmekvinden dukker op i form af en specialdesignet stemme fra cyberspace i Spike Jonzes på samme tid forstemmende og forjættende »Hende«, der – blandt andet - handler om at turde kærligheden. Theodore er blevet skilt fra sin barndomskæreste og holder sig nu så vidt muligt til at kommunikere via hans avancerede computer, der ikke fylder mere end en æske tændstikker, men kan klare alt med en stemmekommando. På arbejdet fabrikerer han håndskrevne breve til mennesker, der ikke længere synes, at e-mail er personlige nok – men ikke selv orker at sætte pen til papir. Men så køber Theodore et nyt styresystem til sin computer, der er specielt designet til at opfylde alle hans behov. For en gangs skyld et salgspitch, der ikke lover mere end det kan holde. Styresystemet, der kalder sig selv Samantha, er nemlig både sød, sjov, klog og sexet – og mere end villig til både at lege kæreste og kaste sig ud i cybersex med Theodore. Men kan det være den ægte kærlighed? Eller er det bare lettere end at gå ud og finde en rigtig kæreste? »Hende« er en romantisk komedie med kant, i familie med »Lars and the Real Girl«. Spike Jonze er heldigvis ude i et større ærinde end bare at fortælle om en mand, der ikke orker kvinder, og derfor finder en mere håndterbar løsning. Han sætter ganske enkelt hele vores eskalerende forhold til teknologi under lup i en ikke alt for fjern fremtidsverden, hvor Samantha bare er den logiske videreudvikling; en maskine, der helt ud i yderste potens er skabt for at tilfredsstille sin brugers behov. Spike Jonze spiller på drømmen om at finde en partner, der virkelig ser og accepterer dig, som du er, og i hænderne på altid interessante Joaquin Phoenix og Scarlett Johansson, der låner sin sensuelle stemme til Samantha, overbeviser historien, selv om det til tider kan være lidt svært at sluge præmissen for deres store kærlighed. Hvad: »Hende«. Hvem: Instruktør Spike Jonze. Medvirkende: Joaquin Phoenix, Scarlett Johansson. Hvor: Premiere over hele landet.",
        "metadata": {
            "source": "https://www.berlingske.dk/filmanmeldelser/digital-droemmekvinde",
            "image_url": "https://berlingske.bmcdn.dk/media/cache/resolve/image_x_large/image/88/884371/7196867-herjpg.jpeg",
            "publication_time": "Onsdag d. 26. februar 2014, kl. 22.30",
            "author": "Louise Kidde Sauntved",
            "related_links": [],
            "attachments": []
        }
    }
}