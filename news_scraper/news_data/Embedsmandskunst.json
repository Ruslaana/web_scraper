{
    "version": "1.0",
    "document": {
        "id": 8746,
        "title": "Embedsmandskunst",
        "content": "Pastor Per Ramsdal, der for et lille års tid siden blev sendt på et efteruddannelseskursus i den kristelige børnelærdom, er nu genopstået, ikke fra de døde, for det tror han ikke på, men fra sine studier i den teologiske litteratur. En del andre præster tvivler dog på, at han har forbedret sig. Problemet var, som man måske husker, at han i et interview med Jyllands-Posten havde erklæret, at han ved begravelser stak en »nødløgn«, når han sagde til de efterladte, at de skulle se afdøde igen, og det er jo ikke så godt, al den stund, at Jesu genopstandelse og det evige liv er kristendommens fundament. Men nu erklærer pastorens administrative chef, humanisten, domprovst Anders Gadegaard over for samme avis, at det skam ikke gør noget, hvis Ramsdal stadig ikke tror på genopstandelsen. Han skal blot fokusere på noget andet, så han slipper for at lyve, og Gadegaard er efter at have talt med Ramsdal overbevist om, at Ramsdal tror på den treenige Gud, »som vi gør i den danske folkekirke med alt, hvad det indebærer. Ellers kan man ikke være præst«. Domprovstens »argumentation« er en cirkelslutning: Ramsdal er præst, ergo tror han på den treenige Gud, ellers kunne han ikke være præst. Ramsdal gik på efteruddannelse for at bevare sin vellønnede stilling. Det behøver domprovsten ikke gøre. Han mestrer kunsten til fuldkommenhed.   ",
        "metadata": {
            "source": "https://www.berlingske.dk/groft-sagt/embedsmandskunst",
            "image_url": "https://berlingske.bmcdn.dk/media/cache/resolve/image_x_large/image/4/44384/6162278-groft-sagt-claes-kastholm-hansen-hoved.jpg",
            "publication_time": "Lørdag d. 24. oktober 2015, kl. 20.00",
            "author": null,
            "related_links": [],
            "attachments": []
        }
    }
}