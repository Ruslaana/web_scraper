{
    "version": "1.0",
    "document": {
        "id": 13770,
        "title": "Alle skolebørn loves hurtigt internet inden efteråret",
        "content": "Til sommer vil det gå stærkt på samtlige folkeskoler i landet, når lærere og elever skal logge på internettet. Der vil alle skoler nemlig have adgang til hurtigt og trådløst internet. Dermed overholder kommunerne en aftale, de har indgået med regeringen om, at alle skoler i Danmark skal have en god it-infrastruktur inden 1. august 2014. Jane Findahl (SF), formand for Børne- og Kulturudvalget i Kommunernes Landsforening (KL), er ikke overraskende glad for, at kommunerne når målet for hurtigere net på landets skoler. Hun mener nemlig, at en velfungerende it-infrastruktur er essentiel for forsøget på at skabe en stærk dansk folkeskole. »Vi har et ønske om at skabe en faglig stærk folkeskole for alle elever, og her er IT et vigtigt redskab. Adgang til et velfungerende trådløst net understøtter blandt andet brugen af digitale læremidler og gør det muligt at bruge internettet i de enkelte fag. Det kommer både lærere og elever til gavn,« siger hun i en pressemeddelelse. Det forstærkede netværk på skolerne skal også gøre det muligt for eleverne at tage deres eget elektroniske udstyr med, så de kan bruge flere platforme på én gang. Det er en klar fordel, for på den måde kommer eleverne i højere grad til at lære digitalt, og det har de været klar til længe, mener Jane Findahl. »Computere og tablets er i forvejen en del af de fleste elevers hverdag, og de har i lang tid været parate til at lære digitalt. Det gør det lettere for eleverne at arbejde selvstændigt, og lærerne kan desuden nemmere følge elevernes fremgang,« siger hun i en skriftlig kommentar. Flere kommuner går skridtet videre ved at sikre endnu bedre internet, end aftalen med regeringen dikterer. Det skal blandt andet gøre det muligt for elever og lærere at bruge skolens net, selvom de ikke lige befinder sig i et klasselokale. 1. januar i år havde skolerne i 84 kommuner allerede nået målet for en velfungerende it-infrastruktur, og ved skolestart i august vil de resterende 14 kommuner altså være i mål.",
        "metadata": {
            "source": "https://www.berlingske.dk/politik/alle-skoleboern-loves-hurtigt-internet-inden-efteraaret",
            "image_url": "https://berlingske.bmcdn.dk/media/cache/resolve/image_x_large/image/21/215663/7225778-bgfxfgxb.jpg",
            "publication_time": "Tirsdag d. 11. marts 2014, kl. 10.41",
            "author": null,
            "related_links": [],
            "attachments": []
        }
    }
}