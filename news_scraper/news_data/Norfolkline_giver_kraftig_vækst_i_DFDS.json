{
    "version": "1.0",
    "document": {
        "id": 17414,
        "title": "Norfolkline giver kraftig vækst i DFDS",
        "content": "Omsætningen er i kvartalet steget med 67 pct. til 2,7 milliarder kr., mens driftsresultatet er steget 76 pct. til 183 mio. kr. Synergierne fra integrationen af tilkøbte Norfolkline var større end ventet i første kvartal, og de bidrog til alle hovedområderne, fremgår det af DFDS' kvartalsregnskab fredag.  - Integrationen forventes således at skabe årlige synergier i den øvre del af det tidligere meddelte interval 180-220 mio. kr., skriver DFDS, der først regner med at se den fulde effekt af synergierne i 2013. De vigtigste ændringer og kilder til synergier er reduktion af antallet af medarbejdere, sammenlægning af fragtruter og havneterminaler på Nordsøen, sammenlægning af logistikorganisationen og -kontorer samt nye indkøbsaftaler for teknisk indkøb og varer til ombordssalg- og forbrug. DFDS fastholder forventningerne til 2011. Dermed venter rederiet fortsat et resultat før skat og særlige poster på 550 mio. kr. ",
        "metadata": {
            "source": "https://www.berlingske.dk/virksomheder/norfolkline-giver-kraftig-vaekst-i-dfds",
            "image_url": "https://berlingske.bmcdn.dk/media/cache/resolve/image_x_large/image/74/740898/4069342-dfds-seaways.jpg",
            "publication_time": "Fredag d. 13. maj 2011, kl. 08.52",
            "author": "Sonny Wichmann",
            "related_links": [],
            "attachments": []
        }
    }
}