{
    "version": "1.0",
    "document": {
        "id": 10141,
        "title": "Trump vendte nederlaget til en sejr, da han begik en ægte »Reagan«",
        "content": "Den amerikanske præsident, Donald Trump, har altid beundret sin republikanske forgænger Ronald Reagan. Torsdag blev han forvandlet til Reagan, da han på den mest tænkeligt venlige måde udvandrede fra topmødet med Nordkoreas leder, Kim Jong-un, og efterlod den forbløffede diktator med et håndtryk og et ikke på gensyn og en lang næse. Det samme gjorde Reagan også på et afgørende tidspunkt i historien – og vandt evig berømmelse, nemlig da han 11. oktober 1986 i Reykjavik udvandrede fra et topmøde med den daværende sovjetiske præsident, Mikhail Gorbatjov. Kort tid efter vendte Gorbatjov ydmyget tilbage til forhandlingsbordet med nye nedrustningsforslag, og fire år senere faldt Sovjetunionen sammen som et korthus. Det er ihvertfald amerikanernes fortælling om en stor statsmand, der lod et kommunistisk enevælde falde, fordi de ikke var kloge nok i tide. Trump gjorde præcis det samme i Hanoi, og sammenligningen blev flittigt brugt af de tilstedeværende journalister. Den nordkoreanske leder troede ellers, at han havde Trump lige der, hvor han ville have ham. Havde den amerikanske præsident ikke lige kaldt Kim en stor leder og »best friend«? Men midt i deres forhandlinger – da Kim Jong-un krævede alle sanktioner mod Nordkorea ophævet og i øvrigt ikke var villig til at give ret mange indrømmelser på atomområdet, takkede Trump for snakken, gav Kim hånden og skred ud ad døren. Men hvad gik galt? Intet faktisk. Hvis man var en smule realistisk, var der ikke en chance for, at det her topmøde ville blive så succesfuldt, som nogle kunne håbe på. Kim havde ikke på forhånd lovet en fuldstændig atomafrustning uden væsentlige indrømmelser på sanktionsområdet. Han ønskede helt klart at bevare Nordkorea som en atommagt i et vist omfang og forventede helt urealistisk at kunne afruste på skrømt og så få sin »best friend« til at få medlemmerne af FNs Sikkerhedsråd til at ophæve sanktionerne. Men han tog fejl af én person. Det var Trumps sikkerhedspolitiske medarbejder John Bolton, som Kim inderligt havde håbet var blevet hjemme, for han var ikke med i venneklubben. Tværtimod. Det var også rygtedes, at Bolton med det vibrerende overskæg, der siges at dirre vildt, når han får øje på en kommunist, blev hjemme. Men pludselig sad han over for Kim ved forhandlingsbordet og stirrede på den nordkoreanske leder. Og det var ikke med blide øjne. Måske burde Kim også have anet uråd, da Trump brugte amerikanske journalister mod Kim Jong-un. Journalisterne afkrævede den nordkoreanske leder et svar på, om der i det mindste kunne blive tale om, at der efter Hanoi-mødet blev åbnet et amerikansk interessekontor i Pyongyang. Kim Jong-un forsøgte at smyge sig uden om spørgsmålet, fordi han ikke ville love noget. Men Trump sagde. »Godt spørgsmål. Det er jeg også interesseret i at få besvaret« og kiggede på Kim. I det øjeblik så det ud til, at slaget var tabt for Kim, for det var tydeligt, at Trump på dette topmøde, i modsætning til det første i Singapore, ville have klare svar og løfter og en underskrift på det hele. Det kunne han ikke få. Så topmødet ville ende uden resultat. Men Trump vendte nederlaget til en sejr. På den afslutttende pressekonference var han forandret. Med overskud og med diplomatisk sans holdt han alle døre åbne, roste Kim Jong-un og udelukkede ikke et nyt møde, selv om der kunne gå meget lang tid, som Trump udtrykte det. Trump stod tilbage som vinderen af nederlaget. Kim måtte taget toget hjem med uforrettet sag. Kristian Mouritzen er Berlingskes sikkerhedspolitiske korrespondent",
        "metadata": {
            "source": "https://www.berlingske.dk/internationalt/trump-vendte-nederlaget-til-en-sejr-da-han-begik-en-aegte-reagan",
            "image_url": "https://berlingske.bmcdn.dk/media/cache/resolve/image_x_large/image/112/1122920/22684678-northkorea-usatrump-newser.jpg",
            "publication_time": "Torsdag d. 28. februar 2019, kl. 11.40",
            "author": "Kristian Mouritzen",
            "related_links": [],
            "attachments": []
        }
    }
}