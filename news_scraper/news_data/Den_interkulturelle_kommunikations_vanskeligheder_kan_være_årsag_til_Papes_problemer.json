{
    "version": "1.0",
    "document": {
        "id": 6695,
        "title": "Den interkulturelle kommunikations vanskeligheder kan være årsag til Papes problemer",
        "content": "Jeg kender ikke personligt formanden for Det Konservative Folkeparti, Søren Pape Poulsen, eller hans mand, Josue Medina Vasquez Poulsen. Jeg har derfor intet præcist kendskab til, hvordan Søren Pape Poulsen kom til den forståelse, at hans mand var jøde og hans onkel præsident i Den Dominikanske Republik. Men i modsætning til den samlede danske presse, der har brugt megen spalteplads til motivfortolkning og tryktestning på et troværdighedsbarometer, kan jeg forestille mig, at misforståelserne er opstået som følge af de vanskeligheder, der altid er forbundet med interkulturel kommunikation. Kun få holder sprogligt så præcist styr på deres familierelationer som danskerne. På tysk findes ingen begreber for fars far, fars mor, mors far og mors mor. Man har Opa og Oma, svarende til bedstefar og bedstemor på dansk. Ligeledes har man ikke begreber for fars bror, fars søster, mors bror og mors søster, fars og mors brors kone (tante) og fars og mors søsters mand (onkel). Man nøjes med onkel og tante. Det samme gælder på for eksempel fransk og engelsk. På engelsk skelnes ej heller mellem fætter og kusine, begge er ’cousin’. Kommer man til tredjeverdenslande, er familierne generelt betydelig større, og det ville være uoverkommeligt at holde så minutiøst styr på familierelationerne som i Danmark. Derfor bliver i mange kulturer alle, der tilhører ældre generationer end én selv (og ikke er ens forældre eller bedsteforældre), til onkel og tante, herunder grandonkler og grandtanter og ens forældres og bedsteforældres fætre og kusiner, og alle der er i samme generation som én selv (og ikke er ens søskende) til fætre og kusiner. Det gælder også (forældres) næstsøskendebørn og undertiden personer, som man ikke biologisk er i familie med, men som er nært knyttet til familien. Kunne man forestille sig, at Josue Medina Vasquez Poulsen efter kulturel sædvane i sit hjemland over for Søren Pape Poulsen har omtalt præsidenten som sin onkel og ikke haft nogen idé om, at den danske presse afkræver en sproglig præcision, som hans modersmål ikke tilbyder? Danskere flest har måske nok hørt om syvendedagsadventister, men kun få vil kende deres religiøse praksis. For dem er ugens syvende dag, lørdagen, hvile- og helligdag (sabbat). De anbefales de gammeltestamentlige kostregler mod for eksempel svinekød, krybdyr og skaldyr. Og de fejrer ikke jul. Der er altså ganske betydelige ligheder mellem den måde, syvendedagsadventister og jøder praktiserer deres religion. Kunne man forestille sig, at disse lighedspunkter har bibragt Søren Pape Poulsen en forståelse af, at syvendedagsadventisme er et jødisk frem for et kristent trossamfund? Syvendedagsadventister tilskyndes i øvrigt til at føre en sund livsstil med vegetarisk kost og afholdenhed fra stimulanser som alkohol, tobak og koffein. Det nyder rigtig mange danskere godt af: Det var syvendedagsadventisten og vegetaren dr. Kelloggs, der opfandt cornflakes som et sundt alternativ til kød. Erik Albæk er professor ved Syddansk Universitet",
        "metadata": {
            "source": "https://www.berlingske.dk/kommentarer/den-interkulturelle-kommunikations-vanskeligheder-kan-vaere-aarsag-til",
            "image_url": "https://berlingske.bmcdn.dk/media/cache/resolve/image_x_large_vertical/image/159/1591681/24201751-spp-jp-2017.jpg",
            "publication_time": "Tirsdag d. 13. september 2022, kl. 14.00",
            "author": null,
            "related_links": [],
            "attachments": []
        }
    }
}