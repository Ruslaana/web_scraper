{
    "version": "1.0",
    "document": {
        "id": 5863,
        "title": "Portugiser skal redde schweizisk storbank ud af finansskandaler: »Hajer er ikke farlige«",
        "content": "Det er en ofte nævnt detalje om António Horta-Osório, at han i fritiden trækker i dykkerudstyr og springer i havet for at svømme med hajer. Over 100 gange har han prøvet den oplevelse. »Hajer er ikke farlige. Der er meget mere farlige 'hajer' andre steder,« sagde han i slutningen af 2011 til avisenThe Telegraph. Da var han lige vendt tilbage som chef for en af Storbritanniens største banker, Lloyds, efter at have være sygemeldt med stress. Det var ikke en opgave for sarte sjæle. Banken måtte under finanskrisen i 2008 reddes af den britiske stat, der skød over 20 milliarder pund i redningen, og der var flere skandaler at rydde op i oven i bankens finanser. Men efter ti år med den udfordring gør den 57-årige portugiser nu klar til at springe i endnu et hajfyldt farvand. Som ny formand for den schweiziske storbank Credit Suisse er det om muligt en endnu hårdere opgave, han står over for. Credit Suisse er Schweiz' næststørste bank.Fold sammenLæs mereFoto: Arndt Weigmann/Reuters/Ritzau Scanpix. Inden for bare få uger er Credit Suisse ramlet ind i ikke bare én men to store finansskandaler, der har påført banken og dens kunder milliardtab. Nedsmeltningen ifinansselskabet Greensill Capitaloghedgefonden Archegosrejser store spørgsmål om bankens håndtering af risiko, og der er røget flere hoveder i toppen af banken. »Credit Suisse var ude på dybt vand og svømmede med hajer,« siger en tidligere direktør tilFinancial Timesmeget apropos. Og da banken blandt andet stadig har uafklarede retsopgør om salg af spekulative kreditprodukter under finanskrisen – noget Credit Suisse for bare fem år siden betalte over fem milliarder dollar i bøder for i USA – spørger nogle, om der er lektier, der ikke er lært godt nok. Derudover står banken også med efterdønningerne af en meget presseomtaltskandale om udspionering af ledende medarbejdere, som endte med at koste den daværende topchef, Tidjane Thiam, jobbet. Spionsagaen blev først fremlagt som et opgør mellem personlige rivaler, men har vist sig ikke at være en enlig svale. Credit Suisses tidligere topchef, Tidjane Thiam, siges at have været lidt af en kulturchok for banken og omvendt.Fold sammenLæs mereFoto: Michael Buholzer/AFP/Ritzau Scanpix. Siden er det svirret med spekulation om, hvorvidt det i virkeligheden vardiskrimination i en indspist schweizisk bankverden, der førte til Thiams exit. Han var en af de få sorte topchefer i den internationale finanssektor. Her kan det ligne et signal, at António Horta-Osório bliver den første ikkeschweiziske formand i bankens godt 170-årige historie. Han taler heller ikke tysk, men siges dog at begå sig på fransk og italiensk, de andre hovedsprog i alpelandet. Og han må være hærdet til mulige kulturchok efter at have været omkring flere banker i adskillige lande. Bag sit charmerende ydre har portugiseren også ry for at tage tyren ved hornene og være ret direkte, og det er der efter nogles mening hårdt brug for i Credit Suisse. Hos Lloyds skar han omkring 40 procent af staben væk. Det var over 41.000 menneskers job. Hærdet til kriseledelse er han altså. I de ti år som Lloyds-chef har han fået ros for at rette skuden op.Den britiske stat fik hver en klink af pengene igenplus næsten en milliard pund ekstra.  Men sygemeldingen med stress bare få måneder efter, at António Horta-Osório var tiltrådt, vidner om, hvor hård opgaven var. Han lå søvnløs om natten og kunne ikke koble fra. Men en måned senere var han klar igen, og han har været ret åben om, hvad der skete – blandt andet, at han måtte lære at styre sin hang til detaljer. Han har også aktivt førtkampagnefor at værne om den mentale sundhed på arbejdspladser. Vel at mærke er han dog blevet ganske godt betalt for opgaven. Over de ti år har han ifølgeThe Telegraphtjent omkring 56 millioner pund, eller knap en halv milliard kroner. Men så er han også den bankdirektør i Storbritannien, der har holdt længst. TilBloombergudtalte han selv for nylig, at det var på tide at komme videre. »Man skal altid forsøge at finde nye udfordringer. Ellers begynder man bare at gå i forfald.« FAKTABLÅ BOG: António Horta-OsórioAlder:57 år.Uddannelse:Ledelse og erhvervsøkonomi. MBA fra INSEAD.Nuværende job:Formand for Credit Suisse pr. 30. april 2021. Fra 2011 topchef for Lloyds Banking Group. Tidligere Citibank i Portugal, Goldman Sachs i New York og London samt Santander i Portugal, Spanien, Brasilien og Storbritannien.Privat:Gift, tre børn. Er ivrig dykker og spiller tennis.FOLD UD Alder:57 år.Uddannelse:Ledelse og erhvervsøkonomi. MBA fra INSEAD.Nuværende job:Formand for Credit Suisse pr. 30. april 2021. Fra 2011 topchef for Lloyds Banking Group. Tidligere Citibank i Portugal, Goldman Sachs i New York og London samt Santander i Portugal, Spanien, Brasilien og Storbritannien.Privat:Gift, tre børn. Er ivrig dykker og spiller tennis. ",
        "metadata": {
            "source": "https://www.berlingske.dk/virksomheder/portugiser-skal-redde-schweizisk-storbank-ud-af-finansskandaler-hajer",
            "image_url": "https://berlingske.bmcdn.dk/media/cache/resolve/image_x_large_vertical/image/141/1414452/23726583-banks-competitionlloyds.jpg",
            "publication_time": "Mandag d. 26. april 2021, kl. 09.00",
            "author": "Bibi Christensen",
            "related_links": [],
            "attachments": []
        }
    }
}