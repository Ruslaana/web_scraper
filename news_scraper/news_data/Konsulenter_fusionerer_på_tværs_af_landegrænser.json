{
    "version": "1.0",
    "document": {
        "id": 15936,
        "title": "Konsulenter fusionerer på tværs af landegrænser",
        "content": "I en fusion på tværs af landegrænser har danske Implement Consulting Group og norske MarkUp slået sig sammen. I fremtiden vil de to fungere som én stor konsulentvirksomhed, hvilket ligeledes tilføjer et ”part of Implement Consulting Group” til norske MarkUps navn. Begge virksomheder er yderst tilfredse med fusionen og ser frem til at vokse og blive styrket sammen i fremtiden. På norske MarkUps hjemmeside beskriver de selv fusionen som en \"win-win situation\". Og det samme giver Implement Consulting Group udtryk for i en pressemeddelelse. ”Vi er meget stolte over at kunne offentliggøre en fusion, der ikke blot skaber værdi internt, men i endnu højere grad udadtil over for kunderne: Hvor MarkUp tilfører Implement markedsstrategisk spidskompetence i Danmark/Sverige, tilfører Implement MarkUp operativ slagkraft, en bred vifte af kompetencer samt en betydelig rådgivningskapacitet i Norge. Sammen kan vi mere end de fleste, og det kommer vores kunder i hele Skandinavien til gode,” lyder det fra adm. direktør i Implement Consulting Group Niels Ahrengot i en pressemeddelelse. Med fusionen mellem de to konsulentvirksomheder vil medarbejderstaben blive øget til omkring 300 konsulenter, der sidder spredt i hele Skandinavien. Implement Consulting Group holder for tiden til i Hørsholm nord for København, men flytter til nye og større lokaler i Tuborg Havn til december. De kontorer som MarkUp har i Norge vil fortsat fungere, og dermed vil konsulentvirksomheden for fremtiden kunne nå hele Skandinavien med kontorer i Stockholm, Malmø, Oslo, Bergen og København. ”Vi er overordentlig tilfredse med, at vi er lykkedes med at etablere dette nye samarbejde, og vi er overbevist om, at det er et vigtigt skridt i forbindelse med vores ambition om at kunne skabe maksimal effekt hos vores kunder på tværs af landegrænser i hele Skandinavien,” lyder det fra direktøren Niels Ahrengot. I den netop udkomne Guld 1000 liste over de 1000 største virksomheder i Danmark har Implement Consulting Group en plads som nummer 966 efter et 2011 regnskab med en omsætning på 332 mio. kroner og et rigtig pænt resultat efter skat på 57 mio. kroner. Implement Consulting Group forventer en årlig omsætning for 2012/2013 regnskabsåret på 500 mio. kroner. ”Vi tilstræber, at fusionen med MarkUp bliver både en god forretning og en god oplevelse for alle de involverede parter: Verden er til at forandre, men det forudsætter, at løsningerne ikke er komplicerede, selvom problemerne ofte er det, og som altid vil den filosofi være et gennemgående karaktertræk,” lyder det fra Niels Ahrengot, adm. direktør i Implement Consulting Group i en pressemeddelelse.",
        "metadata": {
            "source": "https://www.berlingske.dk/virksomheder/konsulenter-fusionerer-paa-tvaers-af-landegraenser",
            "image_url": "https://berlingske.bmcdn.dk/media/cache/resolve/image_x_large/image/33/331044/5746840-pix-konsulentfusion.jpg",
            "publication_time": "Torsdag d. 25. oktober 2012, kl. 17.30",
            "author": "Eva Obelitz Rode",
            "related_links": [],
            "attachments": []
        }
    }
}