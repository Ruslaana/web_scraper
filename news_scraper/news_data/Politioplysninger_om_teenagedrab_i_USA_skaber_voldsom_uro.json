{
    "version": "1.0",
    "document": {
        "id": 15419,
        "title": "Politioplysninger om teenagedrab i USA skaber voldsom uro",
        "content": "Urolighederne i kølvandet på politidrabet på den 18-årige, afroamerikanske teenager Michael Brown fortsætter i den amerikanske by Ferguson i delstaten Missouri. Og nye oplysninger fra det lokale politi er ikke med til at lægge en dæmper på den uro, som i omkring en uge har præget bybilledet og har ført til voldsomme sammenstød mellem demonstranter og myndigheder. Fredag oplyste politiet, at den dræbte teenager umiddelbart inden sin død var kommet under mistanke for et røveri mod en butik, hvor han angiveligt havde stjålet cigarer. Men den oplysning havde tilsyneladende ikke noget med sagen at gøre. Omkring fem timer senere oplyste myndighederne således, at den betjent, som skød og dræbte Michael Brown - den 28-årige Darren Wilson - slet ikke var bekendt med røverimistanken mod Brown.  Ifølge politiet ville betjenten blot have Brown til at flytte sig fra vejen og ind på fortovet, oplyste politichef Tom Jackson på en pressekonference ifølge nyhedsbureauet Reuters. »Han gik ude på midten af vejen og blokerede for trafikken. Det var det,« sagde Jackson. Oplysningen om røverimistanken har ifølge Reuters ført til øgede frustrationer blandt demonstranterne, som ikke forstår, hvorfor politiet offentliggør detaljer om røverimistanken, mens det fortsat er uvist, hvordan Michael Brown blev dræbt. Ifølge myndighederne skete det inde i en politibil under kamp om en pistol, men et vidne har blandt andet hævdet, at Michael Brown befandt sig uden for politibilen med hænderne oppe. Ifølge vidnet skød betjenten gentagne gange mod Browns hoved og bryst. Ferguson har siden drabet været centrum for voldsomme demonstrationer. Politiet har blandt andet affyret tåregas, chokgranater og røgbomber for at sprede demonstranter, som kastede med sten og brandbomber mod politiet. Drabet har fået stor opmærksomhed i USA og i resten af verden, og også præsident Barack Obama har i den forgangne uge udtalt sig om sagen. ",
        "metadata": {
            "source": "https://www.berlingske.dk/internationalt/politioplysninger-om-teenagedrab-i-usa-skaber-voldsom-uro",
            "image_url": "https://berlingske.bmcdn.dk/media/cache/resolve/image_x_large/image/81/818491/7573901-us-outrage-in-missouri-town-after-police-shooting-of-18-yr-old-m.jpg",
            "publication_time": "Lørdag d. 16. august 2014, kl. 11.31",
            "author": null,
            "related_links": [],
            "attachments": []
        }
    }
}