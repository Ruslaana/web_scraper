{
    "version": "1.0",
    "document": {
        "id": 17393,
        "title": "»Værre end en afrikansk bananrepublik«",
        "content": "Planteskole-ejer Keld Bjergegaard er vred. I 134 år har den planteskole, som hans familie er den fjerde til at drive, ligget på den 90.000 kvadratmeter store grund klos op og ned af Roskilde Festivals Arena-scene. Men nu har Roskilde Kommune inddraget hans grund som et led i en lokalplan for området, der sikrer, at grunden kan blive brugt til blandt andet festival. Men det handlingsforløb, der nu har ført til, at Roskilde Kommune har inddraget Keld Bjergegaards grund, har ifølge planteskole-ejeren selv langt fra været hverken retfærdigt eller neutralt fra kommunens side. - Jeg har sjældent oplevet magen til magtarrogance og aftalt spil mellem kommunen og andre private aktører. Jeg har fuldstændig mistet min retssikkerhed og føler mig i den grad som den lille mand, siger han.  Festivalen pressede kommunen Keld Bjergegaard har passet godt på sin grund og har udviklet den til at blive et hyggeligt og sundt stykke jord, og siden 1997 har han lejet grunden ud til Roskilde Festival. Men i 2010 opsagde Keld Bjergegaard aftalen med festivalen, fordi Roskilde Festival havde opfordret Roskilde Kommune til at inddrage planteskolens grund og leje den billigt til festivalen. Efterfølgende var Keld Bjergegaard indstillet på at mødes med kommunen og forsøge at finde en fair pris, som kommunen kunne købe grunden for. Men det viste sig at være lettere sagt end gjort. Keld Bjergegaard var nemlig klar til at finde en tilsvarende grund i nærheden, som han kunne flytte sin virksomhed til. Men kommunen krævede omkring 48 millioner for en lignende grund, men var kun villige til at betale cirka 12 millioner for Keld Bjergegaards grund. Det ville planteskole-ejeren ikke være med til.  - Jeg var indstillet på at lade mine børn overtage grunden og dermed lade dem beslutte, om de ville beholde grunden eller sælge den videre til kommunen. Men så lagde festivalen pres på kommunen, siger Keld Bjergegaard og forklarer, at det er hans indtryk, at kommunens lokalplanlægning for området en direkte afspejling af festivalen ønsker. Han stiller sig også noget undrende over for, at Roskilde Festival efterfølgende har givet Roskilde Kommune et par fodboldbaner til en værdi af mellem fem og syv millioner kroner. - Jeg skal ikke stille mig til dommer over for det, det vil jeg lade andre om. Men jeg vil gerne stille spørgsmålet, om det er bestikkelse, siger Keld Bjergegaard. Han håber, at der nu vil blive rejst en sag på grund af striden om planteskolegrunden. Og han er ikke i tvivl om, hvad han håber, udfaldet bliver: - Jeg vil ikke være i Danmark mere, hvis jeg taber denne sag. Så er det værre end en afrikansk bananrepublik. ",
        "metadata": {
            "source": "https://www.berlingske.dk/samfund/vaerre-end-en-afrikansk-bananrepublik",
            "image_url": "https://berlingske.bmcdn.dk/media/cache/resolve/image_x_large/image/67/677731/4920859-roskildefestival2011.jpg",
            "publication_time": "Tirsdag d. 28. februar 2012, kl. 19.23",
            "author": "Anne Eisenberg",
            "related_links": [],
            "attachments": []
        }
    }
}