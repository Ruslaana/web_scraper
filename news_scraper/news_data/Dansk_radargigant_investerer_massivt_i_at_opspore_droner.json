{
    "version": "1.0",
    "document": {
        "id": 12351,
        "title": "Dansk radargigant investerer massivt i at opspore droner",
        "content": "Der bliver investeret kraftigt hos den danske storproducent af avancerede forsvarsradarer, Weibel Scientific, i at få solidt fodfæste på et nyt både militært og civilt marked for sikker identifikation af flyvende droner. Antallet af medarbejdere skal næsten fordobles over de kommende år til 500 – hvis det da ellers lykkes at skaffe de nødvendige kræfter, for lige nu står 50 nye stillinger stadig tomme. Weibel Scientific med hovedsæde i Allerød nord for København går efter over fem år mere end at fordoble omsætningen til en milliard kroner. I regnskabsåret 2021/2022 steg omsætningen med 14 procent til 419,4 millioner kroner og fortsætter dermed den fremgang, som virksomheden har kunnet levere de seneste fem år. »14 procents vækst er ikke eksplosivt. Udfordringen er at gøre det mange år i træk, så vækstraten skal nok op fremover. Derskalvære hurtig, men samtidig kontrolleret vækst,« fastslår Frode Scott Nilsen, som 1. januar i år tiltrådte som administrerende direktør for Weibel Scientific. Han er nordmand og har i omkring 20 år arbejdet inden for olie og gas, heraf ti år i andre lande end i Norge, og har ligeledes arbejdet inden for forsvarsindustrien. Weibels store investeringer afspejles i regnskabet, hvor årets overskud landede på 52,8 millioner kroner mod 57,1 millioner i 2020/2021. »Vi gør gode investeringer, og det er fantastisk at arbejde i en familieejet virksomhed, som tænker i lange baner. Som ikkebørsnoteret selskab slipper vi for kvartal-til-kvartal-tænkningen. Ejerne sidder i bestyrelsen, er med i den daglige drift og forstår virkelig markedet. Det er helt fantastisk for mig som administrerende direktør,« siger Frode Scott Nilsen. Weibel Scientifics ejere er Thomas Øiseth Munkholm og Tina Munkholm Larsen Møller, der hver ejer halvdelen af selskabet. Weibel sidder påomkring 80 procent af det traditionelle verdensmarked for avancerede radarer. Weibels Doppler-radarer benyttes til meget nøjagtig sporing af missiler over længere afstande. »Det er helt vildt, og ingen er i nærheden af os. Nu går vi ind på et nyt marked med droneovervågning. Det er en helt anden type radar, som på lang afstand – helt op til ti-femten kilometer – kan opdage en drone og bestemme,omen knytnævestor genstand er en drone, en fugl eller et indkommende missil. Det er helt unikt i vores industri over sådan en afstand og med så stor nøjagtighed. Det investerer vi meget i nu og vil også gøre i regnskabsåret 2022/2023, hvorefter vi begynder at høste frugterne af investeringerne,« siger Frode Scott Nilsen. Han forventer, at det nye marked inden for tre år vil udgøre 30-40 procent af omsætningen. »Det første produkt leveres i slutningen af 2022 til militær brug, men droneradarer er ikke kun til det. Vi sælger dem også til lufthavne som beskyttelse af civil infrastruktur. Husk, at den britiske lufthavn Gatwick var lukket i flere dage, fordi der fløj en drone rundt. Også atomkraftværker, sports- og koncertarenaer vil kunne bruge dem. Det bliver en helt ny kundemasse. Der vil dog nok gå nogle år, før lufthavnene forstår, at de faktisk har behov for et avanceret system til identifikation af droner,« siger Weibel-topchefen. Den store satsning kræver flere medarbejdere – men de er hamrende svære at få fat i. »Vi er nu omkring 280 ansatte, men vi skal nok op på 500. Mange vil være teknisk personale, men der er brug for alt, eksempelvis test-, økonomi og regnskabsfolk. Vi har hver dag diskussionen om, hvorvidt det kan lykkes at skaffe dette personale i Danmark, eller om vi må andre steder hen. Danmark har fantastiske ingeniører, men der er simpelt hen ikke nok. Vi har i dag 50 åbne stillinger,« siger Frode Scott Nilsen. Af de 280 arbejder et par håndfulde i Norge og en håndfuld i USA, hvor Weibels største kunde er det amerikanske forsvar gennem underleverandørkontrakten med Lockheed Martin, der er USAs største forsvarsvirksomhed. I USA er Weibel ved at bygge et værksted op for at slippe for at skulle sende så meget udstyr fra Danmark. Frode Scott Nielsen anslår, at det lykkes Weibel at ansætte 50-60 om året i Danmark. »Og de er gode, dem, vi får. Så vi har succes. Men går det hurtigt nok? Måske ikke helt. Derfor øger vi antallet i Oslo, hvor vi har åbnet kontor med meget specialiseret softwareudvikling, og ser selvfølgelig på alternativer. Men det primære valg er at være i Danmark. Det er så nemt at have alle ansatte på én lokation, og vi har de seneste to-tre år investeret meget, så vi har pladsen. Vi fylder nu omkring ti bygninger, og vi lejer flere, hvis vi har behov for det,« fastslår han. Krigen i Ukraine, som begyndte 24. februar, da russiske kampvogne rullede ind over grænsen, har endnu ikke afspejlet sig i Weibels regnskabstal. »Vi har endnu ikke set effekten af det, der sker i Ukraine. Vi leverer jo ikke raketter og kugler, der bruges på slagmarken. Men de seneste tre-fire år har Europa og særligt NATO brugt flere penge på forsvarsindustrien. Jeg tror, at effekten vil komme, men den er her ikke endnu. Vores største marked er fortsat USA, hvor vi har omkring 60 procent af omsætningen, men Europa-delen vokser gennem blandt andet gode kontrakter med forsvarsvirksomheder som Thales i Frankrig og Kongsberg Defence & Aerospace i Norge. USA vil fortsat være et stort marked, men jeg tror, at vi fremover vil levere i hvert fald 50 procent til Europa. Især inden for forsvarsindustrien vil der være mere og mere forsigtighed med at handle med lande, som man ikke er allieret med. Her ligger Danmark godt,« konstaterer Weibel-topchefen. Weibel Scientific blev stiftet i 1977 af Erik Tingleff Larsen.",
        "metadata": {
            "source": "https://www.berlingske.dk/virksomheder/dansk-radargigant-investerer-massivt-i-at-opspore-droner",
            "image_url": "https://berlingske.bmcdn.dk/media/cache/resolve/image_x_large/image/156/1567655/24141834-.jpg",
            "publication_time": "Tirsdag d. 05. juli 2022, kl. 07.00",
            "author": "Thomas Breinstrup",
            "related_links": [],
            "attachments": []
        }
    }
}