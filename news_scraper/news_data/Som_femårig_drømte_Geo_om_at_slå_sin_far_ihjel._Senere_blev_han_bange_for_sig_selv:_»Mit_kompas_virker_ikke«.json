{
    "version": "1.0",
    "document": {
        "id": 7854,
        "title": "Som femårig drømte Geo om at slå sin far ihjel. Senere blev han bange for sig selv: »Mit kompas virker ikke«",
        "content": "Han drømmer om, at han slår sin egen far ihjel. Som femårig er det Christian Geo Heltboes største ønske. Faren skal forsvinde ud af familiens liv. For altid. Faren skal holde op med at eksistere. Lade moren og søsteren være i fred. Lade sin søn være i fred. »Jeg var rædselsslagen for min far og hadede hans groteske handlinger over for andre,« siger komikeren, skuespilleren og forfatteren Christian Geo Heltboe, bedst kendt under kunstnernavnet Geo. »Jeg hadede hans løgne, hans druk, vold, trusler og konstante kaos omkring sig.« En dag, hvor Geo kommer gående sammen med sin far på Vesterbro, råber faren aggressivt ind i en bil med høj musik pumpende ud ad de nedrullede vinduer: »Så hold dog kæft, I skide mullaher! Hvorfor skal I altid opføre jer som aber?« Hvorefter en kæmpe mand med mellemøstlig baggrund stiger ud af bilen. Manden havde hørt hvert et ord. »Han knyttede sin næve og svingede armen med fuld kraft med retning mod min fars ansigt,« husker han. En anden gang havde faren vist den pistol, han havde i tasken, frem for sønnen og to af sønnens venner. »Det vidnede jo om, hvor ekstremt et menneske han var, og ikke mindst hvor farlig han var.« Selvom faren aldrig blev diagnosticeret som psykopat, er Christian Geo Heltboe i dag ikke et sekund i tvivl. På et tidspunkt opsøgte han en af landets førende fagpersoner inden for dyssocial personlighedsstruktur, chef- og retspsykolog Tine Wøbbe. »Hun gennemgik 20 træk, der alle er kendetegnende for en psykopat. 32 flotte psykopatpoint vurderede jeg – ikke Tine Wøbbe – min far til at score.« Alt, faren foretog sig, var destruktivt,beregnende og manipulerende. »Også selvom han indimellem kunne være charmerende over for folk, der ikke havde mødt ham før. Han var en kamæleon, der kunne forvandle sig, og som ikke skyede nogen midler for at nå sit mål. Min far var psykopat. Han var et monster.« Ligner Christian Geo Heltboe sin far? Selvom Christian Geo Heltboe ikke længere skulle bruge energi på at flygte fra sin far rent fysisk, fordi han var død, kunne han mærke, at han forsøgte at flygte fra farens dna.Fold sammenLæs mereFoto: Linda Kastrup. På et tidspunkt var han nået frem til, hvad han betegner som en ret skræmmende erkendelse. »Jeg minder simpelthen om den mand. Jeg minder om min far,« siger han og rykker lidt rastløst rundt på stolen, mens han kører sin hånd gennem det viltre, krøllede hår. Men er det muligt at være arveligt belastet af et psykopatgen? Måske bare være 50 procent? Og hvordan finder man ud af, om man er psykopat, når nu der ikke findes en »psykopat-scanner«? Det har Christian Geo Heltboe brugt de seneste år på at undersøge. I en ny bog, »Er jeg (også) psykopat?«, fortæller han om, hvordan det er at vokse op med en psykopatisk far, og om angsten for at blive som ham. »Jeg var nødt til at finde ud af det. Jeg var simpelthen ved at blive ædt op indefra af bekymring.« Ifølge Tine Wøbbe bliver vi i udgangspunktet alle født ens. Men formentlig vil helt op mod fire procent af os udvikle en dyssocial personlighedsstruktur og ende med at blive det, der kaldes psykopater. »Det virkede, som om der ikke rigtigt var noget, der gjorde ondt på ham. Den del kender jeg så slet ikke fra mig selv. Men hans grænseoverskridende adfærd – jo tak!«Fold sammenLæs mereFoto: Linda Kastrup. Et bestemt hjørne af et køkkenskab mindede i årevis Christian Geo Heltboe om den dag, faren var skyld i, at morens øjenbryn flækkede, da han skubbede hårdt til hende, og hun ramte skabet. Han har stået ved siden af sin far og hørt ham stikke andre mennesker den ene løgn efter den anden og oplevet sin fars kynisme, når han manipulerede med andre. Forældrene blev skilt, da han ikke var ret gammel, og faren flyttede til København, mens resten af familien blev boende i Aalborg. Det skete, at hans far kom på uanmeldt besøg. »Min far havde ingen empati, anger eller skyldfølelse,« konstaterer Christian Geo Heltboe. »Det virkede, som om der ikke rigtigt var noget, der gjorde ondt på ham. Den del kender jeg så slet ikke fra mig selv. Men hans grænseoverskridende adfærd – jo tak, alt for godt … alt, alt for godt.« Lige siden farens pludselige død i 2015 – Geo indskyder, at han trods alt ikke slog faren ihjel – har hansegen grænseoverskridende adfærdog en evig søgen efter ekstremer i alle livets forhold i perioder fyldt så meget, at han ikke har kunnet tænke på ret meget andet. Komikeren og forfatteren Christian Geo Heltboe begyndte at gennemgå sin fars adfærd og lave et mentalt skema over hans handlinger. »Det gjorde jeg for at kunne sammenligne dem med mine egne livsaktioner. Det siger jo alt!«Fold sammenLæs mereFoto: Linda Kastrup. Hvad mener du, når du taler om grænseoverskridende adfærd i forhold til dig selv? »Jeg er bange for mig selv. Der er nogle naturlige grænser og en dømmekraft, som ikke er intakt i dag. Som er ødelagt. Det tror jeg aldrig man slipper af med, når man er vokset op i et dysfunktionelt miljø. Det gælder alt fra de parforhold, jeg har været i, til de job, jeg har haft som komiker, til min dagligdag med min familie. Hvis mine børn for eksempel sidder og kaster havregrød i hovedet på hinanden, og jeg så siger til dem, at det ikke er i orden, 'det må I ikke', tænker jeg straks: Er det for hårdt? Er jeg for vred? Andre ville ikke være i tvivl: 'Selvfølgelig skal mine børn ikke kaste med havregrød.' Men jeg skal hele tiden ind og vurdere mig selv og situationen. Alt på mig dirrer og bimler og bamler. Mit kompas virker ikke. Jeg har hele tiden søgt grænserne for at mærke dem, fordi jeg netopikkekan mærke dem.« For nylig kørte han sine børn i børnehave i familiens christianiacykel, da en bilist dyttede ad ham. »Bilisten syntes formentlig, at jeg havde krydset vejen for hurtigt. I stedet for at ryste på hovedet ad hendes reaktion fulgte jeg efter hende på cykel med mine børn siddende foran. Jeg kørte efter hende hele vejen op til Kildeskovshallen i Gentofte, og så skældte jeg hende huden fuld. Hun skulle fandeme ikke … og så videre. Det er jo en fuldstændig unødvendig eskalering, som jeg godt kan se bagefter. Den ligger hele tiden og lurer, den dér mangel på en naturlig dømmekraft og en naturlig bevidsthed om grænser.« Efter farens død for ni år siden kunne Christian Geo Heltboe endelig slippe angsten og føle sig fri. Nu var mange års psykisk terror slut. Troede han. Christian Geo Heltboe opsøgte en psykolog med speciale i personlighedsforstyrrelser. Psykologen skulle foretage en personlighedstest af ham som et led i at udrede ham for psykopati.Fold sammenLæs mereFoto: Linda Kastrup. Nu kunne han endelig slippe for vreden og lysten til at hævn. Inklusive angsten for, at hans far en dag skulle gøre Geos ældste datter – farens barnebarn – fortræd. De tre yngste af Geos børn var endnu ikke født. »Men selvom jeg ikke længere skulle bruge energi på at flygte fra ham rent fysisk, fordi han var død, kunne jeg mærke, at jeg forsøgte at flygte fra hans dna.« Hidtil havde det været, forklarer han, som om alt netop havde handlet om at navigere udenom. At undgå faren og bare overleve ham. Til sidst gik han fuldstændig over i den anden grøft: »Jeg begyndte at gennemgå hans adfærd og lave et mentalt skema over hans handlinger, så jeg kunne sammenligne dem medmine egne livsaktioner. Det siger jo alt!« Hvordan føles angsten for selv at være psykopat? »Jeg har altid været ret overbevist om, jeg ikke var ligesom min far. Men bare det at være 50 procent som min far har jeg også frygtet. Tidligere har jeg bare ikke haft energi og overskud til at forholde mig til, hvorvidt jeg ligner ham. Men i tiden omkring jeg fyldte 40 år, begyndte min angst for alvor.« Christian Geo Heltboe havde på det tidspunkt mødt lægen Ditte fra Aarhus, som han i dag er gift med og har tre børn sammen med. »Jeg ville gerne leve et normalt familieliv og gøre det hele godt. Gøre alt, hvad jeg overhovedet kunne for at være sammen med Ditte og vores børn, og derfor fik jeg gradvist et større behov for at undersøge, om der var noget galt med mig.« Christian Geo Heltboe opsøgte derfor en psykolog med speciale i personlighedsforstyrrelser. Psykologen skulle foretage en personlighedstest af ham som et led i at udrede ham for psykopati. Alle skeletter og mørke tanker skulle ud at arbejde, forklarer han, og så skulle han tageden berømte PAI-test(Personality Assessment Inventory), som består af 344 spørgsmål. Derefter begyndte nedtællingen til det, som ville være en af de mest markante og vigtigste beskeder, han nogensinde har fået overdraget. Hvad var så psykologens konklusion? Har du en personlighedsforstyrrelse? »Jeg kan sige så meget, at jeg heldigvis ikke er som min far. Det har jeg fået bekræftet, og det var selvfølgelig en enorm lettelse. Alligevel blev jeg kun semi-lettet over svaret, fordi jeg ikke er gået upåvirket igennem den opvækst, jeg har haft. Jeg fik noget med fra psykologen, som jeg skal arbejde med, og som viser, at jeg ikke er et 100 procent godt sted endnu. Det håber jeg selvfølgelig kommer til at ske en dag. Alle har mørke sider, og jeg har ikke lyst til at gemme mig.« Han kalder sin nye bog det for et opgør med 80ernes tavshedskultur, som var den, han voksede op i. »Vi råbte jo aldrig om hjælp dengang. Der var ikke nogen, der vidste, hvad der foregik bag væggene i vores hjem.«Fold sammenLæs mereFoto: Linda Kastrup. Christian Geo Heltboe kalder sin bog for et opgør med 80ernes tavshedskultur, som var den, han voksede op i. »Vi råbte jo aldrig om hjælp dengang. Der var ikke nogen, der vidste, hvad der foregik bag væggene i vores hjem. Man blandede sig ikke. Jeg ville virkelig have ønsket, at der var nogen, der havde involveret sig i vores familieliv dengang. Nogen, som havde haft modet til at gøre noget.« På et tidspunkt kom to mandlige kolleger fra den skole, hvor hans mor arbejdede som lærer, og forsøgte at overtale faren til at opføre sig ordentligt. Til at lade familien være i fred. Men truslen havde ingen effekt. »Jeg bebrejder ikke min mor noget omkring alt det her. Men jeg ville have ønsket, at vi, dengang vi var børn, kunne have fået noget hjælp, så vores far slet ikke havde været i vores liv.« Føler du dig som et offer for din opvækst? Fordi ingen for alvor gjorde noget for at få din far ud af jeres liv? »På ingen måde. Det var først i en meget sen alder, det gik op for mig, hvor voldsom og hård en opvækst jeg faktisk havde haft. At jeg faktiskhar haft en far, der var psykopat.Vi talte ikke om det, for når han ikke var der, havde min mor, min søster og jeg en ret skøn og helt almindelig hverdag. Men når min far besøgte os, brød helvede løs. Det var sgu ikke i orden. Jeg vidste bare ikke, at vores liv var unormalt, fordi jeg ikke havde prøvet andet. Men jeg har aldrig følt mig som et offer. Aldrig! Og jeg har aldrig følt mig begrænset af, at jeg har haft den opvækst. Der er ting, jeg gerne ville have været foruden, men det er aldrig blevet en offeridentitet, selvom det godt kan være, der er andre, der ser på mig som et offer. Jeg har altid prist mig lykkelig for, at jeg ikke bor på Mændenes Hjem i Istedgade – som jeg i øvrigt støtter hardcore med donationer, fordi jeg tænker, at jeg selv lige så godt kunne være endt der.« »Jeg har altid prist mig lykkelig for, at jeg ikke bor på Mændenes Hjem i Istedgade, fordi jeg tænker, at jeg selv lige så godt kunne være endt der.«Fold sammenLæs mereFoto: Linda Kastrup. Hvorfor tror du ikke, at du er endt der? »Det synes jeg psykologisk set er meget interessant, for hvad er det, der får et liv til at tippe i den forkerte retning? Er det genetik? Er det held? Jeg tror, det har noget med timing at gøre. Med at møde de rigtige mennesker på det rigtige tidspunkt. Måske har jeg bare været heldig. Jeg har følt mig taknemmelig for, hvad det er lykkedes mig at opnå, og hvad jeg har brugt min fars galskab til i komikken. Virkelighedenerjo grotesk, og der er bare nogle gange, hvor man ikke kanbattleimod virkeligheden.« Er det lykkedes for dig at slippe fri af din far? »Måske ikke helt, men jeg er i hvert fald kommet et skridt videre i den rigtige retning hen imod at lægge låg på alt, hvad min far har begået.«",
        "metadata": {
            "source": "https://www.berlingske.dk/kultur/som-femaarig-droemte-geo-om-at-slaa-sin-far-ihjel-senere-blev-han-bange-for",
            "image_url": "https://berlingske.bmcdn.dk/media/cache/resolve/image_x_large_vertical/image/184/1844407/24808727-komikeren-og-forfatteren-geo-havde-en-far-som-var.jpg",
            "publication_time": "Søndag d. 13. oktober 2024, kl. 18.59",
            "author": "Anne Funch",
            "related_links": [],
            "attachments": []
        }
    }
}