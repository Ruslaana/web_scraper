{
    "version": "1.0",
    "document": {
        "id": 20039,
        "title": "Vinderkvinder forærer sejren væk",
        "content": "Er den moderne mand sendt til tælling? Er den moderne kvinde sejrherren? De spørgsmål bliver debatteret heftigt nu ud fra Berlingskes artikelserie »Dig og mig og vi to«. Her har vi fået tudet ørerne fulde med historier om tabermænd i provinsen og om veluddannede vinderkvinder, der er i gang med at erobre (køns)verdensherredømmet. Det er besnærende fortællinger - og også noget sludder baseret på en halv sandhed, der på forhånd afsporer debatten, så vi nu for Gud ved hvilken gang er midt i en ufrugtbar kønspolitisk diskussion om mænd vs. kvinder. Vi vil gerne have debatten tilbage på et konstruktivt spor. De interessante spørgsmål er ikke, om mænd er tabere og kvinder vindere. De interessante spørgsmål er: Hvorfor vælger de veluddannede »vinderkvinder« ikke at bruge deres uddannelse? Hvorfor forærer de sejren væk? Og kan vi som samfund leve med det? Vi anfægter ikke, at kvinderne er ved at sætte sig på uddannelsessystemet. Berlingskes artikler fortæller, hvad vi har vidst i flere år, nemlig at nutidens kvinder uddanner sig bedre end mændene. Statistikken taler sit tydelige sprog: 6 ud af 10 på universiteterne er kvinder. Men artiklerne fortæller ikke den anden del af sandheden: Hvad sker der, når de veluddannede vinderkvinder bliver gravide? Her taler statistikken også sit tydelige sprog. Kvinder tager i gennemsnit 276 dages barsel, mens mænd tager 26. Og lidt mere statistik: I den offentlige sektor, hvor barselsvilkår og muligheder for deltidsansættelse er bedre end i det private, er to tredjedele af de ansatte kvinder. Og hele 30 procent af kvinderne i det offentlige arbejder på deltid ifølge Ugebrevet A4. Med andre ord: Når kvinder - også de veluddannede vinderkvinder - bliver gravide, vælger de lang barsel og deltid. De prioriterer familien over karrieren. De vælger IKKE at bruge deres lange uddannelse. Hvis vi køber argumentet om, at moderne kvinder er vindere, ja, så forærer de sejren væk. Hvad får vinderkvinderne til at skide højt og flot på deres lange uddannelse og hoppe hjem til kødgryderne? Jo, som Berlingskes artikelserie også har dokumenteret, stiller den moderne børnefamilie uhyggeligt høje krav til sig selv. Ungerne skal hentes tidligt, maden skal laves fra bunden, huset skal være lækkert, kroppen slank og samværet med venner mindst lige så givende, som før børnene kom. Skal de høje krav til familien honoreres, kræver det tid. Og for at få tid må moderne børnefamilier tage benhårde fravalg. Nogle må ofre kronerne og karrieren for børnenes skyld. Som det er nu, tager kvinderne det offer. Ligestillingen og ligelønnen lider, mens familiekabalen nogenlunde går op. Hvorfor er det kvinden, og ikke manden, der vælger børnene før karrieren? »Tjah, sådan har det jo altid været,« sagde den gamle mand og kløede sig i skægget - og en del af forklaringen handler rigtigt nok om tradition. Kvinden har historisk set altid været primær forælder, manden har altid været forsørgeren. Men historien ændrer sig. Mænd i dag er ikke, hvad de engang var. De udfører mere husligt arbejde end nogensinde før. Som Berlingskes artikelserie også har vist, vil moderne mænd gerne deltage på lige fod i de fleste aspekter af barnets og familiens liv. De vil gerne på barsel. Desværre har de ikke lige muligheder. For de er underlagt en barselslovgivning, der bakker op omkring traditionelle kønsrollemønstre. Kvinder har ret til barsel med fuld løn, mænd har ikke. Og sådan ender kvinderne - selv de veluddannede vinderkvinder - bag kødgryderne. Nu kunne vi selvfølgelig være bedøvende ligeglade. Vi kunne sige »tjah, det er kvindens lod« og lade de veluddannede vinderkvinder koge økologisk speltgrød dagen lang til deres afkom. Men det har vi ikke råd til. Når kvinder optager de fleste pladser på universiteterne for bagefter kun at arbejde på deltid, har vi et samfundsøkonomisk problem. Vi skal i fremtiden leve af vores højtuddannede kloge hoveder, og så går det ikke, at de render rundt derhjemme og bager boller. Hvad er løsningen? Skal vi lave kvoter, så mændene kan komme ind på de højere læreanstalter? (Måske er de ikke så kloge som pigerne, men i det mindste ved vi, at de vil knokle, når de har uddannelsen i hus). Nej, løsningen er i stedet at skifte spor i debatten. Ligestilling starter ikke på universiteterne. Den starter i hjemmet. Vi har ikke brug for endnu en kønspolitisk debat. Vi har brug for en fornuftig familiepolitik. En politik, der gør det muligt for både mænd og kvinder at bidrage til samfundet i fuld udstrækning. Lad os diskutere realpolitik og reelle løsninger. Lad os diskutere en ny barselslov, hjemmeservice og åbningstider i daginstitutioner - frem for om der findes mandschauvinister, vinderkvinder eller andre fantasimonstre. I sin blog på berlingske.dk efterlyser Anne Sophia Hermansen mændene på banen i debatten. Vi vil hellere have lovgiverne herud. For før vi diskuterer, hvem der skal overtage verden, bliver vi nødt til at diskutere, hvordan vi får hentet vores unger.",
        "metadata": {
            "source": "https://www.berlingske.dk/kommentatorer/vinderkvinder-foraerer-sejren-vaek",
            "image_url": "https://berlingske.bmcdn.dk/media/cache/resolve/image_x_large/image/84/844281/2884954-vinderkvinder-forrer-sejren-vk.jpg",
            "publication_time": "Fredag d. 30. juli 2010, kl. 22.30",
            "author": null,
            "related_links": [],
            "attachments": []
        }
    }
}