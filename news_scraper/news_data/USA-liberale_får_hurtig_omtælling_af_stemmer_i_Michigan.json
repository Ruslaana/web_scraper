{
    "version": "1.0",
    "document": {
        "id": 8867,
        "title": "USA-liberale får hurtig omtælling af stemmer i Michigan",
        "content": "Harrisburg. Det Grønne Parti har haft held til at sætte gang i en hurtig omtælling af stemmer i delstaten Michigan efter det amerikanske præsidentvalg i november. Kampagnen bag partiets kandidat i præsidentvalget, Jill Stein, har mandag desuden krævet en omtælling af stemmerne i delstaten Pennsylvania. Det sker, efter at en føderal dommer i Michigan sent søndag bestemte, at man skal indlede en omtælling mandag. Det haster med at komme i gang, for al omtælling skal være afsluttet inden en frist 13. december. Liberale kræfter har forsøgt at få talt stemmerne igen i flere delstater efter valget, som blev vundet af republikaneren Donald Trump. Sent søndag vurderede dommer Mark Goldsmith i Michigan, at myndighedernes forsøg på at stoppe en omtælling af de 4,8 millioner stemmer i Michigan ikke er lovlig. Sagen ved domstolen har omhandlet, hvornår omtællingen kan indledes. Myndighederne henviser til en lov, der siger, at der skal gå to arbejdsdage. I givet fald ville den først kunne indledes onsdag. Det har Goldsmith afvist. Jill Stein mener, at udsættelsen ville være i strid med forfatningen. Ifølge dommen kunne de to dage have gjort \"uoprettelig skade\", hvis det havde ført til, at fristen 13. december ikke var nået. Det Grønne Parti har mandag - efter beslutningen i Michigan - forsøgt at få en omtælling i Pennsylvania. Det havde partiet ellers tidligere opgivet, da det ville blive for dyrt. En opdatering af stemmeoptællingen fredag reducerede den kommende præsident Donald Trumps sejr over Hillary Clinton fra 71.000 til 49.000 stemmer i delstaten. I Michigan vandt Trump en snæver sejr over Clinton på 0,2 procent. /ritzau/NTB",
        "metadata": {
            "source": "https://www.berlingske.dk/internationalt/usa-liberale-faar-hurtig-omtaelling-af-stemmer-i-michigan",
            "image_url": "https://berlingske.bmcdn.dk/media/cache/resolve/image_x_large/image/8/82724/15675885-wisconsins-presidential-elect.jpeg",
            "publication_time": "Mandag d. 05. december 2016, kl. 17.44",
            "author": null,
            "related_links": [],
            "attachments": []
        }
    }
}