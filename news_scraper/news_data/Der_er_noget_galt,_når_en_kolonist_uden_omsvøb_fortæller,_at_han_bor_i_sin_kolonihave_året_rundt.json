{
    "version": "1.0",
    "document": {
        "id": 8764,
        "title": "Der er noget galt, når en kolonist uden omsvøb fortæller, at han bor i sin kolonihave året rundt",
        "content": "For mange symboliserer kolonihaverne det bedste ved danskheden. Dannebrog, der vajer over grønne hække, små haver, hvor naboer mødes til kaffe, og en stemning af fred og fordragelighed. Alligevel er kolonihaverne under pres som aldrig før. Flere haveforeninger er gennem årene blevet nedlagt, og kolonihaverne trues af helårsbeboelse, boligspekulation og politiske interesser, der favoriserer mere profitgivende formål med de attraktive grunde. For nylig kunne man på medietX læse Liberal Alliances Ole Birk Olesenargumentere for, at kolonihaveforeninger bør indtænkes som en løsning på den stigende boligmangel i København. Samtidig illustrerer den aktuelle TV 2-serie »Balladen om kolonihaven« problematikken med ulovlig helårsbeboelse, hvor en kolonist uden omsvøb fortæller, at han bor i sin kolonihave året rundt. »Er vi villige til at lade kolonihaverne forsvinde for at imødekomme efterspørgslen på billige, bynære boliger? Hvis ja, rejser endnu et spørgsmål sig: Hvad bliver det næste, vi er villige til at ofre for at dække den umættelige boligefterspørgsel?« spørger Nanett Paameyer Winkler.Fold sammenLæs mereFoto: Niels Ahlmann Olesen. Disse holdninger afspejler en trist udvikling for vores kolonihaver, hvis arealer må vige for økonomisk vækst og pladsoptimering, og hvis sociale sigte synes fuldstændig glemt. At give lavtlønnede borgere mulighed for beskæftigelse og rekreation i sommermånederne. Hvor meget er vi villige til at ofre? Store dele af både venstre- og højrefløjen er enige om, at kolonihaverne skal bevares. Men hvorfor følger de nødvendige ressourcer til at beskytte dem ikke med? Den netop offentliggjorte finanslovsaftale for 2025 afslører, at kolonihaverne endnu en gang er fraværende på den politiske dagsorden. I dag er det overladt til de frivillige bestyrelsesfolk i haveforeningerne at kontrollere, om reglerne for vinterlukning overholdes. En uholdbar løsning, somselv statsminister Mette Frederiksen kritiserede i førnævnte dokumentarserie. Er vi villige til at lade kolonihaverne forsvinde for at imødekomme efterspørgslen på billige, bynære boliger? Hvis ja, rejser endnu et spørgsmål sig: Hvad bliver det næste, vi er villige til at ofre for at dække den umættelige boligefterspørgsel? Argumentet for at bevare kolonihaverne er enkelt. De er en modgift til mange af det moderne samfunds svagheder. I en hektisk hverdag med tætpakkede kalendere, præstationspres og digitale distraktioner tilbyder kolonihaverne noget, der bliver mere og mere mangelvarer. Ro, nærvær og fællesskab. De bidrager til at løse nogle af velfærdssamfundets største nutidige udfordringer, som ensomhed, stress ogstigendemistrivsel. Udfordringer, som vores social- og velfærdspolitik stadig kæmper med at finde effektive løsninger på. Kolonihaverne forener mennesker på tværs af sociale skel og kan skabe bynær biodiversitet. De udgør en modvægt til etagebyggeriets mangel på lys og luft, og giver mulighed for at mødes i øjenhøjde med sine naboer. Men frem for alt tilbyder kolonihaverne adgang til natur og rekreation. Noget, vi ved, er direkte forbundet med mental sundhed og øget livskvalitet. Det er på tide, at vi anerkender kolonihavernes relevans i det moderne samfund. Ikke kun som et stykke kulturarv, men som en ressource, der fremmer menneskelig trivsel. Nanett Paameyer Winkler er kommunikationschef i Kolonihaveforbundet ",
        "metadata": {
            "source": "https://www.berlingske.dk/synspunkter/der-er-noget-galt-naar-en-kolonist-uden-omsvoeb-fortaeller-at-han-bor",
            "image_url": "https://berlingske.bmcdn.dk/media/cache/resolve/image_x_large/image/186/1869474/24854061-i-dag-er-det-overladt-til-de-frivillige-bestyrels.jpg",
            "publication_time": "Onsdag d. 18. december 2024, kl. 18.30",
            "author": null,
            "related_links": [],
            "attachments": []
        }
    }
}