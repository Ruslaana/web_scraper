{
    "version": "1.0",
    "document": {
        "id": 9190,
        "title": "Patientforeninger: Desperate kræftpatienter sælger huset, optager lån eller rejser penge i deres netværk for at købe adgang til ny effektiv medicin",
        "content": "Danske kræftpatienter mangler i stigende grad adgang til de nye, effektive behandlinger, som er tilgængelige i vores nabolande. Mange kræftpatienter er desperate. Nogle kan sælge huset eller optage lån, og dermed købe behandlingen selv. Andre kan lave indsamlinger på sociale medier, og i kraft af deres netværk eller deres navn skaffe midler nok til at købe behandling, for eksempel i udlandet. Og så er der den store gruppe af patienter, som vi ikke hører fra. De får aldrig råd til selv at købe de nye behandlinger, og må derfor klare sig med de eksisterende tilbud. Hvis de klarer sig. Den rå ulighed er virkeligheden i Danmark, fordi armslængden fra de ansvarlige politikere til den praktiske prioritering i Medicinrådet er blevet for lang. Folketinget har opstillet nogle fine principper for ibrugtagning af ny, innovativ sygehusmedicin. Men principperne er ligegyldige, hvis de ikke efterleves. Det vil vi gerne hjælpe med, så det femte princip om hurtig ibrugtagning af ny, effektiv medicin igen bliver virkelighed i Danmark. Det kan ske uden at lave om på Medicinrådet. Og på en måde, hvor lægemiddelindustrien også skal tage et ansvar. Vi foreslår nemlig, at man som led i »Kræftplan V« laver en pulje for kræftlægemidler. En pulje, der kan søges til betaling af de kræftbehandlinger, der endnu ikke er godkendt af Medicinrådet og til behandlinger, som Medicinrådet har anbefalet ikke at tage i brug som standardbehandling på grund af manglende evidens. På den måde kan danske patienter søge puljen, så snart en ny behandling er godkendt af Det Europæiske Lægemiddelagentur. Vi foreslår en pulje på 300 millioner kroner årligt, hvor lægemiddelindustrien skal indvilge i at finansiere et eventuelt overforbrug. Det er et beskedent beløb i lyset af, at vi i 2022 brugte over 18 milliarder kroner på lægemidler. Men nok til at tænde et håb. I en tid, hvor regionernes udgifter til diabetes- og fedmelægemidler tilsyneladende eksploderer, kan det undre, at vi vil bruge flere penge på medicin. Særligt i lyset af, at udgifterne til lægemidler tilsyneladende har været stigende i mange år. »De engelske erfaringer både kan og skal vi lære noget af i Danmark. Ellers tvinger vi danske patienter til at vente urimeligt lang tid på en behandling, som, de kan se, bliver tilbudt både syd, nord, øst og vest for vores grænser,« skriver tre formænd for forskellige kræftforeninger.Fold sammenLæs mereFoto: Søren Bidstrup. Lad os derfor få nogle fakta på bordet: For det første bruger Danmark en faldende andel af vores sundhedsudgifter på medicin. Faktisk bruger vi en faldende andel af Danmarks samlede indkomst på medicin. I 2010 brugte vi i Danmark 0,82 procent af BNP på lægemidler. Det tal var i 2022 faldet til 0,65 procent af BNP ifølgeIndenrigs- og Sundhedsministeriets opgørelse. Altså bruger vi som land en faldende andel af vores indkomst på lægemidler. For det andet bruger man flere penge på lægemidler i andre lande. Det viser tal, somIndenrigs- og Sundhedsministeriet selv har fremlagt. Ifølge ministeriets tal brugte Danmark 2.784 kroner pr. indbygger på medicin i 2021. I England brugte man 3.617 kroner pr. indbygger. I Spanien var man oppe på 4.073 kroner, mens man i Tyskland brugte 6.134 kroner pr. indbygger. Altså bruger Danmark under halvdelen af det, som Tyskland bruger på lægemidler pr. indbygger. For det tredje er det værd at huske, at nye, effektive lægemidler kan forlænge liv. Og nogle gange redde liv.Middellevetiden i Danmarker i de sidste 30 år steget med 5,5 år for kvinder og syv år for mænd. Det er jo en fantastisk positiv udvikling, som i høj grad kan tilskrives adgangen til nye medicinske behandlinger. Etstudie fra 2014konkluderer: »Det anslås, at innovation af lægemidler har tegnet sig for næsten tre fjerdedele af stigningen på 1,74 år i den forventede levetid ved fødslen i de 30 lande i vores stikprøve mellem 2000 og 2009«. Altså giver nye, effektive lægemidler længere levetid. Så vi bruger ikke en stigende andel af vores budget på lægemidler, tværtimod. Vi bruger færre, end man gør i andre lande, som vi kan sammenligne os med. Og det er på trods af, at nye, effektive lægemidler er vejen til længere levetid. Som patienter er vi dog heller ikke tilhængere af, at vi blindt skal smide flere penge efter lægemidler. Vi synes også, at man skal prioritere og forholde sig kritisk til det, som lægemiddelindustrien kommer med. Vi skal heller ikke blive ved med at bruge penge på lægemidler, hvis det viser sig, at de ikke bidrager med bedre livskvalitet eller flere leveår. Måske kan vi lære noget af, hvordan de har gjort i andre lande? Cancer Drug Fundblev oprettet af den engelske regering i april 2011 som en midlertidig løsning for at støtte læger og deres patienter i at få adgang til kræftmedicin, som ellers ikke var tilgængelig. Fonden blev i første omgang forlænget til 2016 og er siden gjort permanent. Man kan opnå tidlig adgang til medicin, som det engelske vurderingsinstitut ikke har færdigvurderet, og man kan opnå adgang til lovende lægemidler, der endnu ikke har et tilstrækkeligt datagrundlag til at blive godkendt på normal vis. Håbet er, at patienter kan leve længere med medicin, de ville være blevet tilbudt i vores nabolande, skriver de tre patientforeninger bag kronikken.Fold sammenLæs mereFoto: Liselotte Sabroe/Ritzau Scanpix. Siden 2016 har 21.300 patienter fået tidlig adgang til medicin, mens 59.500 patienter har fået adgang til medicin med utilstrækkelig evidens. Der er lavet 57 aftaler om medicin med manglende datagrundlag. Efter finansieringsperioden er 31 lægemidler blevet genvurderet af det engelske vurderingsinstitut, og heraf har 26 opnået en endelig godkendelse som standardbehandling. De engelske erfaringer både kan og skal vi lære noget af i Danmark. Ellers tvinger vi danske patienter til at vente urimeligt lang tid på en behandling, som de kan se, bliver tilbudt både syd, nord, øst og vest for vores grænser. Og så et liv i Danmark ikke er mindre værd end i landende omkring os. Derfor foreslår vi at bruge Kræftplan V til at etablere en pulje for avancerede, innovative kræftlægemidler. En pulje for kræftlægemidler vil først og fremmest løse problemet med manglende adgang til livsvigtig kræftmedicin. Når et lægemiddel har fået europæisk godkendelse, vil den patientansvarlige læge og ledende overlæge kunne ansøge puljen på vegne af patienten. Puljen vil også løse udfordringer med, at Medicinrådet ikke kan godkende nye, effektive behandlinger, fordi lægemiddelvirksomhederne ikke kan levere det nødvendige datagrundlag. Puljen kan sikre adgang til medicinen og samtidigt danne grundlag for dataindsamling. En pulje for kræftlægemidler giver også mulighed for at styre medicinudgifterne. Med et loft på 300 millioner kroner vil der være en ramme, som puljen skal løse sine opgaver indenfor. Det kræver opbakning fra lægemiddelvirksomhederne, hvis en pulje for kræftlægemidler skal blive en realitet. Det er en forudsætning, at lægemiddelvirksomhederne stiller deres medicin til rådighed til rimelige priser. Hvis puljens forbrug overstiger budgettet, må lægemiddelvirksomhederne yde en rabat, der svarer til deres salg af medicin gennem puljen, for at sikre, at puljens bevilling bliver overholdt. Dermed kan lægemiddelvirksomheder vise samfundsansvar og bidrage til at løse et problem. Vi ved godt, at en pulje på 300 millioner kroner ikke løser alle patienternes udfordringer. Men vi kommer et ordentligt skridt videre. Vi kan nemlig fastholde prioriteringen af medicin. Vi kan også fastholde politikernes armslængde til prioriteringen. Samtidig kan vi give danske patienter meget hurtigere adgang til nye, innovative kræftbehandlinger. Og vi kan gøre det uden at skele til patientens pengepung. Det vigtigste, som puljen vil levere, er håb. Håbet om, at vi kan bekæmpe den sygdom, der har ramt din mor, din far, din søster eller bror, dit barn eller dine bedsteforældre. Håbet om, at patienter med kræft kan leve lidt længere. Og vigtigst af alt: Et håb, der gælder for alle danske kræftpatienter. Anja Skjoldborg Hansen er formand for Brystkræftforeningen, Carsten Levin er formand for Dansk Myelomatose Forening og Stella Østerhaab er formand for KIU – patientforeningen Kræft I Underlivet ",
        "metadata": {
            "source": "https://www.berlingske.dk/kronikker/patientforeninger-desperate-kraeftpatienter-saelger-huset-optager-laan",
            "image_url": "https://berlingske.bmcdn.dk/media/cache/resolve/image_x_large_vertical/image/177/1777207/24664743-den-r-ulighed-i-adgangen-til-ny-effektiv-medicin.jpg",
            "publication_time": "Tirsdag d. 19. marts 2024, kl. 20.25",
            "author": null,
            "related_links": [],
            "attachments": []
        }
    }
}