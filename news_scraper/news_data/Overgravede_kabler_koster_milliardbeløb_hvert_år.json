{
    "version": "1.0",
    "document": {
        "id": 22318,
        "title": "Overgravede kabler koster milliardbeløb hvert år",
        "content": "Det koster samfundet mere end en milliard kroner om året, at kabler og ledninger bliver gravet over, sådan som det sker i stigende omfang. Det viser nye beregninger, som Klimadatastyrelsen har fået foretaget, og derfor skal der nu sættes ind for at få antallet af overgravede internet-, telefon-, el-, vand-, gas- og afløbsledninger og -kabler bragt ned. »Graveskader koster samfundet 1,24 milliarder kroner om året – det er et rigtigt stort tal. Der ligger en kæmpe samfundsmæssig gevinst i at have et godt og rigtigt billede af, hvad der ligger i jorden, så vi undgår skader og forsyningsbrud, når en spade stikkes i jorden, eller man skal grave beton op,« siger Rikke Hougaard Zeberg, direktør i Klimadatastyrelsen (den tidligere Styrelsen for Dataforsyning og Infrastruktur). I 2023 blev der registreret 22.546 graveskader i Danmark, en pæn stigning fra de omkring 18.500 graveskader i 2022. I gennemsnit koster det mellem 30.000 og 60.000 kroner at rette op på skaderne. Tal for 2024 ventes klar til april, og de forventes at ligge endnu højere. »I 2024 var vi oppe på 300.000 graveforespørgsler, hvor det tilbage i 2020 lå på omkring 180.000. Den grønne omstilling og nedlægning af fiberkabler landet over har fået antallet af graveforespørgsler til at eksplodere. Derfor forventer vi også, at antallet af graveskader i 2024 stiger,« siger Rikke Hougaard Zeberg. Inden man sætter en spade eller gravko i jorden, skal man indsende en graveforespørgsel gennem Klimadatastyrelsens Ledningsejerregister, som blev etableret i 2005. Derefter bliver ejerne af ledninger og kabler, der ligger i graveområdet, rådspurgt om data, som så afleveres til dem, der skal grave. Alligevel går det galt gang på gang, og det går især ud over internet- og telefonkabler. Disse ligger nemlig øverst i »bunken« under jordoverfladen. Som standard ligger fiberrør og internetkabler 45 centimeter under jorden. Gasledninger er typisk gravet 70 centimeter ned, og vandledninger ligger 80-100 centimeter nede. »Udfordringen er, at ledningsejerne skal fortælle, præcis hvor ledningerne ligger. Særligt i store byer med rigtig mange ledninger og særlig bløde ledninger kan disse godt blive flyttet rundt, når man skal grave dybere. Når man efterfølgende dækker hullet til igen, er det ikke sikkert, at de bløde kabler ligger, præcis hvor de gjorde før,« forklarer Klimadatastyrelsens direktør. Private virksomheder har allerede taget ny teknologi i brug, hvor de med en mobiltelefon kan scanne et gravehul og tage et billede af, hvor ledninger og kabler reelt ligger, og så sammenholde det med registreringerne. Det skal være med til at mindske antallet af graveskader. Klimadatastyrelsen digitaliserede Ledningsejerregisteret i sommeren 2023, så alle informationer i det ligger lettilgængeligt. Nu skal registeret moderniseres, så der blandt andet kan skabes en bedre visualisering af, hvor ledninger og kabler ligger, i 3D ude på selve gravestedet. »Det kan forhåbentlig medvirke til at få nedbragt antallet af graveskader. Da det varer nogle år at modernisere et sådant system, fordi det blandt andet skal i udbud, overvejer vi at lave forsøg forinden for at få erfaringer, for både entreprenører og graveaktører kan se meningen med at undgå graveskader,« siger Rikke Hougaard Zeberg. Det er ingeniørvirksomheden NIRAS, der har foretaget beregningerne af omkostningerne ved overgravede ledninger og kabler. Af de 22.546 skader i 2023 ramte de 19.608tele- og datakabler, svarende til omkostninger på 922 millioner kroner eller 47.000 kroner, hver eneste gang det gik galt. Elledninger blev revet over 1.496 gange til en samlet pris på 142 millioner kroner eller 56.000 kroner hver eneste gang. 908 gange blev gasledninger afbrudt, 591 gange gik det ud over vandledninger, 328 gange ramte det fjernvarmeledninger, og 28 gange på et år blev spildevandsledninger beskadiget. Før Ledningsejerregisteret kom til i 2005, var der 80.000 årlige graveskader, så trods en meget voldsommere graveaktivitet går det sjældnere galt i dag. Til gengæld er afhængigheden af forbindelserne, som kappes, blevet meget større. Der findes ikke aktuelle opgørelser af, hvor mange kilometer nedgravede ledninger og kabler der ligger i Danmark. ",
        "metadata": {
            "source": "https://www.berlingske.dk/virksomheder/overgravede-kabler-koster-milliardbeloeb-hvert-aar",
            "image_url": "https://berlingske.bmcdn.dk/media/cache/resolve/image_x_large/image/188/1886603/24884999-der-ligger-masser-af-kabler-og-ledninger-i-jorden.jpg",
            "publication_time": "Onsdag d. 05. februar 2025, kl. 14.24",
            "author": "Thomas Breinstrup",
            "related_links": [],
            "attachments": []
        }
    }
}