{
    "version": "1.0",
    "document": {
        "id": 8081,
        "title": "Chr. Hansen-rival overrasker positivt på top- og bundlinjen",
        "content": "Toplinjen steg 5 pct. til 7,42 mia. dollar i april, maj og juni, hvilket var bedre end ventet, da analytikerne ifølge Bloomberg havde ventet et salg på 7,30 mia. dollar i kvartalet. Omkring halvdelen af Duponts omsætning bliver hentet i landbruget, hvor væksten var på 7 pct. i kvartalet. Det højere salg var med til at løfte overskuddet til 1209 mio. dollar fra 1093 mio. dollar i samme periode året før. Det svarer til en indtjening per aktie på 1,38 dollar, som var et stykke over de 1,29 dollar, der var ventet blandt analytikerne. Dupont købte i 2011 den danske ingredienskoncern Danisco for 36 mia. kr. og er blandt C20-selskabet Chr. Hansens konkurrenter inden for blandt andet ingredienser og plantebeskyttelse, mens Novozymes også er en konkurrerende spiller på visse forretningsområder. I forretningsområdet Nutrition & Health, der blandt andet dækker over ingredienser til fødevarer, viste salget en tilbagegang på i andet kvartal 2 pct. som følge af ændringer i produktmiks samt valutamodvind. Dupont er i øjeblikket ved at blive fusioneret med konkurrenten Dow Chemical. Selskabet oplyser, at fusionen efter planen vil falde på plads i august, hvorefter det vil sætte gang i en række tiltag, der skal skabe synergier på 3 mia. dollar. ",
        "metadata": {
            "source": "https://www.berlingske.dk/virksomheder/chr.-hansen-rival-overrasker-positivt-pa-top-og-bundlinjen",
            "image_url": "https://berlingske.bmcdn.dk/media/cache/resolve/image_x_large/image/13/133309/17968812-du-pont-m-adow-canada.jpg",
            "publication_time": "Tirsdag d. 25. juli 2017, kl. 12.52",
            "author": null,
            "related_links": [],
            "attachments": []
        }
    }
}