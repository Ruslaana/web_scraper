{
    "version": "1.0",
    "document": {
        "id": 7159,
        "title": "Vemdalen har haft vokseværk",
        "content": "På toppen af fjeldet ligger klippestenene spredt som et rumlandskab i en Christopher Nolan-sci-fi-film. Vi har smidt langrendsskiene, og betragter de 50 rensdyr på modsatte side, som leverer lydsiden med dybe koklokker og endnu dybere brægen, der runger let over sneen. Ingenmandsland. Vi har okset de godt tre kilometer fra bunden af bakken, og selv om Rejsers udsendte, med pæn margin til det øvrige selskab, er klart den ringeste på de smalle planker, spirer en forståelse af, hvorfor langrends-trenden vokser og vokser. Her i Vemdalen skyder man på, at en tredjedel af de besøgende kombinerer alpin og langrend. Alligevel er det dog primært alpinskiløbet, der trækker folk til, og på den front er der da også sket meget i Vemdalen de seneste år. Vemdalen er begyndt at æde sig ind på de klassiske danskerdestinationer som Hemsedal og Idre Fjäll. En del af forklaringen på den succes skal findes tilbage i 1999. Her rykkede skiimperiet, der i dag hedder Skistar, ind med store økonomiske muskler og masser af know how. Siden dengang er der sat 320 mio. kroner i skisportsstedet, hvilket har gjort Vemdalen til en vigtig spiller i det skandinaviske skimarked. Særligt inden for de seneste ti år har Skistar satset stort på området. Så sent som i 2005 fandtes ikke en eneste stolelift i hele resortet, men i dag er der seks. Inklusiv Sveriges længste og Skandinaviens hurtigste af slagsen. Inden for de seneste to år er der skudt over 100 millioner svenske kroner i nye stolelifter, snekanoner og pister. Vemdalen er også populær for langrendsentusiaster. Foto: PR.Fold sammenLæs mere Skal man være helt ærlig, er der efter denne skribents mening ikke de store forskelle på Vemdalen og de nærmeste konkurrenter i Åre og Idre. Pisterne er velpreparerede og brede, mens der som alle andre steder er enormt fokus på børnefamiliernes tilfredshed. Rundt om pisterne er der de sædvanlige supermarkeder og enkelte spa-muligheder som eksempelvis Storhogna Högfjällshotell, som i al retfærdighed skal fremhæves som fremragende. Desuden er nattelivet ikke-eksisterende, men det er klart nok med de alkoholpriser. En smule atypisk for Skandinavien består Vemdalen af tre fjelde, som hver har sine kvaliteter, men samme liftkort. Det største fjeld, Vemdalsskalet, har et godt udbud af forskellige pister og huser i snit 50 procent af gæsterne. Björnriket er alsidigt, har skicross, selftimer og det største børneområde. I det sidste, Klövsjö, ligger Sveriges bedste piste. Det siger vores skiguide Stefan Nyberg i hvert fald, inden vi drøner ned ad den ene af tre fantastiske sorte løjper.  Da vi når bunden, har ingen noget at indvende mod skiguidens udmelding. Dertil skal det dog siges, at himlen er skyfri, og pisten menneskefri. Vi har betalt 100 svenske kroner pr. mand, for at få gang i liften en time inden, den åbnedes for de øvrige gæster. Så vi er seks mand alene på fjeldet. En service, der kan købes året rundt, men som, ifølge en guide, er blevet anvendt af lige præcis nul personer i sæsonen. Med al sandsynlighed kan du altså få bjerget helt for dig selv. Og der er intet, der slår følelsen af at lave perfekte store carving-sving i høj fart, mens man ved, at der ikke står nogen og tager naturbilleder rundt i svinget. For en håndfuld år siden, havde man, ifølge Skistar, problemer med at hive danskerne til Vemdalen, som har skullet konkurrere med de ligeledes Skistar-ejede resorter i Hemsedal, Trysil og Åre. Men det er så småt begyndt at ændre sig, for danskerne er begyndt at få øjnene op for Vemdalen, der fik 1.400 bestillinger fra danskere i forrige sæson. Børnefamilier ser man gerne, der kommer flere af i Vemdalen. Foto: PR.Fold sammenLæs mere Men ikke kun flere danskere er begyndt at frekventere Vemdalen, der virkelig har fået en positiv besøgskurve efter den massive satsning i infrastrukturen. Kigger man på antallet af skidage, som skidestinationerne bruger til at sammenligne forskellige rejsemål – skidage er antallet af gæster gange med skidage, som hver gæst har – har det tal har rykket sig fra 440.000 til 602.000, eller sagt på en anden måde er det steget med 37 procent på ti år. Alt i alt er der ikke meget negativt at sige om Vemdalen. Alting fungerer, og det bliver kun bedre for hvert år. Men samtidig må vi sige, at det efterhånden er svært at kende forskel på de store skandinaviske skisportssteder. ",
        "metadata": {
            "source": "https://www.berlingske.dk/rejser/vemdalen-har-haft-voksevaerk",
            "image_url": "https://berlingske.bmcdn.dk/media/cache/resolve/image_x_large/image/29/294850/11771583-20rejvem16666286289_46be8b4jpg.jpeg",
            "publication_time": "Tirsdag d. 22. december 2015, kl. 13.00",
            "author": null,
            "related_links": [],
            "attachments": []
        }
    }
}