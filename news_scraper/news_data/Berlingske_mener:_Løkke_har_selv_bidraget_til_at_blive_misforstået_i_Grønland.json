{
    "version": "1.0",
    "document": {
        "id": 3682,
        "title": "Berlingske mener: Løkke har selv bidraget til at blive misforstået i Grønland",
        "content": "Det er ikke let at holde sammen på kongeriget. Grønlandske politikere ynder at konkurrere om, hvem der kan være mest sur på Danmark, og de seneste uger har det været Lars Løkke Rasmussens tur til at tage imod vrede protester. De grønlandske partier har overgået hinanden i fortørnelse over, at udenrigsministeren har udnævnt en ny arktisk ambassadør med Tobias Elling Rehfeld, som kommer fra en post som dansk ambassadør i Sydafrika, og sagen skal drøftes, når Danmark, Grønland og Færøernesamles til rigsmødei Nuuk tirsdag og onsdag. Det er femte gang, at Danmark udnævner en arktisk ambassadør, og det har ikke tidligere udløst ballade, men nu er ambassadørposten blevet til et samlende politisk symbol i Grønland. Formelt er der ikke noget galt.Selvstyreloven fra 2009slår fast, at udenrigs- og sikkerhedspolitik er »rigsanliggender«. Det vil sige, at udenrigspolitik styres fra Asiatisk Plads i København. Tjek. Selvstyreloven giver dog også mulighed for, at Grønland og Færøerne kan spille en udenrigspolitisk rolle efter aftale med regeringen i Danmark, og hegnspælene flytter sig hele tiden. I 2021 valgte Mette Frederiksen som statsminister for sin første regering at give Grønland og Færøerne en mere fremtrædende rolle. Nu skulle Grønland være først til at underskrive papirer og udtale sig i Arktisk Råd på vegne af Rigsfællesskabet,lød det dengang. SVM-regeringen har tillige anført i sitregeringsgrundlag, at »intet om Færøerne og Grønland skal besluttes uden om Færøerne og Grønland«. Den slags formuleringer skaber naturligvis forventninger om at blive hørt i Nuuk og Thorshavn, og særligt i Grønland er trangen til øget selvstændighed en stærk politisk kraft. Derfor må man erkende, at tiden er ved at være løbet fra arktiske udnævnelser uden i det mindste at høre grønlænderne først, men vi må fra dansk side også forlange noget seriøsitet fra grønlandsk side. En fælles arktisk strategi for Kongeriget Danmark er blevet forsinket i to år, fordi grønlænderne først ville formulere deres egen udenrigspolitiske strategi. Det har de bareikke gjort endnu. Når den grønlandske strategi er på plads, kan vi sætte os sammen og tale om, hvordan vi så skal føre fælles arktisk politik og udnævne ambassadører. Medmindre grønlænderne vil hoppe direkte ud i løsrivelse, hvad de jo næppe vil, kan man altså ikke skrive Danmark ud af ligningen. Kongeriget Danmark er fortsat en arktisk stat, og skiftende danske regeringer må gøre deres bedste for at holde sammen på Rigsfællesskabet. Det ved Lars Løkke Rasmussen om nogen. Han har i løbet af sin politiske karriere gjort meget godt for forholdet til Grønland og Færøerne, men han synes på det seneste at have mistet noget af sin tæft. Det er decideret tonedøvt, når han lader Ulla Østergaard blive ny kommunikationschef for Moderaterne. Samme Ulla Østergaard måtte i 2021 forlade et chefjob på TV 2 News efteren skandale om en falsk historie, der blev kørt lige før det seneste grønlandske valg og lignede et groft forsøg på at påvirke valget. Det virker heller ikke som en rolig hånd på rattet, når Lars Løkke iet interview med Berlingskeærgrer sig over at blive misforstået i Grønland og kalder grønlændernes trang til at være sig selv en »uafvendelig« bevægelse. Rolig nu. Vi skal respektere grønlandske ønsker om øget selvstændighed, men vi må ikke få det til at lyde, som om vi lægger kongeriget i graven for tidligt. PIERRE COLLIGNON",
        "metadata": {
            "source": "https://www.berlingske.dk/ledere/berlingske-mener-loekke-har-selv-bidraget-til-at-blive-misforstaaet-i",
            "image_url": "https://berlingske.bmcdn.dk/media/cache/resolve/image_x_large/image/168/1683918/24448373-.jpg",
            "publication_time": "Tirsdag d. 06. juni 2023, kl. 16.45",
            "author": null,
            "related_links": [],
            "attachments": []
        }
    }
}