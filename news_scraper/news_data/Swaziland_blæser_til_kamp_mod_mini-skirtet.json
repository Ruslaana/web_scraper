{
    "version": "1.0",
    "document": {
        "id": 15485,
        "title": "Swaziland blæser til kamp mod mini-skirtet",
        "content": "Kvinder i det sydafrikanske land Swaziland kan godt pakke de mindre beklædningsgenstande langt væk. Landets politi vil nemlig håndhæve en lov fra 1889, som forbyder »umoralsk« tøj. Det skriver BBC. »Vi opfordrer ikke til, at kvinder skal gøres fortræd, men opfordrer til, at man skal være opmærksom på acceptabel opførsel og adfærd. Voldtægt bliver gjort let, fordi det er let at fjerne de små beklædningsgenstande fra kvinderne,« siger en talsmand fra politiet. Loven er endnu ikke været blevet håndhævet, men politiet ønsker at gøre kvinder opmærksomme på dens eksistens. Det sker, efter politiet har modtaget klager omkring kvinder i mini-nederdele - vel og mærke klager fra mænd. En letpåklædt kvinde risikerer en bødestraf på cirka 50 kr. eller op til seks måneders fængsel, hvis bøden ikke bliver betalt. I sidste måned gennemførte en gruppe kvinder iført miniskørter en demonstration mod voldtægter, som efter sigende blev standset af politiet. Det sydafrikanske land indførte også i 2000 en lov om, at skolepiger fra 10 år og opefter skulle bære nederdele, som gik under knæene i et forsøg på at stoppe udbredelsen af AIDS. Swaziland har en befolkning på mere end 1,2 millioner, og landet har samtidig en af verdens højeste forekomster af HIV og AIDS.",
        "metadata": {
            "source": "https://www.berlingske.dk/internationalt/swaziland-blaeser-til-kamp-mod-mini-skirtet",
            "image_url": "https://berlingske.bmcdn.dk/media/cache/resolve/image_x_large/image/58/584257/5946837-miniskirt.jpg",
            "publication_time": "Mandag d. 24. december 2012, kl. 17.59",
            "author": "Nynne Hein Møller",
            "related_links": [],
            "attachments": []
        }
    }
}