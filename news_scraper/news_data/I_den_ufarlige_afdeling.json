{
    "version": "1.0",
    "document": {
        "id": 20023,
        "title": "I den ufarlige afdeling",
        "content": "Jazz behøver på ingen måde at være en farlig størrelse. Men det er heller ikke en ubetinget fordel, når den bliver helt ufarlig, som når den bliver præsenteret af prominente amerikanske musikere i en stor og nydelig koncertsal. Her kan man ofte savne noget intensitet, noget nærvær og nogle overraskelser. Dette savn lurede da også mandag aften i DRs store koncertsal, uden at der af den grund var tale om en ringe koncert. Her var da sympatiske musikere, som kunne deres kram, og som kunne levere deres vare. Den 73-årige pianist Bob James og den 68-årige altsaxofonist David Sanborn havde deres nyeste CD »Quartette Humaine« i bagagen og på programmet, og hvis det ikke var fordi, man vidste – og undervejs også fik at vide – at dette album er en hyldest til de hedengange ikoner, pianisten Dave Brubeck og altsaxofonisten Paul Desmond, ja, så ville man næppe opdage det. Ikke meget fra den berømte Brubeck-kvartet Der var kort sagt ikke hentet repertoire fra den berømte Brubeck-kvartet, og der blev primært spillet egne værker. Nydelige, om end Bob James i sine improvisatoriske udfoldelser alt for ofte virkede hæmmet af sine noder. Det blev således David Sanborn, der med en ægte her-og-nu-kreativitet trak læsset. Og skal man lige trække en parallel til de ovennævnte ikoner, så er David Sanborn – i lighed med Paul Desmond – en altsaxofonist, der kan identificeres på få toner. For David Sanborns vedkommende handler det om en organisk, syngende klang, og dertil et tonesprog, som ikke mindst i balladerne er af en forunderlig fabulerende beskaffenhed. Bassisten Scott Colley og trommeslageren Steve Gadd udgjorde et glimrende fundament, ja, sidstnævnte, der har medvirket på tusindvis af plader, formåede nok engang – med sin diskrete fremtoning – at levere en strøm af små rytmiske mirakler. Ikke overraskende blev der spillet en del funky musik, men glædeligt var det også at høre et værk fra den gamle amerikanske sangbog, nemlig »My Old Flame«, og opleve hvordan en rigtig melodi kan stimulere kreativiteten, ja, måske ligefrem blive farlig. Hvad: Bob James & David Sanborn Hvor: Koncertsalen, DR Koncerthuset, mandag ",
        "metadata": {
            "source": "https://www.berlingske.dk/musikanmeldelser/i-den-ufarlige-afdeling",
            "image_url": "https://berlingske.bmcdn.dk/media/cache/resolve/image_x_large/image/91/919094/6961642-sanborn-jamesjpg.jpeg",
            "publication_time": "Tirsdag d. 12. november 2013, kl. 13.23",
            "author": "Kjeld Frandsen",
            "related_links": [],
            "attachments": []
        }
    }
}