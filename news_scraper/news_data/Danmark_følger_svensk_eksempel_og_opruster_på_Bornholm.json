{
    "version": "1.0",
    "document": {
        "id": 22424,
        "title": "Danmark følger svensk eksempel og opruster på Bornholm",
        "content": "For de fleste danskere, som ikke lige bor der, er Bornholm ferieminder, Krølle Bølle-is og rundkirker. Men for militærstrategerne er solskinsøen en værre hovedpine. For skulle Rusland sætte sig på den, er søvejen ind i Østersøen blokeret. Erobrer Rusland dertil den svenske ø Gotland, er den eneste måde, man kan komme Baltikum til undsætning på, at køre landtropper gennem en smal og udsat korridor mellem Kaliningrad og Hviderusland. Eller sagt på en anden måde: Uden NATO-kontrol med Bornholm og Gotland er Baltikum sandsynligvis tabt nærved uden kamp. Men som det er nu, har Danmark meget lidt militær til stede på Bornholm, som kan sikre, at den forbliver på danske hænder, hvis det først går galt. Almegårds Kaserne på klippeøen huser få hundrede soldater i to lette opklaringseskadroner – spejderenheder – som trods deres placering i Østersøen hører til Gardehusarerne i Slagelse. De er dygtige og har været udsendt til både Irak, Afghanistan og Mali. Men de er også del af 1. Brigade, og går brigaden i krig, skal de med. Så er bornholmerne alene hjemme, hvis man ser bort fra værnepligtige og hjemmeværnsfolk. Og det er ikke just afskrækkende for et i stigende grad aggressivt Rusland – og giver i øvrigt logistisk bøvl, når spejderenhederne igen og igen skal tage færgen for at tage på øvelser. Det er den situation, som regeringen nu vil gøre noget ved på baggrund af Forsvarets militære anbefalinger. Svenskerne er for længst i gang. De udbygger militærinfrastruktur, gennemfører øvelser og placerer pansrede køretøjer og permanente styrker på øen Gotland, som også har en strategisk placering i Østersøen 90 kilometer fra det svenske fastland. Og nu skal bornholmerne altså også vænne sig til en større militær tilstedeværelse, hvis det står til regeringen. Et F-16-fly under en pavillon i Rønne Lufthavn.Fold sammenLæs mereFoto: Hjemmeværnet. Her har man i forvejen haft udstationeret F-16-fly. Det er også besluttet at genindføre kystmissilbatterier, som kan sænke russiske skibe – mindst ét forventes placeret på klippeøen. Som meget andet i den nuværende sikkerhedssituation er det fuld cirkel til Den Kolde Krig. Dengang havde Bornholm nemlig sin egen minihær, Bornholms Værn, som havde alt, hvad der skulle til for at kunne skubbe russerne tilbage i havet, hvis de skulle gå i land. Værnet havde sågar sit eget artilleri og små kampvogne at kæmpe med, så det kunne holde en invasion stangen indtil der kom forstærkninger. Så blev Sovjetunionen opløst, og i år 2000 skete det samme for Bornholms Værn. Et eller andet skulle klippeøen dog have ud af Forsvaret, og det blev så opklaringseskadroner. Men nu lægges der altså op til at rulle den lidt underlige konstruktion tilbage. For planen er, at opklaringseskadronerne deles op og flyttes. I stedet skal øen igen have sin egen lille hær, som altid står klar til forsvare den, og som kan forstærkes med yderligere kapaciteter, hvis sikkerhedssituationen kræver det – også selvom 1. Brigade er draget i krig. Godt nok genopstår Bornholms Værn ikke i sin daværende form. I stedet vil Forsvaret opbygge en ny minihær ved navn Bornholms Regiment, som vil kunne noget af det samme.  Formålet er at kunne kæmpe, indtil der kommer forstærkninger – præcis hvilke våben og køretøjer den får til rådighed, står endnu ikke klart. Det er også uklart, hvor stor den bliver, men det bliver flere end der er på Bornholm i dag, og færre end de op til 900 soldater, som nogle medier skrev i løbet af onsdag. Nogle af de nuværende soldater på Bornholm bor andre steder i landet, og vil sandsynligvis flytte med deres enhed. Andre har slået rødder og skal omskoles i nye funktioner. Tilsvarende skal der sandsynligvis udstationeres nye soldater på Bornholm. Og så vil værnepligtige komme til at spille en stor rolle i bemandingen af det nye regiment på solskinsøen. Der er næppe nogen, der tror, at det er lige op over, at Rusland forsøger at tage Bornholm. Men en grundlæggende militær logik er at opruste, netop så man slipper for at kæmpe – såkaldt afskrækkelse. Derfor mener de forsvarsfolk, Berlingske har talt med om sagen, at det er et rigtig fornuftigt træk at blive klar til det værste på solskinsøen. Det så vi allerede de første ansatser til, da USA få måneder efter Ruslands angreb på Ukraine fløj et HIMARS-batteri til Bornholm med et C-17-transportfly, simulerede en affyring, og hurtigt fløj væk igen. En amerikansk C-17 indsætter et HIMARS-batteri i Rønne lufthavn på Bornholm i maj 2022.Fold sammenLæs mereFoto: Anders V. Fridberg / Forsvaret. Siden er trusselsvurderingen fra blandt andet Forsvarets Efterretningstjeneste kun blevet dunklere og dunklere – men nu er det ikke længere sikkert, at USA kommer til undsætning. Derfor er kilderne enige om, at et regiment til Bornholm til erstatning for opklaringseskadronerne er rettidig omhu, også selvom det kan tage et par år, før det står klart »Det er dyrt, det er besværligt, det kan blive svært at rekruttere, og det kan give en masse ballade og larm på Bornholm, som er blevet vant til, at der ikke er så mange soldater. Men det giver megagod mening militært – det er det eneste rigtige at gøre,« siger en af dem. Der går ofte politisk fnidder og sognerådspolitik i kaserneomlægninger i Danmark – og i den nye hærplan skal der placeres samlet op til 5.000 flere soldater rundt om i landet, heraf mange i Nordjylland og omkring hovedstaden. Denne gang har forsvarspolitikerne dog ifølge Berlingskes kilder besluttet at bakke op. Om borgfreden lykkes i praksis, vil den kommende tid vise.",
        "metadata": {
            "source": "https://www.berlingske.dk/indland/danmark-foelger-svensk-eksempel-og-opruster-paa-bornholm",
            "image_url": "https://berlingske.bmcdn.dk/media/cache/resolve/image_x_large/image/191/1914385/24937150-i-fremtiden-skal-almegrd-kaserne-p-bornholm-huse.jpg",
            "publication_time": "Onsdag d. 23. april 2025, kl. 18.59",
            "author": "Andreas Lindqvist",
            "related_links": [],
            "attachments": []
        }
    }
}