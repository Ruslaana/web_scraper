{
    "version": "1.0",
    "document": {
        "id": 19819,
        "title": "Vildfaren konservativ",
        "content": "Samfundsansvar En fis i en hornlygte« fra 20. oktober overhørig. Eller det kunne jeg været kommet til, for jeg var på vej til Bruxelles for at arbejde med en af verdens største virksomheder, der er japansk, deltage i en arbejdsgruppe for den europæiske moderorganisation af advokatsamfund, og orientere mig om, hvor langt henholdsvis EU-Kommissionen, Parlamentet og Europarådet er kommet: alle på området CSR. Det er nok her, filmen knækker for den vildfarne konservative, når Harder fra sin Milton Friedman'ske position angriber det mest visionære projekt, som hendes Christiansborg-kolleger har lanceret igennem de seneste 10 år: den nationale handlingsplan for virksomhedens samfundsansvar anno 2008. Harder mangler simpelthen overblikket over den internationale virkelighed. CSR kom sent til Danmark i den form, som den nye vision fra 2008 har adopteret: en international tilgang til CSR. Til gengæld har planen med meget enkle virkemidler, og på meget kort tid, formået at sætte Danmark positivt på den internationale dagsorden. Det er ikke, fordi Center for Samfundsansvar laver et CSR- eller et klima-kompas; eller fordi vi laver rapporter om små- og mellemstore virksomheder; det er fordi, vi laver lovgivning, der effektivt understøtter en udvikling, hvor danske virksomheder og dansk erhvervsliv bliver førende på CSR. Harder overser også, at det rent faktisk er frivilligt. Den enkelte virksomhed kan blot skrive, at den ikke arbejder med CSR. Skriver den, at den arbejder med CSR, kan virksomheden faktisk også træffe et valg: Den kan melde sig ind i FNs Global Compact og dér levere en 'lempeligere' rapportering, eller den kan leve op til årsregnskabslovens krav om at rapportere på politikker, systemer til at implementere og opnåede samt forventede resultater. Den interessante er, at de fleste af erhvervslivets ledere mener, at en sådan rammelovgivning er en god idé. Og målt på reaktionerne, lige fra FN over Verdensbanken til EU, er det også sådan, man ser det udefra. Lad nu virksomhederne dygtiggøre sig på verdens hastigst voksende ledelsesdisciplin nogensinde og demonstrere deres høje niveau på en måde, der kan sammenlignes internationalt, i stedet for at gå i neoliberalt selvsving. CSR er blevet en international konkurrenceparameter; måske undtagen på Frederiksberg.",
        "metadata": {
            "source": "https://www.berlingske.dk/kommentatorer/vildfaren-konservativ",
            "image_url": "https://berlingske.bmcdn.dk/media/cache/resolve/image_x_large/image/82/822298/3218979-sune-skadegaard-thorsen-direktr-for-global-csr.jpg",
            "publication_time": "Mandag d. 25. oktober 2010, kl. 22.30",
            "author": null,
            "related_links": [],
            "attachments": []
        }
    }
}