{
    "version": "1.0",
    "document": {
        "id": 21513,
        "title": "Forfattere, forskere og tidligere politikere i fælles opråb: Privat public service bør sikres nu",
        "content": "Den 1. december har tv-stationen dk4 eksisteret i 30 år som privat tv-kanal og leverandør af public service til hele landet – uden en krone i offentlig støtte. Men hvis dk4 fortsat skal levere kernen af dansk public service-indhold de næste 30 år, så har stationen brug for støtte – nu og i fremtiden. Den konkrete årsag er, at landets tv-distributører har sat den månedlige betaling til dk4 så drastisk ned, at stationens eksistens er truet, hvis ikke der kan skaffes supplerende indtægter fra staten. Det kunne for eksempel være støtte fra en moderniseret mediestøtteordning, der inden for de eksisterende økonomiske rammer kunne finde plads til en pulje til private tv-stationer og billedbårne medier, som producerer og sender public service-indhold til hele landet. Ikke projektstøtte til dyre fiktions- og dokumentarprojekter som iPublic Service Puljen, men støtte til mediet som i mediestøtteordningen. Det helt særlige ved dk4 er nemlig og har altid været, at stationen producerer og sender en del af det centrale public service-indhold, der ikke tilbydes af hverken DR eller TV 2 og slet ikke af de kommercielle kanaler, der alle fokuserer på høje seertal. Fordi dk4 gennem alle årene har sendt dette ikkeseertalsfikserede public service-indhold, har stationen altid modtaget anerkendelse, opbakning samt ros og ris fra seere over hele landet og også fra politikere, kulturliv, erhvervsliv, interesseorganisationer, forskningsverdenen og videnskab og mange flere. Derfor er det også en udbredt opfattelse, at dk4 – landets eneste private, danskejede tv-kanal – udfylder et hul i mediebilledet, hvad angår kernen af public service, og dermed leverer et nødvendigt supplement til de statsejede public service-stationer. På denne baggrund – og som interesserede seere af dk4, deltagere i dk4s programmer, værter på dk4 og borgere, der hylder og støtter public service-indhold også fra private producenter – anbefaler vi kulturministeren, medieordførerne og resten af Folketinget at udvise rettidig omhu og sikre, at dk4 fortsat kan levere privat public service ved at kunne ansøge om og modtage supplerende støtte fra statslige puljer eller forordninger, som det er tilfældet for andre udsatte, såvel som velkonsoliderede, danske medier. Det kunne for eksempel være ved en progressiv modernisering af medieaftalen, der kunne give plads til en pulje til private tv-stationer og billedbårne medier, der producerer og sender uundværligt public service-indhold. Mette Bock er tidligere kulturminister, Bertel Haarder er tidligere kulturminister, Per Stig Møller er tidligere kulturminister, Mogens Lykketoft er tidligere udenrigsminister, Vincent F. Hendricks er professor, Anja C. Andersen er professor, Kathrine Lilleør er præst, Siegfried Matlok er tidligere chefredaktør og kommentator, Morten Hesseldahl er forfatter og tidligere forlagsdirektør, Marianne Christiansen er biskop, Christian Have er kultur- og medierådgiver, Bo Tao Michaëlis er kritiker, Thomas Bay er teaterdirektør, Preben Wilhjelm er tidligere MF, Per Øhrgaard er professor, Anne-Marie Mai er professor, Liselott Blixt er tidligere MF og viceborgmester, Jørgen Leth er filminstruktør, Stig Dalager er forfatter, Kaare R. Schou er journalist, Bent Dalager er partner og nordisk chef for ny teknologi, Michael Ehrenreich er tidligere hofmarskal, Tom Høyem er tidligere Grønlandsminister, Charlotte Flindt Pedersen er direktør for Det Udenrigspolitiske Selskab, Christiane Vejlø er fremtidsanalytiker, og Peter Aalbæk Jensen er filmproducent ",
        "metadata": {
            "source": "https://www.berlingske.dk/kommentarer/forfattere-forskere-og-tidligere-politikere-i-faelles-opraab-privat",
            "image_url": "https://berlingske.bmcdn.dk/media/cache/resolve/image_x_large/image/183/1839140/24798471-stig-hasner-dk4.jpg",
            "publication_time": "Tirsdag d. 24. september 2024, kl. 14.26",
            "author": null,
            "related_links": [],
            "attachments": []
        }
    }
}