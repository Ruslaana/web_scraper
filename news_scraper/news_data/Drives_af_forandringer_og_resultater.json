{
    "version": "1.0",
    "document": {
        "id": 19804,
        "title": "Drives af forandringer og resultater",
        "content": "Lidt uretfærdigt er det nok fra en ultrakort karriere i Carlsbergs topledelse at flest vil kende Nils Østbirk, der nu fylder 50 år. Men det er i langt højere grad en ganske imponerende, international karriere i bl.a. mærkevaregiganterne Philip Morris og L’Oreal, der karakteriserer hans karriere og har ført ham til et job i dag som adm. direktør i det privatejede investeringsselskab Genua A/S. Her har han siden afskeden med Carlsberg i 2009 levet stille og levet godt, som man siger. Genua er stiftet af plastproducenten Flemming Grunnet i 1977 for at sprede formuen fra Inter Primo på andre aktiviteter. Østbirk kom til da Flemming Grunnets datter Mette skulle overtage familiefirmaet i et generationsskifte. Her blev den erfarne danske direktør i 2010 hyret for at professionalisere koncernen og trimme den midt i en turbulent og finanskriseramt omstillingsperiode. »I dag driver jeg Genua, som er en investeringsvirksomhed, hvor jeg prøver at kombinere nogle af de mange ting, jeg har samlet op i min tid i udlandet. Det er lidt af en turnaround-historie,« siger Nils Østbirk. Han har indgået et kontraktligt partnerskab med ejeren Mette Grunnet, så han også selv får del i gevinsten ved at forbedre resultaterne i Genua, hvor der alt i alt er aktiviteter som skaber en årlig omsætning omkring 1 mia. kr. Genua indeholder 11 porteføljeselskaber og syv associerede virksomheder. »Vi er gået fra en mere passiv til en superaktiv ejerfilosofi i min tid i virksomheden. Vi arbejder meget med at få nogle best practice-værktøjer ind i vores virksomheder,« siger Østbirk selv. Nils Østbirk sad i forskellige ledende stillinger i kosmetikkæmpen L’Oreal fra 2000-2009. Her byggede han bl.a. den franske virksomhed op i Polen. Før L’Oreal sad han en årrække som landechef i Vietnam for Philip Morris, der er selskabet bag et verdens største cigaretmærker Marlboro. Før det var Nils Østbirk i danske ØK i bl.a. Cambodia og Taiwan. Det var denne lange karriere i udlandet, der i 2009 tiltrak opmærksomhed fra Carlsberg, som hentede Østbirk hjem som chef for bryggeriets vesteuropæiske forretning. Men det holdt kun i fem måneder. Nils Østbirk har ikke lyst til at tale ret meget om Carlsberg. »I Carlsberg var jeg kun i fem måneder, og jeg kan bare sige, at det er påfaldende så meget de har gjort ud af, hvor meget jeg må sige til pressen om dem. Mere vil jeg ikke udtale mig om det,« siger han. Han trives i Danmark og savner ikke det store udland, hvor langt størstedelen af hans karriere ellers har fundet sted. »Jeg har arbejdet i firmaer med en performancekultur, der er lysår forud for det man ser andre steder. L’Oreal er ikke et sted, man kommer sovende til resultaterne, skulle jeg hilse og sige. Jeg er meget glad for mit job i Danmark og kan godt se mig selv lave det i mange år endnu, det passer mig fint, at der er lidt mindre rejseaktivitet end jeg havde tidligere i min karriere,« siger Østbrik og fortsætter: »Vi laver forretningsudvikling og det gør vi på en god og ordentlig måde og tjener penge på det, og jeg har aldrig nydt mit arbejdsliv så meget, som jeg gør nu,« siger han. Nils Østbirk fejrer fødselsdagen i Sydfrankrig, hvor han i øjeblikket er på ferie. Til daglig bor han i Skodsborg. Han har en kæreste samt en datter fra et tidligere ægteskab.",
        "metadata": {
            "source": "https://www.berlingske.dk/navne/drives-af-forandringer-og-resultater",
            "image_url": "https://berlingske.bmcdn.dk/media/cache/resolve/image_x_large/image/82/821266/7549683-05navnils-oestbirkjpg.jpeg",
            "publication_time": "Onsdag d. 06. august 2014, kl. 09.00",
            "author": "Jesper Kongskov",
            "related_links": [],
            "attachments": []
        }
    }
}