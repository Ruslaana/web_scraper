{
    "version": "1.0",
    "document": {
        "id": 7247,
        "title": "Sjakalen får sin tredje livstidsdom for angreb i 1974",
        "content": "Sjakalen Carlos, som engang var en af verdens mest eftersøgte mænd, blev tirsdag idømt en straf på livsvarigt fængsel for et angreb i 1974 på en forretning i Paris, skriver nyhedsbureauet Reuters. Det er tredje gang Carlos dømmes til livsvarigt fængsel. To mennesker blev dræbt ved angrebet, der skete den 15. september i 1974. 34 mennesker blev såret ved angrebet.  Den 67-årige Ramirez har nægtet, at han var involveret i angrebet. I 1970'erne og 1980'erne var den militante marxist for nogle et symbol på den kolde krigs antiimperialisme, mens han for andre var samfundets fjende nummer et. Sjakalen afsoner i forvejen livstidsdomme i et fransk fængsel for drab på i alt 83 mennesker.  Han er ikke tidligere blevet dømt for angrebet i 1974 mod et apotek. Den venezuelanske Carlos, hvis fødenavn er Ilich Ramírez Sánchez, blev i juni 2013 idømt livsvarigt fængsel for en stribe bombeattentater i Frankrig for over 30 år siden. Sjakalen har i interviews fortalt, at han stod bag eller var involveret i en lang række andre angreb, hvori flere hundrede mennesker blev dræbt. Efter flere år på flugt blev han i 1994 anholdt i Sudan og udleveret til Frankrig. I 1997 blev Carlos idømt livsvarigt fængsel for drab i Paris i 1975 på de to politifolk og et tidligere medlem af PFLP, der var begyndt at samarbejde med politiet. ",
        "metadata": {
            "source": "https://www.berlingske.dk/internationalt/sjakalen-faar-sin-tredje-livstidsdom-for-angreb-i-1974",
            "image_url": "https://berlingske.bmcdn.dk/media/cache/resolve/image_x_large/image/12/121053/16774518-files-france-venezuela-justice-trial-carlos.jpg",
            "publication_time": "Tirsdag d. 28. marts 2017, kl. 15.07",
            "author": null,
            "related_links": [],
            "attachments": []
        }
    }
}