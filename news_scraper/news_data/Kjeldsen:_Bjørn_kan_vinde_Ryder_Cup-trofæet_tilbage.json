{
    "version": "1.0",
    "document": {
        "id": 6321,
        "title": "Kjeldsen: Bjørn kan vinde Ryder Cup-trofæet tilbage",
        "content": "København. Med Thomas Bjørn i spidsen kan Europa tilbageerobre Ryder Cup-trofæet, som blev tabt til USA i seneste udgave af den prestigefyldte golfdyst. Det mener Thomas Bjørns danske landsmand Søren Kjeldsen efter tirsdagens offentliggørelse af Bjørn som kaptajn for det europæiske hold. - Jeg tror, han bliver en rigtig god kaptajn, siger Kjeldsen. - Han vil vinde det trofæ tilbage. Han er vinder med stort V. Han er også god til at kommunikere og ikke bange for at tale om ting, der gør ondt. Thomas Bjørn har fire gange fungeret som vicekaptajn i Ryder Cup, men nu har han altså taget skridtet op som den øverste ansvarlige for europæisk triumf i 2018. - Jeg er helt vildt glad på Thomas' vegne. Jeg ved, det er noget, han har haft på ønskelisten og har lagt meget arbejde i det. - Det er vildt fortjent. Han har haft en fantastisk karriere og gjort meget godt for European Tour, siger Søren Kjeldsen. Kjeldsen selv har markeret sig stærkt på den internationale golfscene, senest med sejren i World Cup of Golf sammen med Thorbjørn Olesen. Succesen vækker håb om, at han kan komme i betragtning, når Thomas Bjørn skal udtage sit Ryder Cup-mandskab. - Han vil vælge de 12, som kan vinde trofæet tilbage. Valget af ham ændrer ikke mine muligheder. Nu har han fået sit ønske opfyldt. Nu er det op til mig at levere for at få opfyldt mit. - Det vil være ekstra fantastisk for mig at få Ryder Cup debut under en dansk kaptajn, siger Søren Kjeldsen. Næste udgave af Ryder Cup spilles i Frankrig 28.-30 september 2018. /ritzau/",
        "metadata": {
            "source": "https://www.berlingske.dk/sport/kjeldsen-bjoern-kan-vinde-ryder-cup-trofaeet-tilbage",
            "image_url": "https://berlingske.bmcdn.dk/media/cache/resolve/image_x_large/image/4/41644/15686807-sren-kjeldsen---2016120617194.jpeg",
            "publication_time": "Tirsdag d. 06. december 2016, kl. 17.24",
            "author": null,
            "related_links": [],
            "attachments": []
        }
    }
}