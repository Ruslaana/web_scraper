{
    "version": "1.0",
    "document": {
        "id": 21048,
        "title": "For 39 år siden startede han en af Danmarks store it-succeser – nu lander den store hæderspris",
        "content": "De var to, da de startede for 39 år siden. Det er ikke alene en menneskealder siden i en it-verden, hvor tingene går endog meget stærkt, og hvor virksomheder forsvinder, lige så hurtigt som de kommer til. Men aarhusvirksomheden Systematic er her stadig og har i dag 1.200 ansatte samt 13 kontorer rundt om i verden. Og for bordenden – om end det nu er ved bestyrelses- og ikke direktørbordet – sidder stadigMichael Holm. Og han modtager nu den danske it-verdens allerstørste pris for sin livslange indsats for en af Danmarks ældste og største it-virksomheder. Den i dag 66-årige bestyrelsesformand, som blev uddannet datalog tilbage i 1977, etablerede sammen med Allan Schytt i 1985 Systematic Software Engineering for at udvikle missionskritisk software og systemer, og allerede året efter var den første kontrakt på et kommando-, kontrol- og informationssystem til det danske søværn i hus. Siden er det gået slag i slag – trods it-bobler og finanskriser –, og torsdag aften modtog Michael Holm IT-Prisen 2024 for at have en »unik kombination af dyb teknologiforståelse og solid sans for forretning«, som har skabt en af Danmarks succesrigeste it-virksomheder. Prisen gives af den danske it-branche til en eller flere personer, der »på særligt fremragende vis« står bag nytænkning eller nyskabelser. Overrækkelsen sker i forbindelse med brancheorganisationen IT-Branchens årsmøde, og med æren følger en lille 3D-printet skulptur samt et stort hædersbevis med medfølgende og endnu større skulderklap fra kollegaer og konkurrenter. Blandt de tidligere modtagereer EUs danske konkurrencekommissær, Margrethe Vestager, David Helgason fra spilsuccesen Unity Technologies, Mette Lykke fra løbeappen Endomondo, de tre stiftere af den succesrige danske it-virksomhed Zendesk (Morten Primdahl, Mikkel Svane og Alexander Aghassipour), den frivillige klub Coding Pirates, der lærer 7-17-årige at programmere og dermed stå bedre rustet til fremtiden, samt en anden af Danmarks store programmører, Anders Hejlsberg fra Microsoft, som står bag hele tre programmeringssprog – først Turbo-Pascal, siden Delphi og senest C# (udtalt »C sharp«). Det er 34. gang, at IT-Prisen uddeles. Michael Holm overlod i 2023 roret i sin virksomhed til Nikolaj Bramsen, men er fortsat som bestyrelsesformand. »Tonen er direkte og stilen ærlig, men humoren er lun. Og har man først vundet Michaels tillid, har man en allieret for livet. Michaels tilgang til ledelse og forretning har i dag efterladt dybe spor i virksomhedens kultur og bidraget til dens imponerende bedrifter,« sagde Natasha Friis Saxberg, administrerende direktør i IT-Branchen, ved prisoverrækkelsen. Systematic er i dag blandt de største leverandører af software til sundheds- og forsvarssektoren både i Danmark og udlandet. Virksomheden står blandt andet bag det elektroniske patientjournalsystem Columna CIS, som alle hospitaler i Vestdanmark anvender, samt for forsvarsløsningen SitaWare, der er solgt til flere end 50 lande og både anvendes i NATO og de såkaldte »Five Eyes« (Canada, USA, Storbritannien, Australien og New Zealand). Michael Holm har alle årene taget sig tid til at engagere sig i samfundsdebatten og lokalsamfundet gennem blandt andet et stort antal bestyrelsesposter og med ønsket om at ville skabe en positiv forandring i både erhvervslivet og lokalsamfundet. Han er gift med Pernille Salling og har fem børn. Familien bor i Risskov ved Aarhus. Medstifter Allan Schytt forlod Systematic i 1992. ",
        "metadata": {
            "source": "https://www.berlingske.dk/virksomheder/for-39-aar-siden-startede-han-en-af-danmarks-store-it-succeser-nu",
            "image_url": "https://berlingske.bmcdn.dk/media/cache/resolve/image_x_large_vertical/image/177/1776974/24664338-michael-holm-har-stadig-et-vsentligt-ord-at-sige.jpg",
            "publication_time": "Torsdag d. 21. marts 2024, kl. 19.10",
            "author": "Thomas Breinstrup",
            "related_links": [],
            "attachments": []
        }
    }
}