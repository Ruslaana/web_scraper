{
    "version": "1.0",
    "document": {
        "id": 12190,
        "title": "Skal du krydse Storebælt i julen? Her er de bedste – og de værste – tidspunkter",
        "content": "Med ganske få dage til jul er danskerne så småt begyndt at pakke bilen, så de kan sætte kursen mod barndomshjemmet eller svigerforældre. For mange betyder det en tur tværs over landet, og det vil skabe massiv trafik på vejene. På Storebæltsbroen ventes nogle af årets mest travle rejsedage. Hele 230.000 biler ventes således at køre over Storebælt fra den 22. til 27. december. Sund & Bælt – der driver forbindelserne over Storebælt og Øresund – har lavet en trafikprognose, som skal hjælpe trafikanter med bedst muligt at planlægge deres afrejse. Og forhåbentligt komme sikkert frem til jul. Se hvilke dage, du særligt skal være opmærksom på her. De mest travle dage henover julen bliver 22. og 23. december. Specielt i retningen mod Fyn og Jylland. I gennemsnit krydser cirka 36.000 køretøjer Storebæltsbroen om dagen, men fredag den 22. december forventes tallet at runde knap 40.000. Begge dage anbefaler Sund & Bælt, at man forsøger at undgå at krydse broen i vestlig retning mellem klokken 10 og 15, der er det travleste tidspunkt. »For at undgå den ekstra rejsetid over broen så planlæg turen udenom spidsperioderne og sæt ekstra tid af,« skriver de i en pressemeddelelse. Juletrafikprognose 23. december.Fold sammenLæs mereFoto: Storebælt og Øresund. I retning mod Sjælland vil der være mest travlt 26. og 27. december, hvor mere end 46.000 biler forventes at krydse bæltet om dagen. Flest biler vil krydse broen mellem klokken 10 og klokken 16, lyder det. Juletrafikprognose.Fold sammenLæs mereFoto: Storebælt og Øresund. Jens Kjær Nielsen, chef for betalingsanlægget, giver en række råd med på vejen. Blandt andet, at alle kunder bør huske at opdatere eller tjekke deres oplysninger påbrobizz.com. Ellers risikerer man, at bommen ikke går op. Hvis man ikke har en Bizz, kan man stadig nå at oprette en nummerpladeaftale og spare mindst 78 kroner på turen over Storebælt. »Størstedelen af vores kunder benytter i dag enten Bizz eller nummerplade i de grønne ekspresbaner, og det giver helt klart også den hurtigste tur gennem betalingsanlægget,« siger han og uddyber: »Men de mange ekstra juletrafikanter betyder, at man i de travle rejseperioder skal være indstillet på ekstra rejsetid over broen«. Juletrafikprognose 24. december.Fold sammenLæs mereFoto: Storebælt og Øresund. Også sne, is og frost er ubekendte faktorer, der kan have indflydelse på trafikken. Det er derfor en god idé at holde sig orienteret, inden man kører hjemmefra, lyder det. »Hvis der kommer sne, eller det bliver meget vådt på vejene i julen, kan det påvirke muligheden for at aflæse nummerplader i betalingsanlægget. Det er derfor helt afgørende, at den ikke er dækket af is eller snavs, hvis man benytter en nummerpladeaftale til betaling,« slutter Jens Kjær Nielsen. Derudover kan man kan holde sig opdateret om forholdene på broen via trafikmeldinger påStorebaelt.dk, på X og på Sund & Bælts profil.",
        "metadata": {
            "source": "https://www.berlingske.dk/indland/skal-du-krydse-storebaelt-i-julen-her-er-de-bedste-og-de-vaerste",
            "image_url": "https://berlingske.bmcdn.dk/media/cache/resolve/image_x_large/image/174/1747026/24598036-foto-emil-helmsritzau-scanpix.jpg",
            "publication_time": "Tirsdag d. 19. december 2023, kl. 12.44",
            "author": "Sidsel Lyhne Jensen",
            "related_links": [],
            "attachments": []
        }
    }
}