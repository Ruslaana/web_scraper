{
    "version": "1.0",
    "document": {
        "id": 7116,
        "title": "Jeg husker ikke at have læst et interview med en politiker, der ønsker staten så langt ind i danskernes hjem",
        "content": "Moderaterne mener åbenbart, at det er en politisk opgave at lovgive om, hvordan vi som borgere strikker vores familieliv sammen, og hvordan kvinder og mænd fordeler rollerne og de familiære pligter mellem sig i de enkelte hjem. Kvinder prioriterer nemlig familielivet for højt og karrieren for lidt, og de er en underskudsforretning for samfundet og statskassen, må det forstås. Det er på tide at få mændene ind i hjemmene, så kvinderne kan arbejde mere og bidrage på lige fod med mænd, lyder det fra partiets politiske ordfører, Monika Rubin, iJyllands-Posten. Meget har jeg hørt i denne debat, men jeg husker ikke tidligere at have læst et interview med en politiker, der ønsker staten så langt ind i danskernes hjem, parforhold og familieliv. Samtidig underkender Monika Rubin også fuldstændig andre kvinders (og mænds) valg i livet. For som hun siger om det faktum, at flere kvinder end mænd vælger at prioritere familielivet over karrieren: »Det er ikke nogens skyld. Det er noget strukturelt, noget kulturelt og historisk bestemt.« Kunne det tænkes, at det er bevidste valg, som disse kvinder har reflekteret over og aktivt truffet, fordi de har vurderet, at familien er en vigtigere prioritet for dem end deres arbejdsliv, eller fordi det er, hvad der passer bedst for netop dem og deres familie? Gennem hele interviewet insisterer Monika Rubin på at tale om disse kvinder med en retorik, der portrætterer dem som passive væsner, der blot lader sig fårehyrde afsted af samfundet og normer uden fri vilje og uden evne til at reflektere over eller træffe selvstændige valg for egen uddannelse, familieliv og karriere. De er det svage køn, og det er synd for dem, at de ikke træffer samme valg som den gennemsnitlige mand, må man forstå. Derfor mener Monika Rubin, at det er en politisk opgave at sikre, at »opgaver som planlægning, rengøring og madlavning i højere grad bør fordeles mere ligeligt«. Og til spørgsmålet om, hvordan hun som politiker vil få mænd til at tage mere ansvar på hjemmefronten, lyder svaret: »Man kan jo lave love.« Bare at give det en strøtanke afslører et ønske om en ekstrem grad af politisk detailstyring af familiers privatliv. Øremærket barsel nævnes som et succeseksempel – hvilket på ingen måde gør det bedre. Det er ganske enkelt rystende, at jeg har kolleger, som ingen grænser har for, hvor langt de tillader sig at gribe ind i familiernes intimsfære. Vi har i dette land frihed til at træffe de valg i livet, vi ønsker, og prioritere vores tid, som vi mener er bedst – det gælder også for kvinder. Er du et voksent og myndigt menneske, er du den bedst kvalificerede til at træffe dine egne livsvalg. Hvad vil du uddanne dig til? Vil du have børn? Tager du barnets første sygedag, fordi dit arbejde er mere fleksibelt, og det gør det lettere i forhold din ægtefælles arbejdsplads? Vil du dyrke din karriere og gå efter at få en lederstilling? Eller vil du hellere flytte på landet og bo billigere, så du kan arbejde deltid og have mere tid til at dyrke andre interesser i fritiden? Er du indstillet på at få mindre i løn og pension, hvis du vælger det? Tager du opvasken efter aftensmaden, eller gør din partner? Hvem henter fra vuggestuen? Mit bud er, at de fleste af os generelt er tilfredse med de valg, vi har truffet i vores liv, og at vi ikke har ondt af os selv eller måler vores livskvalitet i, hvad gennemsnitskønnet gør. Som kvinde er formålet i livet ikke at sikre, at man har været lige så indbringende for den offentlige sektor som den gennemsnitlige mand. Og det er ikke et ligestillingsproblem, hvis en kvinde frivilligt træffer et andet valg om sin tid, sin familie eller sit arbejde, end den gennemsnitlige mand ville have truffet. Og er vi ikke tilfredse? Så er det ikke politikernes ansvar at ændre, men i stedet må vi selv tage styring over vores liv – det kan vi godt! Uanset om vi ønsker at følge normerne eller ej. Kvinder har lige så vel som mænd et frit valg – og politikerne skal ikke blande sig i, hvilke valg de træffer. Det er vi heldigvis mange, som er enige om. Jeg kan for eksempel forstå, at jeg deler den holdning med Monika Rubins kollega i Moderaterne og kulturminister, Jakob Engel-Schmidt, der på et spørgsmål fraEkstra Bladetom sin prioritering i forhold til børnepasning svarer: »Hvordan vi planlægger hjemme hos os, finder vi bedre ud af end Ekstra Bladet«. Jeg kunne ikke være mere enig. Man kan håbe, at Jakob Engel-Schmidt lykkes med at forklare det budskab til Monika Rubin. Sólbjørg Jakobsen er politisk ordfører og ligestillingsordfører for Liberal Alliance ",
        "metadata": {
            "source": "https://www.berlingske.dk/kommentarer/jeg-husker-ikke-at-have-laest-et-interview-med-en-politiker-der",
            "image_url": "https://berlingske.bmcdn.dk/media/cache/resolve/image_x_large_vertical/image/190/1904251/24918499-det-er-ganske-enkelt-rystende-at-jeg-har-kollege.jpg",
            "publication_time": "Fredag d. 28. marts 2025, kl. 17.06",
            "author": null,
            "related_links": [],
            "attachments": []
        }
    }
}