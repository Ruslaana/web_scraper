{
    "version": "1.0",
    "document": {
        "id": 9275,
        "title": "Højbjerg misser Færøerne-kamp: Hjulmand indkalder Lindstrøm",
        "content": "Tottenham-spilleren Pierre-Emile Højbjerg er skadet og misser Danmarks VM-kvalifikationskamp mod Færøerne fredag. Derfor har landstræner Kasper Hjulmand indkaldt Eintracht Frankfurt-spilleren Jesper Lindstrøm til landsholdstruppen. Det oplyser Dansk Boldspil-Union (DBU) på Twitter. Man håber imidlertid på, at Pierre-Emile Højbjerg bliver klar til kampen mod Skotland i næste uge. Pierre-Emile Højbjerg var involveret i en voldsom duel, da Tottenham i weekenden mødte Everton på udebane. Mason Holgate kom buldrende ind i danskeren, som blev liggende i græsset i smerter. Everton-spilleren fik direkte rødt kort. Om det er den situation, der har forårsaget Pierre-Emile Højbjergs afbud til fredagens kamp, melder historien dog intet om. 21-årige Jesper Lindstrøm fik debut på landsholdet i november sidste år og har siden fået en enkelt landskamp på cv'et. Den tidligere Brøndby-spiller gør det i øjeblikket hæderligt i Eintracht Frankfurt, som købte den unge offensivspiller i sommer. I sidste uge diskede han op med en assist, da Frankfurt slog Olympiakos med 2-1 i Europa League, og i weekenden var han i startopstillingen mod Greuther Fürth i Bundesligaen. /ritzau/",
        "metadata": {
            "source": "https://www.berlingske.dk/sport/hoejbjerg-misser-faeroeerne-kamp-hjulmand-indkalder-lindstroem",
            "image_url": "https://berlingske.bmcdn.dk/media/cache/resolve/image_x_large/image/148/1483682/23918801-.jpg",
            "publication_time": "Tirsdag d. 09. november 2021, kl. 09.36",
            "author": null,
            "related_links": [],
            "attachments": []
        }
    }
}