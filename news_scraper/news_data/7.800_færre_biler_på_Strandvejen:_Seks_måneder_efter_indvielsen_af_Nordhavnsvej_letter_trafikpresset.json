{
    "version": "1.0",
    "document": {
        "id": 3634,
        "title": "7.800 færre biler på Strandvejen: Seks måneder efter indvielsen af Nordhavnsvej letter trafikpresset",
        "content": "Der er blevet længere mellem biler, tung trafik og trafikpropper på Strandboulevarden, Strandvejen og Tuborgvej i København efterindvielsen af den nye Nordhavnsveji december sidste år. Det viser en ny trafikoptælling foretaget af Teknik- og Miljøforvaltningen i Københavns Kommune i forsommeren. Samtidig kommer bilister hurtigere frem, end tilfældet var, inden den 1.950 meter lange vejbane blev taget i brug for seks måneder siden, viser tilsvarende nye rejsetidsmålinger. Således tog det tidligere et køretøj ti minutter og 16 sekunder at køre fra Tuborgvej til Jagtvej. I dag tager det seks minutter og 58 sekunder. Dermed er forventningerne til Nordhavnsvejs betydning for trafikpresset på Østerbro indfriet, da flere bilister nu ledes væk fra beboelsesgaderne i bydelen og direkte ud på Helsingørmotorvejen: »Det er en fordel for alle – både for bilisterne, som kommer hurtigere frem, men i høj grad også for de bløde trafikanter og beboerne på Østerbro,« konstaterer Steffen Rasmussen, centerchef i Teknik- og Miljøforvaltningen, i en pressemeddelelse. Ifølge forvaltningens trafiktællinger er der tale om et markant fald i trafik på Strandboulevarden, Strandvejen og Tuborgvej. Således er der i dag 23 pct. færre biler på Strandboulevarden pr. hverdagsdøgn, 29 pct. færre biler på Strandvejen og 21 pct. færre biler på Tuborgvej, fremgår det af optællingen. Foto: Københavns Kommune. Vordingborggade og Kalkbrænderihavnsgade, hvor sidstnævnte ligger i direkte forlængelse af Nordhavnsvej, har til gengæld oplevet en øget mængde trafik, hvilket også var forventningen i trafikprognoserne. Til gengæld er der kommet mindre tung trafik, typisk lastbiler, på begge veje. Også trafikken på Helsingørmotorvejen er steget som konsekvens af Nordhavnsvej, og mens der inden den nye motortrafikvejs indvielse kørte 76.000 bilister på Helsingørmotorvejen dagligt, kører der nu 88.900 bilister dagligt. Føroptællingerne er foretaget i efteråret '17 og i 16. De nyeste opgørelser viser, at der på hverdage kører flere end 22.000 køretøjer på Nordhavnsvej, mens der på lørdage og søndage kører i omegnen af 12.000 biler. Siden Nordhavnsvejs åbning har næsten 2,8 mio. bilister kørt på vejen. ",
        "metadata": {
            "source": "https://www.berlingske.dk/samfund/7.800-faerre-biler-paa-strandvejen-seks-maaneder-efter-indvielsen-af-nordhavnsvej",
            "image_url": "https://berlingske.bmcdn.dk/media/cache/resolve/image_x_large/image/5/59563/21256683-123.jpg",
            "publication_time": "Mandag d. 18. juni 2018, kl. 12.15",
            "author": "Pernille Dreyer",
            "related_links": [],
            "attachments": []
        }
    }
}