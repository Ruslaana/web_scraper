{
    "version": "1.0",
    "document": {
        "id": 17923,
        "title": "Orkanen Rafael bekymrer ikke Bermuda",
        "content": "Den lille ø Bermuda, der ligger cirka 1.000 kilometer øst for USA, kan se frem til, at orkanen Rafael rammer tirsdag. - Vi forventer, at den værste del af stormen passerer øst for os, men at dagen i morgen bliver »business as usual«, siger Wayne Perinchief, formand for Bermudas beredskabsmyndigheder, til den amerikanske TV-station CNN. På trods af at orkanen Rafael gennem natten til tirsdag er taget til i vindstyrke, og nu har vindstød over 135 km/t, så gør meteorologernes advarsler ikke det store indtryk på beboerne på øen. - Det sker så ofte, at stormvejr kommer tæt forbi os, siger 46-årige John Manderson til CNN. Han og de andre indbyggere på Bermuda er dog forberedte på orkanernes kraftige vinde. - Vi er så forvænte med det her. De fleste har allerede brædder til afdækning liggende i garagen. Opmålte, skåret til og klar til brug, siger John Manderson til CNN. USAs agentur for tropiske vejrfænomener, National Hurricane Center, vurderer, at Rafael kan betyder en stor mængde nedbør. Øerne Leeward Islands, der ligger syd for Bermuda, har sammenlagt fået omkring 30 millimeter regn fra Rafael. Det bør bekymre Bermudas beboere, advarer meteorologerne, der opfordrer til, at indbyggerne forbereder sig. - Disse regnfald kan være skyld i livsfarlige stormfloder og jordskred, som særligt kan ramme bjergrige egne, oplyser National Hurricane Center til CNN.",
        "metadata": {
            "source": "https://www.berlingske.dk/internationalt/orkanen-rafael-bekymrer-ikke-bermuda",
            "image_url": "https://berlingske.bmcdn.dk/media/cache/resolve/image_x_large_vertical/image/59/599667/5716746-us-caribbean-weather-storm.jpg",
            "publication_time": "Tirsdag d. 16. oktober 2012, kl. 12.21",
            "author": null,
            "related_links": [],
            "attachments": []
        }
    }
}