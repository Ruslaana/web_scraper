{
    "version": "1.0",
    "document": {
        "id": 14452,
        "title": "Google gør klar til sit største opkøb nogensinde",
        "content": "Samtidig med at både USA og EU strammer skruen over for teknologigiganterne og deres øgede magt, gør internetkæmpen Google klar til sit største opkøb til dato. Målet er cybersikkerhedsselskabet Wiz, stiftet i Israel og nu med hovedkontor i New York i USA. Google er parat til at lægge 23 milliarder dollar (157,5 milliarder kroner) fortrinsvis i kontanter for Wiz, hvis 900 ansatte i blandt andet Europa leverer realtidsbeskyttelse mod cyber- og hackertrusler. Wiz har både Microsoft og Amazon på kundelisten og er et af de hurtigst voksende softwareiværksætterselskaber i verden. Ifølge den britiske finansavis Financial Times og nyhedsbureauerne Reuters og Bloomberg er en handel fortsat ugers forhandlinger fra at være på plads. Der er derfor fortsat en mulighed for, at den alligevel ikke bliver til noget. Det er mere end ti år siden, at Google senest købte rigtig stort ind. Dengang var det Motorola Mobility, som blev købt for 12,5 milliarder dollar. Motorola-telefonerne har siden lagt grund for Googles serie afPixel-smartphones, som 13. august vil blive opdateretmed Pixel 9-telefonen og Pixel Watch 3-smarturet. For to år siden købte Google den anerkendte it-sikkerhedstjeneste Mandiant for 5,4 milliarder dollar, hvilket blev Googles næststørste opkøb til dato. Hverken Google eller Wiz vil kommentere forlydenderne om storopkøbet, som vil hjælpeGoogle med at indhente Microsoft og Amazonpå det voksende såkaldte cloudmarked. Her stiller giganterne datacenterkapacitet til rådighed for virksomheder, organisationer, myndigheder og private, så man kan bruge sin software og sine data herfra i stedet for at installere og lagre dem selv. Netop it-sikkerhed kræver store mængder af data, idet der også gøres udbredt brug af kunstig intelligens til at afsløre overraskende adfærd og dermed kunne slå ned på hackere, der forsøger at trænge ind. Wiz kobler sig på udbydere som Amazon Web Services og Microsoft Azure, hvor man identificerer og scanner data, der ligger i datacentrene, for sikkerhedsrisici, så truslerne kan fjernes. Wiz er stiftet i 2020 og blev i maj værdisat til 12 milliarder dollar efter en investorrunde, hvor blandt andet store investorer som Andreessen Horowitz skød penge i selskabet. Stramningerne blandt konkurrencemyndighederne har lagt en dæmper på de store opkøb, selv om de fortsat forekommer. Det tog Microsoftnæsten to år at få sit opkøb til 69 milliarder dollar (472 milliarder kroner) af spiludvikleren Activision Blizzard– med blandt andet storsuccesen »Call of Duty« – igennem konkurrencemyndighedernes kløer i det sene efterår 2023. Og det lykkedes kun, efter at Microsoft gav en del indrømmelser, der skal sikre, at der fortsat vil være stor konkurrence på det bugnende marked for spil. Kort før jul fik den amerikanske chipproducent Broadcom grønt lys til at overtage it-softwareselskabet VMware for også 69 milliarder dollar. I januar i år købte softwareselskabet Synopsys sin mindre konkurrent Ansys for omkring 35 milliarder dollar, mens Hewlett Packard Enterprise også i januar købte netværksproducenten Juniper Networks for 14 milliarder dollar. For kun to uger siden satte EUs danske konkurrencekommissær,Margrethe Vestager, sin seneste undersøgelse af teknologigiganterne i gang. Fokus er her, om Microsofts tætte – også økonomiske – bånd til ChatGPT-udviklerselskabet OpenAI og Googles aftale med Samsung om brug af kunstig intelligens på den sydkoreanske mobilgigants nyeste telefoner skader konkurrencen inden for kunstig intelligens.  ",
        "metadata": {
            "source": "https://www.berlingske.dk/virksomheder/google-goer-klar-til-sit-stoerste-opkoeb-nogensinde",
            "image_url": "https://berlingske.bmcdn.dk/media/cache/resolve/image_x_large/image/181/1816698/24751279-google-har-allerede-betydelige-investeringer-i-it-.jpg",
            "publication_time": "Mandag d. 15. juli 2024, kl. 09.07",
            "author": "Thomas Breinstrup",
            "related_links": [],
            "attachments": []
        }
    }
}