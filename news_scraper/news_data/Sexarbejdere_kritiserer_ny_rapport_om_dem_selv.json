{
    "version": "1.0",
    "document": {
        "id": 5692,
        "title": "Sexarbejdere kritiserer ny rapport om dem selv",
        "content": "Sexarbejdernes Interesseorganisation (SIO) er ikke imponeret over VIVEs nye rapport om sexarbejderes forhold. Rapporten, der udkom torsdag, giver ifølge VIVE et hidtil uset detaljeret billede af sexarbejderes baggrund, motivation, omfang og så videre i Danmark. Den fortæller blandt meget andet, at antallet af sexarbejdere de seneste ti år er steget fra 3.100 til 4.500, og at omkring 16 procent har været anbragt udenfor hjemmet som børn. Vive er Det Nationale Forsknings- og Analysecenter for Velfærd, tidligere kendt som Socialforskningsinstituttet (SFI). Læs Berlingskes artikel om rapporten her. Netop stigningen i antallet af sexarbejdere fra 3.100 i 2011 til 4.500 i dag og det faktum, at man har brugt millioner på en rapport, der ikke fortæller noget nyt om sexarbejderne, kritiserer Estella, der er repræsentant for Sexarbejdernes Interesseorganisation og har været med i rapportens følgegruppe. »Vi mener, det er alt, alt for højt skudt. Vi kan ikke se en stigning ude i virkeligheden,« siger Estella. Hun erkender, at nye måder at undersøge og opgøre antallet af sexarbejdere på har ændret sig, siden deres forhold blev kortlagt i 2011. Men ikke så meget, at det kan retfærdiggøre en så høj stigning, mener hun. Ifølge Estella var der i Danmark i begyndelsen af 00erne næsten 40 massageklinikker i København, hvor man i dag kan tælle klinikkerne på én hånd. »Måske er det ikke et tegn på, at branchen er nedadgående, men branchen har på ingen måde oplevet en 40 procents stigning på ti år.« Forskerne fra VIVE fortæller netop, at sexarbejderne i dag i langt højere grad end tidligere arbejder individuelt, og at der derfor ikke er så mange massageklinikker? »Forskerne tæller sugardating med i deres tal. Men der er en meget flydende grænse mellem sugardating og decideret sexarbejde. Sexarbejde er ikke bare en udveksling af penge for en tjeneste. Det er et struktureret arbejde, hvor du arbejder som sexarbejder. Det er ikke, at du en gang imellem går ud og har sex med en og så får noget for det. Det virker som om, at forskerne har blandet det sammen.« Læs VIVEs rapport om sexarbejdere her. Estella ser ikke noget nyt i VIVEs nye kortlægning af sexarbejdet i Danmark. »Rapporten fortæller ikke andet end rapporten, der kom i 2011. Det er det samme, man nu igen har brugt millioner af kroner på at undersøge, uden at det reelt har nogen betydning, hverken for os, der har det godt i branchen, eller for dem, der måske sælger sex af nød. Så lad os nu komme videre. Det er på tide at kigge anderledes på sexarbejdet og ikke blive ved med at opretholde det som et socialt problem. Vi skal afkriminalisere det på lige fod med andre liberale erhverv,« siger Estella. Theresa Dyrvig Henriksen, der har været projektleder på VIVE-rapporten om de danske sexarbejdere, tager kritikken i stiv forskerarm. Ifølge hende er de 4.500 sexarbejdere et mere realistisk antal end de 3.100 i 2011. »Vi har ikke overeksponeret antallet af sexarbejdere overhovedet. Vi har blot brugt andre data og registre,« siger hun. Theresa Dyrvig Henriksen er heller ikke enig i, at kortlægningen ikke bringer noget nyt til torvs om sexarbejderes forhold og baggrund. »Af nyt kan vi for eksempel vise graden af social udsathed. Tidligere har vi måske haft nogle gisninger om det på baggrund af spørgeskemaer og interview. I dag har vi brugt grundige registerundersøgelser og oplysninger om uddannelsesniveau og opvækstvilkår til at fortælle om sexarbejdernes baggrund.« Theresa Dyrvig Henriksen er også uenig med Estella i, at man ikke kan bruge den 177 siders rapport til noget. »Men det er rigtigt, hvad Estella siger, at der ikke er så mange af de store massageklinikker tilbage, men det betyder blot, at flere sælger sex på egen hånd. Det er væsentligt, for hvordan vi sikrer os, at de sælger sex under betryggende vilkår.« Estella kritiserer netop den officielle stigmatisering – at det at være sexarbejder er et problem? »Med sådan en undersøgelse her kan vi skærpe fokus på, hvem der har brug for hjælp. Der er da en gruppe, som trives ganske fint med at være sexarbejdere. Men hvem er det, vi gerne vil hjælpe? Hvis det er de unge, så kan et udmærket sted at starte netop være i indsatsen for de anbragte børn eller dem, der sælger sex for at opretholde et misbrug.« Theresa Dyrvig Henriksen mener ligesom Estella, at man ikke behøver at fokusere på at tilbyde specielle indsatser til de sexarbejdere, der trives udmærket med at sælge sex. »Men de sexarbejdere, der har komplekse sociale problemstillinger, har vi en lovgivningsmæssig forpligtelse til at hjælpe.« Estella er enig med VIVE-forskerne i, at der er mange forskellige måder at være sexarbejder på, ligesom bevæggrundene for at vælge at tjene penge på at yde sex også varierer meget. »Der er så mange forskellige arenaer,« som Estella siger. »På den måde ser branchen ikke meget anderledes ud end for ti år siden. Fokus på sexarbejde er bare blevet større. Man taler mere om det end for 10-20 år siden.« Så det er mindre tabubelagt at være sexarbejder i dag? »Der er forskel på stigmatiseringen af sexarbejde i hverdagen og på, hvordan det bliver betragtet juridisk og politisk. Befolkningen ved udmærket, at sexarbejde kan foregå på mange forskellige måder og præmisser, og at to voksne mennesker, der udveksler en ydelse for nogle penge, ikke behøver at være tvang eller forbundet med noget kriminelt.« FAKTAFakta om rapportenKortlægningen bygger på registreringer fra Rigspolitiet, KFUKs Sociale Arbejde og fra Socialstyrelsen, registerdata, spørgeskemadata og data fra annoncer for sexsalg. Desuden har forskerne interviewet både tidligere og aktive sexsælgere og fagpersoner fra sociale tilbud målrettet sexsælgere.Undersøgelsen er bestilt af Social- og Ældreministeriet, udført for Socialstyrelsen og finansieret af reserven til foranstaltninger på social-, sundheds- og arbejdsmarkedsområdet 2020-2023.FOLD UD",
        "metadata": {
            "source": "https://www.berlingske.dk/metropol/sexarbejdere-kritiserer-ny-rapport-om-dem-selv",
            "image_url": "https://berlingske.bmcdn.dk/media/cache/resolve/image_x_large/image/143/1437143/23785933-.jpg",
            "publication_time": "Torsdag d. 24. juni 2021, kl. 18.49",
            "author": "Jens Rebensdorff",
            "related_links": [],
            "attachments": []
        }
    }
}