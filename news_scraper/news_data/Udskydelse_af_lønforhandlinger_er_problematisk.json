{
    "version": "1.0",
    "document": {
        "id": 17356,
        "title": "Udskydelse af lønforhandlinger er problematisk",
        "content": "Et valg mellem pest eller kolera. Det er den situation, som overenskomstforhandlerne for over én million offentligt ansatte står over for, når de skal beslutte, om de vil forsøge at gennemføre forhandlingerne som planlagt eller udskyde dem et år. »Uanset hvad er det en dybt problematisk situa­tion. Det vil også være meget problematisk at udskyde de offentlige lønforhandlinger med et år, fordi de i så fald vil kollidere med forhandlingerne på det private arbejdsmarked. Det er et problem, hvis man ønsker at have reelt selvstændige forhandlinger,« siger professor på Sociologisk Institut på Københavns Universitet, Jørgen Steen Madsen, der er specialist i overenskomstforhandlinger. Udmeldingen kommer, efter at flere fagforbund i går i Berlingske Business luftede en idé om at udskyde de offentlige overenskomstforhandlinger for at undgå et dårligt resultat med reallønnedgang. Problemet for de offentlige forhandlere er, at en særlig reguleringsordning mellem det offentlige og private arbejdsmarked betyder, at lønstigningerne til en vis grad følges ad. Det skaber store udfordringer, fordi lønudviklingen i den private sektor har været meget afdæmpet under den økonomiske krise, mens de offentlige lønninger er steget markant. En udskydelse af overenskomstforhandlingerne fra 2011 til 2012 er det samme som at nulregulere lønnen et år. Derefter er der formentlig bedre mulighed for at opnå et tilfredsstillende resultat, vurderer store dele af fagbevægelsen. Jørgen Steen Madsen fremhæver dog, at en udskydelse vil betyde, at det private arbejdsmarked i praksis kommer til at sætte dagsordenen ved forhandlingerne. »Så falder de offentlige og private forhandlinger sammen, og der vil ikke blive fokus på det offentlige som selvstændigt forhandlingsområde. De offentlige forhandlere vil mangle det pejlemærke, som de plejer at have fra det private, og de vil have svært ved at sikre selvstændige mærkesager,« siger Jørgen Steen Madsen. Støtte fra flere sider Både Danmarks Lærerforening og FOA udtrykte i går i Berlingske Business forsigtig støtte til at forlænge den nuværende overenskomst et år og dermed udskyde forhandlingerne. I løbet af dagen udtrykte flere fagforbund desuden åbenhed over for ideen, mens HK/Kommunal som det første forbund nu i klare meldinger støtter en udskydelse. »Det vil være fornuftigt at udskyde forhandlingerne, men det behøver ikke at være med lige nøjagtigt et år. Reguleringsordningen med det private arbejdsmarked skaber store problemer, hvis vi skal holde fast i den oprindelige plan,« siger formanden for HK/Kommunal, Bodil Otto. Hun fremhæver, at der vil være problemer med begge løsninger. Men samtidig mener Bodil Otto, at det bør være muligt at udskyde overenskomstforhandlingerne, uden at de lander præcis samtidig med forhandlingerne på det private arbejdsmarked. En nulløsning Jørgen Steen Madsen fastholder dog, at en udskydelse i praksis er lig med, at forhandlingerne falder sammen. »Hvis man udskyder forhandlingerne med et halvt år, vil det også kollidere med væsentlige dele af det private arbejdsmarked. Og det er næppe i fagforeningernes interesse at udskyde det i mere end et år, da en udskydelse jo er det samme som en nulløsning,« siger han. Langt fra politisk indgreb En udskydelse af forhandlingerne vil formentlig betyde, at medlemmerne af forbundene enten skal godkende det, eller at politikerne skal beslutte det ved et politisk indgreb. Fra højre til venstre i folketingssalen er der dog enighed om, at et politisk indgreb ikke er vejen frem. »Vi er langt, langt fra et politisk indgreb. Uanset hvilken fremgangsmåde parterne satser på, foretrækker vi, at de selv finder frem til en løsning,« siger politisk ordfører for De Konservative, Hen­riette Kjær. Omtrent samme melding kommer fra Socialdemokraternes politiske ordfører, Henrik Sass Larsen, der »ikke kan forestille sig, at et politisk indgreb bliver aktuelt.«",
        "metadata": {
            "source": "https://www.berlingske.dk/oekonomi/udskydelse-af-loenforhandlinger-er-problematisk",
            "image_url": "https://berlingske.bmcdn.dk/media/cache/resolve/image_x_large/image/46/466636/2460129-lonforhandling.jpg",
            "publication_time": "Torsdag d. 15. april 2010, kl. 05.01",
            "author": "Laurits Harmer Lassen",
            "related_links": [],
            "attachments": []
        }
    }
}