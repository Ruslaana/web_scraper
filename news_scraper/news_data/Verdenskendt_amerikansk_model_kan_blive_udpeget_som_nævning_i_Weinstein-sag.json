{
    "version": "1.0",
    "document": {
        "id": 20978,
        "title": "Verdenskendt amerikansk model kan blive udpeget som nævning i Weinstein-sag",
        "content": "Den verdenskendte amerikanske fotomodel Gigi Hadid, 24, bliver muligvis en af de 12 nævninge i den igangværende retssag i New York, hvor den tidligere filmproducentHarvey Weinstein er anklaget for flere seksuelle overgreb. Processen med at udvælge nævninge blev indledt onsdag i sidste uge, og adskillige kandidater er allerede blevet fritaget for nævningetjeneste, hovedsageligt fordi de ikke mener, at de kan være upartiske, når der skal fældes dom over Weinstein.  Mandag fortsatte processen, da over 100 potentielle nævningekandidater mødte op i et retslokale på Manhattan. Her skulle retten beslutte, hvem der skulle skæres fra, så der til sidst stod 35 mulige nævninge tilbage. Også her blev nogle sorteret fra, da de ikke mente, at de kunne være upartiske. En af de fremmødte var  Gigi Hadid, der var blevet indkaldt i sin egenskab af beboer på Manhattan.Det skriver bl.a. CNN. Det skriver bl.a.CNN. Hadid oplyste dommer James Burke om, at hun tidligere har mødt Harvey Weinstein. Da hun blev spurgt, om hun kunne være retfærdig og upartisk, svarede hun ja. »Jeg mener, at jeg stadig er i stand til at se fordomsfrit på kendsgerningerne,« sagde hun. Harvey Weinstein er anklaget for fuldbyrdet voldtægt mod en kvinde, hvis identitet ikke er kendt af offentligheden, og for at have tvunget en af sine medarbejdere til oralsex. Derudover er han anklaget for fem andre tilfælde af seksuelle overgreb. Weinsteins navn kom på alles læber i efteråret 2017, da omkring 40 kvindelige skuespillere stod frem og sagde, at filmproducenten havde udsat dem for sexchikane eller seksuelle overgreb, hvorefter hashtagget #MeToo for alvor begyndte at sprede sig. Et par måneder efter stod den mexicanske skuespillerinde Salma Hayek frem iet indlæg i The New York Timesog fortalte om, hvad Weinstein angiveligt havde udsat hende for. Hayek er et af de mulige vidner, der kan blive indkaldt i sagen, og efter at dommer James Burke havde læst listen højt for de mulige nævninge, spurgte han de fremmødte, om de kendte nogen af de mulige vidner på listen. Her rakte Gigi Hadid hånden op og sagde, at hun tidligere har mødt Salma Hayek. Heller ikke det anser Gigi Hadid dog for et muligt problem, hvis hun bliver udpeget. Om Gigi Hadid ender blandt de 12, der i sidste ende skal fælde dom over Weinstein, vides ikke endnu. Men hun var en af de 35 mulige nævninge, der blev bedt om at udfylde et juryspørgeskema og vende tilbage til retten torsdag til anden fase af udvælgelsen. Første fase af processen fortsætter tirsdag og onsdag. 67-årige Weinstein har erklæret sig uskyldig i anklagerne mod ham. Hans forsvarer, Arthur Aidala, har oplyst, at Weinstein ikke kan huske, hvem Hadid er, og dermed ikke har en holdning til hendes mulige rolle i retssagen.",
        "metadata": {
            "source": "https://www.berlingske.dk/kultur/verdenskendt-amerikansk-model-kan-blive-udpeget-som-naevning-i-weinstein",
            "image_url": "https://berlingske.bmcdn.dk/media/cache/resolve/image_x_large_vertical/image/124/1247894/23315916-us-entertainment-media-wsj-innovator-awards.jpg",
            "publication_time": "Tirsdag d. 14. januar 2020, kl. 12.44",
            "author": "Huda El Kot",
            "related_links": [],
            "attachments": []
        }
    }
}