{
    "version": "1.0",
    "document": {
        "id": 8854,
        "title": "Efter store budgetoverskridelser: EU-diplomater skal skære ned på fester",
        "content": "EUs diplomater er blevet beordret til at skære ned på rejseomkostningerne, aflyse selskaber og udsætte søgningen efter boliger efter betydelige budgetoverskridelser i år. Udenrigstjenesten for de 27 EU-lande har ifølge den britiske finansavis Financial Times fået besked på at skære 43 millioner euro (321 millioner kroner), svarende til fem procent af budgettet. Kilder siger til avisen, at man bliver nødt til at sælge ejendomme for at få regnskaberne på plads og måske også lukke på udvalgte steder i verden. Det finansielle pres står til at blive værre til næste år, hvilket kan få betydning for EUs diplomatiske arbejde i områder som Afrika og Latinamerika. Dertil kommer, at omkring 50 af de 145 oversøiske diplomatiske sæder, der i praksis fungerer som EU-ambassader, har alvorlige bekymringer for sikkerheden. Der er ikke penge til at få bedre låse, sikre vinduer eller installere kameraer. Også løbende vedligeholdelse er umulig mange steder, hvor bygninger står ubeboede, men ikke kan repareres, mens ambassadørerne betaler leje for at bo andre steder. Generalsekretæren for Den Europæiske Udenrigstjeneste, Stefano Sannino, advarede i marts om, at tjenesten er »kraftigt underbudgetteret«. De 7,1 procent, som tjenestens budget steg med til 880,2 millioner euro, modsvarer ikke inflationen, lød det på et tidspunkt, hvorformanden for Europa-Kommissionen, Ursula von der Leyen, ønsker, at EU står stærkere på den internationale scene. Alle dele af EU-administrationen skal holde de årlige stigninger i udgifter, der ikke omfatter lønninger, inden for to procent. Udenrigstjenestens overskridelser har været de største, hvorfor man blev beordret at skulle spare de lidt over 43 millioner euro. ",
        "metadata": {
            "source": "https://www.berlingske.dk/virksomheder/efter-store-budgetoverskridelser-eu-diplomater-skal-skaere-ned-paa",
            "image_url": "https://berlingske.bmcdn.dk/media/cache/resolve/image_x_large/image/182/1820531/24759946-epaselect-epa10381436-a-delivery-rider-passes-in-f.jpg",
            "publication_time": "Mandag d. 29. juli 2024, kl. 09.05",
            "author": "Thomas Breinstrup",
            "related_links": [],
            "attachments": []
        }
    }
}