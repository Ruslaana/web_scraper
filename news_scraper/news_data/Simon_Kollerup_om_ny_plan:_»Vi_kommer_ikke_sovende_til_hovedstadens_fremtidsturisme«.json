{
    "version": "1.0",
    "document": {
        "id": 21098,
        "title": "Simon Kollerup om ny plan: »Vi kommer ikke sovende til hovedstadens fremtidsturisme«",
        "content": "Nu lanceres Comeback Copenhagen 2023, som er en fælles genopretningsplan fra Erhvervsministeriet, Københavns Kommune og Wonderful Copenhagen, hovedstadens turismeorganisation. Planen har til formål at øge interessen for København som turistby, og der bliver skitseret fire ambitioner for byen som turistmål. Der er blevet afsat 68 millioner kroner til projektet, hvoraf 44,5 millioner kroner kommer fra Erhvervsministeriets sommerpulje. Dermed er det ikke nye midler, men taget fra en gammel ordning. Derudover bidrager Københavns Kommune med 13 millioner kroner, og resten kommer fra Wonderful Copenhagen og restmidler fra den sidste udgave af planen fra 2021. Københavns overborgmester, Sophie Hæstorp Andersen (S), er meget glad for planens potentiale. »Jeg kan slet ikke få hænderne ned. Vi har hårdt brug for turisterne,« siger hun. Netop det, at planen er blevet til ved det større samarbejde, er essentielt for erhvervsminister Simon Kollerup (S). »Vores danske partnerskabstilgang er en hel unik arbejdsform, som vi skal passe på og værne om. Det er vigtigt, at vi laver genopretningsplaner i partnerskab mellem kommunale repræsentanter, virksomheder og kulturliv, hvor vi bruger hinandens kompetencer og styrker,« siger han. Erhvervsminister Simon Kollerup (S) udtrykker en stor tilfredshed med samarbejdet i udarbejdelsen af planen.Fold sammenLæs mereFoto: Mads Claus Rasmussen/Ritzau Scanpix. Under coronaepidemien har turismeerhvervet været særligt hårdt ramt. Inden coronaepidemien fik byen 12.4 millioner overnatninger i 2019, og fra 2020 til 2021 tabte hovedstaden 11.9 millioner overnatninger, svarende til 48.2 milliarder i omsætning. Det har betydet, at 56.000 af de 62.000 fuldtidsansatte, som var beskæftiget på grund af turismen, mistede deres job. Udover det økonomiske aspekt, så er planen også en måde at få sat København endnu mere på verdenskortet og få vist, hvad byen kan. »Der ercool cashog hård økonomi i planen, men planen er ikke alene en her og nu-saltvandsindsprøjtning til hovedstaden. Det er også en genåbning af udstillingsvinduet for hele verden til fremtidens grønne og bæredygtige løsninger,« siger Simon Kollerup. Og lige netop turisterne er vigtige for, at byen kan tiltrække store koncerter og spændende kulturtilbud. »Turismen har en kæmpe betydning for København. Når vi får besøg af nordmænd, kinesere, tyskere og andre nationaliteter, så bidrager de til fornemmelsen af en international by,« siger Sophie Hæstorp Andersen. De fire ambitioner for planen er, at turismen skal tilbage på vækstsporet, der skal ske en omstilling til en ændret markedssituation, København skal være en førende grøn turistdestination, og at turismen skal være til gavn for byen og dens indbyggere. Simon Kollerup siger til den ændrede verdenssituation, at rejsemarkedet skal defineres på ny. »Corona har været et økonomisk jordskælv under turisme i hele verden, og det er usikkert, om folk kommer til at rejse som før.« Han nævner, at det er usikkert, om folk kommer til at tage på lige så mange konferencerejser, eller om de bruger de destinationer, de er vant til, eller om de søger mod nye destinationer. Og det sidste åbner måske en mulighed for Danmark. »Enhver krise kommer også med en investeringsmulighed og en succesmulighed, men dem får vi kun, hvis vi sadler om i markedet,« siger han. Overborgmester i Københavns Kommune, Sophie Hæstorp Andersen (S) mener, at den danske livsstil er et stort interessepunkt for turister. Ifølge hende er det interessant at se, hvordan folk for eksempel cykler i alt slags vejr og med deres børn.Fold sammenLæs mereFoto: Tobias Kobborg. Målsætningen er, at antallet af turister skal nå op på samme eller et højere niveau end i 2019. Det har samarbejdspartnerne i høj grad tænkt sig at realisere ved en ‘omfattende og ekstraordinær’ markedsføring af byen. Derudover bliver der lagt fokus på udviklingen af hoteller, oplevelser og varer, så de bliver grønnere og mere bæredygtige. I planen er der lagt op til, at genopretningen skal ske på en bæredygtig måde. Simon Kollerup udtrykker det som, at bæredygtighed forstås i en bred forstand og indebærer flere aspekter af de tilbud, vi har. »Målinger viser, at vi danskere er glade for turister, fordi vi indretter turismen på en bæredygtig måde,« siger han og fortsætter: »Men det er samtidig også en erkendelse af, at fremtidens turisme er nødt til at være bæredygtig, hvis vi skal blive ved med at være attraktive overfor de, nogle vil sige krævende, andre vil sige mere bevidste, turister.« Han nævner, at København er unik i den forstand, at byen er cykelhovedstaden, som er på folks læber på grund af det grønne fokus. Og for ham er det vigtigt at bibeholde og udvikle den opfattelse. Mere konkret er målsætningen om, at København skal indtage en førsteplads på Global Destination Sustainability Index (GDSI). I 2021 lå København på en andenplads i indekset. Kun Göteborg i Sverige scorede højere. Det er ikke utænkeligt, at svenskerne har en ambition om at beholde den plads. Til det siger Simon Kollerup: »Man skal altid have ambitionen om at slå svenskerne, og det har vi også på turismeområdet.« Han uddyber med at sige, at kampen om at tiltrække turister bliver en benhård konkurrence, og at rigtig mange lande netop har fokus på en genoprettelse – særligt hvis landets økonomi i højere grad afhænger af turisme. »Og det er der, jeg tror på, at bæredygtigheden og det grønne fokus bliver noget, som folk i stigende grad kommer til at efterspørge. Derfor er det et sted, hvor vi som land og hovedstad skal være endnu mere udtalte.« Og lige netop det, at mange lande fokuserer på at tiltrække turister, forventer han kan blive en udfordring. Planen har mange konkrete punkter, men der er ingen garanti for, at de bliver udført. »Først og fremmest har vi et godt udgangspunkt i Danmark, fordi vi er et trygt og sikkert land at rejse til, hvor vi har styr på coronasituationen,« siger Simon Kollerup. For ham er det vigtigt, at der både er fokus på en øget markedsføring, men også at der hele tiden sker en udvikling af Danmark og København som turistdestination. Sophie Hæstorp Andersen pointerer, at planen ikke er en »end all and be all«-løsning på at tiltrække turister. »Vi kommer til i de kommende år at arbejde videre med at skulle tiltrække turister, fordi det her kommer til at tage tid at genoprette.«",
        "metadata": {
            "source": "https://www.berlingske.dk/business/simon-kollerup-om-ny-plan-vi-kommer-ikke-sovende-til-hovedstadens",
            "image_url": "https://berlingske.bmcdn.dk/media/cache/resolve/image_x_large_vertical/image/152/1529154/24041378-.jpg",
            "publication_time": "Fredag d. 18. marts 2022, kl. 20.59",
            "author": "Nina Schaumann",
            "related_links": [],
            "attachments": []
        }
    }
}