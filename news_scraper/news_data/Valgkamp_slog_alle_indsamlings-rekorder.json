{
    "version": "1.0",
    "document": {
        "id": 6065,
        "title": "Valgkamp slog alle indsamlings-rekorder",
        "content": "Aldrig er der blevet brugt så mange penge på en amerikansk valgkamp som under den, der blev afgjort i sidste måned. Mens valget for længst er afgjort, bliver den endelige opgørelse over Barack Obamas og Mitt Romneys indsamlede kampagnemidler først offentliggjort nu, skriver Los Angeles Times. Og der er blevet postet en mindre formue i radiospots, TV-reklamer og store annoncer i aviser og blade under kampen om at indtage Det Hvide Hus. Begge kandidater indsamlede mere end en milliard dollar – svarende til 5,7 milliarder kroner – men Obama slog sin republikanske udfordrer. Obama indsamlede 1,1 milliarder dollar, mens Romney fik skrabet 1,01 milliarder dollar sammen.  Det er ny rekord, men tallene siger ikke meget om, hvad der præcist blev brugt på valgkampen. Beløbene afspejler nemlig ikke de mange hundreder millioner dollar, som de såkaldte super PACs har spenderet. En super PAC er en politisk komité, og de er ikke forpligtet til at oplyse, hvor meget de poster i en præsidentkampagne – officielt støtter de nemlig slet ikke kandidaterne, men en politisk sag som abort, miljø eller energipolitik. Derfor kan en super PAC undgå den føderale valgkommissions skarpe øjne, selvom de reelt fungerer som et skalkeskjul for de forskellige kandidater. Hverken Romney eller Obama har formået at bruge alle de penge, de har indsamlet, viser tallene indberettet til valgkommissionen. Romneys kampagnefolk har 24,4 millioner dollar tilbage, mens der ligger 8,8 millioner dollar på Obama-stabens kistebund. I en pressemeddelelse siger Romneys folk dog, at alle udgifter endnu ikke er gjort endeligt op, og de forventer derfor, at overskuddet vil falde til under en million dollar.",
        "metadata": {
            "source": "https://www.berlingske.dk/internationalt/valgkamp-slog-alle-indsamlings-rekorder",
            "image_url": "https://berlingske.bmcdn.dk/media/cache/resolve/image_x_large/image/58/588306/5888939-obama-inviterer-romney-til-frokost.jpg",
            "publication_time": "Fredag d. 07. december 2012, kl. 08.11",
            "author": null,
            "related_links": [],
            "attachments": []
        }
    }
}