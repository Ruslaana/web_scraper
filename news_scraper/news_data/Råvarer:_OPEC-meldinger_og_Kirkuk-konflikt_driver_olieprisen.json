{
    "version": "1.0",
    "document": {
        "id": 5181,
        "title": "Råvarer: OPEC-meldinger og Kirkuk-konflikt driver olieprisen",
        "content": "Analytikerne holder øje med Kirkuk-provinsen i det nordlige Irak, hvor irakiske ingeniører forsøger at sætte gang i produktionen igen. Provinsen blev generobret fra kurdiske styrker tidligere på ugen. Derudover har Opec leveret den hidtil tydeligste indikation på, at de nuværende begrænsninger af olieproduktionen vil fortsætte indtil udgangen af 2018. Organisationen sagde torsdag, at forhandlingerne ved næste måneds OPEC-topmøde vil tage udgangspunkt i den russiske præsident Vladimir Putins kommentarer om, at hvis nedskæringerne skal forlænges, skal de forlænges til udgangen af 2018.  Udtalelsen kan give en indikation på, hvor langt Rusland og Saudi-Arabien, der har været alt andet end perlevenner, vil arbejde sammen for at løfte olieprisen. »Vi ser højere oliepriser året ud. Rebalanceringen er stadig undervejs, og OPEC's meddelelse hjælper,« siger Barnabas Gan, økonom hos Oversea-Chinese Banking i Singapore til Bloomberg News. Brent-olieprisen falder godt 0,4 pct. til 57,40 dollar per tønde mod 57,63 dollar per tønde ved børslukketid torsdag eftermiddag. WTI-olieprisen stiger godt 0,2 pct. til et niveau på 51,49 dollar per tønde mod 51,39 dollar per tønde kl. 17 torsdag dansk tid.  /ritzau/FINANS",
        "metadata": {
            "source": "https://www.berlingske.dk/virksomheder/raavarer-opec-meldinger-og-kirkuk-konflikt-driver-olieprisen",
            "image_url": "https://berlingske.bmcdn.dk/media/cache/resolve/image_x_large/image/3/38179/18864613-iraq-conflict-kurds-oil.jpg",
            "publication_time": "Fredag d. 20. oktober 2017, kl. 07.07",
            "author": null,
            "related_links": [],
            "attachments": []
        }
    }
}