{
    "version": "1.0",
    "document": {
        "id": 8754,
        "title": "Nu rammer ny og ukendt stigning i ejendomsskat",
        "content": "Virksomheder i 34 af landets kommuner kan se frem til en ukendt ekstra skatteregning til næste år. De har ikke imidlertid mulighed for at finde ud af, hvor stor regningen bliver, men overordnet set skal deres samlede betaling stige med 37 procent svarende til godt 800 millioner kroner alene for 2022. Det er den såkaldte dækningsafgift, som er virksomheders skat på grunde, der står til at stige i de kommende år. Skatten skal dog betales på grundlag af de nye ejendomsvurderinger, der først dukker op om et par år. Derfor vil det ske uden de nye ejendomsvurderinger og med en forventet efterregulering, så regningen dermed kan ende med at blive større eller mindre – både samlet og for den enkelte virksomhed. Det fremgår af et lovforslag, der efter planen skal vedtages i Folketinget inden jul. Brancheorganisationen EjendomDanmark kalder skatteregningen for »et omvendt skattelotteri«, fordi virksomhederne først i 2025 bliver oplyst om den endelige regning. »Tidligst i 2025 finder vi ud af, hvilke virksomheder der bliver ramt af skattestigninger – for flere virksomheders vedkommende på flere hundrede procent – og som skal betales med tilbagevirkende kraft for alle årene fra og med 2022, hvilket kan føre til store udfordringer lejere og udlejere imellem,« konstaterer administrerende direktør Jannick Nytoft fra EjendomDanmark. Den nye lov forudsætter en samlet forventet dækningsafgift på 3,1 milliard kroner, når de nye vurderinger og dermedden endelige regningkan opgøres i 2025. Den politiske aftale indeholder, at provenuet fra dækningsafgiften i 2022 skal svare til afgiften i 2014 – dengang var den 2,5 milliarder kroner – men justeret, så der tages højde for den mellemliggende udvikling i bnp samt ændringer i satserne fra og med skatteåret 2017. En af de berørte virksomheder er Fisketorvet, der allerede nu betaler en dækningsafgift, som shoppingcenteret reelt ikke får noget for, påpeger Helle Garcia Korndal, landechef for URW, som ejer Fisketorvet. »Vi betaler cirka ti millioner kroner, som blandt andet dækker over et større udviklingsprojekt, der endnu ikke er realiseret, og som dermed heller ikke genererer omsætning til forretningen. Det gør det utrolig vanskeligt for en ejer som vores at investere i den store forandringsproces for hele Fisketorvet og Vesterbro, som vi ellers har planer om sammen med Københavns Kommune,« oplyser hun. Helle Garcia Korndal påpeger desuden, at det store problem netop er, at Fisketorvet ikke har viden om eller fornemmelse af størrelsen af den fremtidige dækningsafgift. »Vi har ikke en chance for at forudsige, hvad regningen bliver. Vi frygter selvfølgelig, at den i første omgang bliver op til 30 procent større, hvilket er en markant stigning fra et år til et andet, men hvad værre er, at vi ikke aner, om denne regning så er endelig. Vi kan om en årrække risikere, at vi får en kolossal efterregning. Usikkerheden bidrager til massiv tvivl om de investeringer, der skal lægges i de kommende år,« siger hun. Helle García Korndal mener, at den usikkerhed i sidste ende kan ramme driften og have betydning for hele forretningen. »Det kan potentielt indebære, at man bliver nødsaget til at kigge på en nedskalering af planlagte projekter, som ellers er i alles interesse for udvikling, forskønnelse og tilblivelse af mange nye arbejdspladser med mere. På den lange bane vil det – og ikke udelukkende for os – skabe usikkerhed om den fremtidige udvikling og investering i det danske marked.« Helle García Korndal er med egne ord chokeret. »Det er både økonomisk og for virksomhedernes retssikkerhed skudt helt ved siden af, at dette bliver hastet igennem i december. Jeg forstår ikke, at politikerne tænker, at dette er den bedste løsning i en tid, hvor vi fortsat skal håndtere coronaudfordringen. Man burde fastholde det nuværende provenuniveau for dækningsafgiften eller som minimum udskyde det nye system – i hvert fald indtil vurderingerne ligger klar,« siger hun. Fisketorvet risikerer ifølge skatteøkonom Bo Sandberg fra Dansk Industri at være blandt de virksomheder,der bliver ramt hårdest.Virksomhedernes nye grundvurderinger tager udgangspunkt i, hvad grunden i bedste fald ville være værd. Og med Fisketorvets placeringved havnefronten i København, hvor boligpriserne er blandt de højeste i landet, er grundene guld værd. »På individuelt niveau kan en virksomhed opleve en stigning på flere hundrede procent. Det vil være dem, der ligger der, hvor det er mest attraktivt at have en bolig,« siger han og påpeger videre: »Virksomhederne har fået en stedmoderlig behandling i forhold til boligejere, der har en vis beskyttelse mod stigninger i ejendomsskatterne. Vi så gerne en beskyttelse af virksomheder mod en alt for voldsom stigning i dækningsafgiften.« EjendomDanmarks forslag til en løsning er at vente med at overgå til beskatning af nye vurderinger, til disse vurderinger rent faktisk eksisterer. Desuden efterlyser EjendomDanmark en beskyttelse af virksomhederne mod store, pludselige stigninger ved at indføre samme stigningsbegrænsninger, som vi kender fra grundskylden hos boligejere. »I mellemtiden kan vi gøre, som vi har gjort hvert år siden 2012, nemlig betale det samme i dækningsafgift, som vi gjorde året forinden – korrigeret for kommunernes løbende nedsættelse af promillen,« mener Jannick Nytoft. Skatteministeriet bekræfter, at provenuet fra dækningsafgifterne i de enkelte kommuner skal stige med cirka 37 procent i 2022. »I 2022 udgør de nye erhvervsvurderinger for første gang beskatningsgrundlaget for dækningsafgiften. De nye erhvervsvurderinger er dog endnu ikke udsendt. Indtil det sker, vil dækningsafgiften blive opkrævet foreløbigt. Det vil sige, at der vil ske en genberegning af dækningsafgiften, når de nye erhvervsvurderinger er udsendt,« skriver ministeriet. Der bliver dog efter planen indført en begrænsning på stigningen i den foreløbige opkrævning, så virksomhederne højest kan komme til at betale 30 procent mere, end de gjorde i 2021 – i første omgang. ",
        "metadata": {
            "source": "https://www.berlingske.dk/dine-penge/nu-rammer-ny-og-ukendt-stigning-i-ejendomsskat",
            "image_url": "https://berlingske.bmcdn.dk/media/cache/resolve/image_x_large_vertical/image/149/1495842/23953504-helle-garca-korndal.jpg",
            "publication_time": "Tirsdag d. 14. december 2021, kl. 12.02",
            "author": "Povl Dengsøe",
            "related_links": [],
            "attachments": []
        }
    }
}