{
    "version": "1.0",
    "document": {
        "id": 6100,
        "title": "Fra elitesvømmer til DR: Lotte Friis bliver ny radiovært",
        "content": "Aarhus. Den tidligere topsvømmer Lotte Friis har svømmet flere medaljer hjem til Danmark, men til marts tager hun et nyt spring. 29-årige Lotte Friis bliver nemlig radiovært i DR, skriver DR på sin hjemmeside. »I mange år har jeg drømt om, at jeg en dag ville få arbejde inden for radio eller tv, og da jeg i april sidste år gik på pension som svømmer, blev det mit store mål at få job i denne branche. I dag er det en realitet,« siger Lotte Friis til DR og fortsætter: »Jeg kan næsten ikke vente med at komme i gang på P4 og glæder mig helt vildt til samarbejdet med Kasper og resten af teamet hos DR i Aarhus.«  Lotte Friis vil fremover blive fast vært på programmet »Formiddag på 4'eren«, der bliver sendt mandag til fredag på P4 fra klokken 10.03-12.00. Her skal hun sidde i studiet med programmets anden vært, Kasper Harboe. Lotte Friis har i sin karriere som svømmer blandt andet sikret Danmark OL-bronze, VM-guld og en verdensrekord i 1500 meter fri på kortbane.  Hun indstillede sin professionelle svømmekarriere sidste forår og har siden da blandt andet arbejdet som svømmekommentator på TV2. Hos DR er P4-redaktør Lars Daneskov glad for at have fået Lotte Friis med på holdet. »Hun er bare 30, når hun starter, men har allerede oplevet mere end de fleste - og har lyst til mere. Det er ikke de værste egenskaber for en radiovært,« siger han til DR. /ritzau/",
        "metadata": {
            "source": "https://www.berlingske.dk/kultur/fra-elitesvoemmer-til-dr-lotte-friis-bliver-ny-radiovaert",
            "image_url": "https://berlingske.bmcdn.dk/media/cache/resolve/image_x_large/image/8/84737/19954365-ol2016---20180205120617422_org.jpeg",
            "publication_time": "Mandag d. 05. februar 2018, kl. 12.29",
            "author": null,
            "related_links": [],
            "attachments": []
        }
    }
}