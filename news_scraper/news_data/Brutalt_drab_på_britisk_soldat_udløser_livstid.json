{
    "version": "1.0",
    "document": {
        "id": 10942,
        "title": "Brutalt drab på britisk soldat udløser livstid",
        "content": "STORBRITANNIEN: De to mænd, der sidste år dræbte den britiske soldat Lee Rigby, er idømt henholdsvis livsvarigt fængsel og mindst 45 år bag tremmer. Det har en domstol i London afgjort onsdag aften. Drabet på den 25-årige soldat fandt sted på åben gade i den engelske by Woolwich 22. maj sidste år. De to fanatiske muslimer Michael Adebolajo og Michael Adebowale påkørte Lee Rigby, inden de slog ham ihjel med knive og en kødøkse. Efterfølgende fortalte de triumferende til forbipasserende på gaden, at drabet var hævn for britiske militærstyrkers drab på muslimer. Da politiet ankom, var de to drabsmænd så truende, at politiet måtte såre dem med skud, inden de kunne anholdes. BNB",
        "metadata": {
            "source": "https://www.berlingske.dk/internationalt/brutalt-drab-paa-britisk-soldat-udloeser-livstid",
            "image_url": "https://berlingske.bmcdn.dk/media/cache/resolve/image_x_large/image/88/884409/7196831-britain-attacks-military-murder-trial-files.jpg",
            "publication_time": "Onsdag d. 26. februar 2014, kl. 18.39",
            "author": null,
            "related_links": [],
            "attachments": []
        }
    }
}