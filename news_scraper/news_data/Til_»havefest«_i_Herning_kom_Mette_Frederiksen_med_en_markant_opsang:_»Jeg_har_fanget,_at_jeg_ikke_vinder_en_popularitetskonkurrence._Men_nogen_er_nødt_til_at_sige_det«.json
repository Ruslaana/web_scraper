{
    "version": "1.0",
    "document": {
        "id": 3504,
        "title": "Til »havefest« i Herning kom Mette Frederiksen med en markant opsang: »Jeg har fanget, at jeg ikke vinder en popularitetskonkurrence. Men nogen er nødt til at sige det«",
        "content": "Danskerne skal op i gear. Nu. Så kontant var opsangen fra statsminister Mette Frederiksen (S), da hun indtog talerstolen ved Dansk Industris topmøde i Herning torsdag eftermiddag. At fremtidssikre velfærdssamfundet og fortsat have et dansk erhvervsliv, som på mange fronter er verdensførende, hænger nemlig ikke sammen med at arbejde mindre, mener hun. Tværtimod. »Jeg har fanget, at jeg ikke vinder en popularitetskonkurrence her. Men nogen er nødt til at sige det,« sagde en alvorstung Mette Frederiksen. Efter en lang pause kom hun derefter med en ny og opsigtsvækkende analyse af, hvad kilden til Danmarks økonomiske succes er. Det er ikke kreativitet, gode ideer eller endda visionære personer. »Det er den høje arbejdsmoral, der har skabt vores velstand, det er den, der skaber vores muligheder. Det er sådan set det, og ikke så meget andet, der har skabt Danmark,« sagde statsministeren og oplistede de tendenser og den »nye verdensorden«, som udfordrer de danske virksomheder og dermed også dansk økonomi. Den sikkerhedspolitiske situation er forandret med Ruslands invasion af Ukraine, Kinas andel af den samlede verdensøkonomi er fordoblet på 20 år, og den globale vækst vil i de kommende år blive drevet af Sydøstasien. »Verden kommer til at se markant anderledes ud både økonomisk og teknologisk. Det kommer til at stille kolossale krav. Vi skal foran på teknologi, kunstig intelligens, kvanteteknologi og sikring af egne forsyningskæder,« sagde Mette Frederiksen og tilføjede: »Det kan kun ske med flid og hårdt arbejde. Danskerne er et af de folk i verden med den højeste erhvervsfrekvens. Det er godt. Men jeg kan høre den modsatte fortælling derude. At stigende velstand skal betyde mindre arbejdstid. Hvis ikke vi holder fast i vores stærke arbejdsmoral, så holder vores velfærdsmodel ikke.« Jyske Bank Boxen ligger ved et motorvejskryds syd for Herning. Normalt danner den indendørs arena ramme om store koncerter eller håndboldkampe, men torsdag var Volbeat og klappepølser erstattet af marineblå jakkesæt og polerede spidse sko. For første gang nogensinde var Dansk Industris topmøde nemlig rykket til Jylland, hvor både humøret og venligheden over for erhvervslivet er »i top«, som erhvervsorganisationens topchef, Lars Sandahl Sørensen, udtrykte det i sin velkomsttale. Dagens tema blev hurtigt slået fast i en forproduceret video, hvor Lars Sandahl Sørensen stod i en have med forklæde og langede grillpølser ud til en stor og glad gruppe mennesker – samfundet er nemlig ligesom en havefest, var budskabet: »Man kom måske med en flaske vin og et fad frikadeller. Og man går derfra med mæthed, beriget af samtaler og nye perspektiver. Og måske en ny ven. Det er det magiske ved fællesskaber. Det er her, hvor en og en bliver mere end to, men faktisk kan blive 11,« sagde topchefen. Danmark er ligesom en havefest, hvor alle bidrager til fællesskabet, lød det flere gange fra Lars Sandahl Sørensen, som mener, at hjertet af det fællesskab er virksomhederne.Fold sammenLæs mereFoto: Henning Bagger/Ritzau Scanpix. Budskabet passede tilfældigvis meget godt med Mette Frederiksens åbningsreplik, efter at hun takkede for at være blevet budt til havefest: »Danmark er et fællesskab, hvor alle er nødt til at bidrage, og hvor alle får mere med hjem, end de selv har bragt til bordet.« Men som til så mange andre danske havefester trak de mørke skyer pludselig ind over Lars Sandahl Sørensens grill og lagde en dæmper på det gode humør. For selvom nøgletallene taler deres tydelige sprog og viser fremgang i dansk økonomi og industri, er virkeligheden bag de flotte tal en helt anden, end det umiddelbart ser ud til. Det er nemlig i høj grad en historie om Novo Nordisks succes og ikke en generel tilstand. Fjerner man medicinalsektoren, erindustriproduktionen faldet med 12 procentsiden sidste sommer og er nu lavere end før coronatiden. Danmarks Statistikskrev i august, at Danmarks BNP i perioden fra første halvår 2022 til første halvår 2023 steg med 1,7 procent – men uden medicinalindustriens bidrag ville BNP være gået tilbage med 0,3 procent set over perioden. I alle andre brancher end medicinalindustrien og elektronik har der været markant tilbagegang. I to brancher er der ovenikøbet tale om en nedgang på over 20 procent, og Dansk Industri har selv gjort opmærksom på, at vi skal tilbage til finanskrisen for at se et dyk i fremstillingsindustriens produktion, der er lige så stort som det, vi har set det seneste år. Derfor kan det også godt undre, at regnvejret i Dansk Industris video blev håndteret helt uden panik ved bare at rykke festen indenfor og hygge videre. For intet tyder på, at det er en retvisende analogi til situationen ude i virkeligheden. Torsdagens moderator i Herning, tv-vært Mette Walsted Vestergaard, måtte da også arbejde lidt ekstra hårdt for at få salens klapsalver i gang kort inde i det stort anlagte show. »Er I med eller hvad?« lød det lidt desperat. I sin tale kom Lars Sandahl Sørensen ind på de samme udfordringer som Mette Frederiksen og slog fast, at vi – altså erhvervslivet – »sjældent har haft så meget brug for at stå sammen som nu«. Topchefen oplistede en lang række politiske ønsker om blandt andet lavere skat og mere udenlandsk arbejdskraft, der blev omtalt som løsningen på virksomhedernes problemer. Men det blev ikke én eneste gang italesat, at det i mange danske industrivirksomheder går rigtig dårligt. I det efterfølgendeprogramvar der heller ikke arrangeret debatter om krisen i de klassiske industrivirksomheder. I stedet kunne erhvervsorganisationens medlemmer høre den danske astronaut Andreas Mogensen fortælle om sit daglige træningsprogram eller blive klogere på bæredygtighed, kunstig intelligens og diversitet. Efter taler fra Lars Sandahl Sørensen og Mette Frederiksen deltog den danske astronaut Andreas Mogensen direkte fra rummet og førte en samtale med uddannelses- og forskningsminister Christina Egelund (M). Det var suverænt de ti minutter af dagen, hvor flest havde telefonerne fremme for at filme.Fold sammenLæs mereFoto: Henning Bagger/Ritzau Scanpix. Derfor fangede Berlingske efterfølgende Lars Sandahl Sørensen og spurgte, hvordan det kunne fylde så lidt på et topmøde i Dansk Industri, at mange brancher oplever negativ vækst. »Jeg sagde det jo i talen, men det fylder ikke nok i mediebilledet eller i befolkningens forståelse generelt. Mange kommer og hvisker mig i øret og spørger, om vi er på vej ind i en recession. Og ja, vi er på vej ind i noget skidt, som bliver glemt, fordi nøgletallene bliver holdt kunstigt oppe af en medicinalindustri, der driver udviklingen,« siger topchefen. Du siger, at det ikke fylder nok i mediebilledet eller hos befolkningen. Hvorfor fylder det så ikke noget på jeres eget topmøde? »Det fylder heller ikke nok. Men skulle vi lave tre debatter om, at det går skidt? Vi forsøger at pege på noget af det, der kan gøre virksomheder konkurrencedygtige. Og hovedbudskabet i min tale var, at vi bliver nødt til at tale om vores konkurrenceevne. For det går ikke særlig godt.« Så det handler ikke om, at I ikke vil tale om de brancher, der kæmper for at overleve? »Den klassiske danske industriproduktion leverer komponenter til virksomheder i resten af verden. Og når det går dårligt på de store markeder, rammer det selvfølgelig dem. Men den mest sørgelige historie er, at vi ikke gør noget ved klimakrisen, for det kunne også hjælpe de her virksomheder,« siger Lars Sandahl Sørensen. Han glæder sig over, at Mette Frederiksen faktisk slog fast i sin tale, at det er regeringens absolutte førsteprioritet i erhvervspolitikken, at Danmark også i fremtiden skal have industrivirksomheder og arbejdspladser. Så selvom Lars Sandahl Sørensen er utilfreds med regeringens »forvridende« top-topskat, udtrykker han også »beundring« for Socialdemokratiet, Venstre og Moderaterne, der i december dannede en flertalsregering hen over midten. Det skyldes, at han og Dansk Industri har stor tillid til, som Mette Frederiksen fik bekræftet i sin tale, at SVM-regeringen vil gå meget langt for at »gøre det rigtige«, selvom det ikke er populært. Dansk Industri har blandt andet været markante støtter af regeringens forslag til en ny blasfemiparagraf, men især ambitionen om at skaffe mere arbejdskraft ved blandt andet at få danskerne til at arbejde mere har affødt respekt i Danmarks største erhvervsorganisation. Alle rejste sig, da Kronprinsen og Mette Frederiksen trådte ind i Jyske Bank Boxen. De to satte sig ved siden af hinanden på forreste række og lyttede til Lars Sandahl Sørensens tale.Fold sammenLæs mereFoto: Henning Bagger/Ritzau Scanpix. For selv Lars Sandahl Sørensen er ved at være træt af at tale om og høre på, at virksomhederne mangler arbejdskraft, indrømmede topchefen i sin tale. »Derfor er det også fantastisk at høre, at Mette Frederiksen i højere grad end nogensinde, synes jeg, anerkender erhvervslivets rolle i samfundet. Hun mener det helt nede fra maven. Og der er et kæmpe potentiale i at få den eksisterende arbejdskraft til at bidrage mere. Det er nødvendigt, hvis vi skal bevare vores velfærdssamfund,« siger Lars Sandahl Sørensen. Meget tyder på, at han ikke behøver være særlig bekymret for, om Mette Frederiksen mener det alvorligt. Til gengæld kan de nødlidende danske industrivirksomheder, der ikke fyldte meget på torsdagens topmøde i Herning, med rette føle sig glemt.",
        "metadata": {
            "source": "https://www.berlingske.dk/oekonomi/til-havefest-i-herning-kom-mette-frederiksen-med-en-markant-opsang-jeg",
            "image_url": null,
            "publication_time": "Torsdag d. 28. september 2023, kl. 19.56",
            "author": "Kalle Kehlet",
            "related_links": [],
            "attachments": []
        }
    }
}