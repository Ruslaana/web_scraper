{
    "version": "1.0",
    "document": {
        "id": 18844,
        "title": "Dansk håndboldtalent forlader de tyske mestre",
        "content": "Målmanden Kim Sonne skifter fra de tyske mestre, THW Kiel, til GWD Minden, som rykkede ud af Bundesligaen i denne sæson. Det oplyser GWD Minden på sin hjemmeside. Den 22-årige Kim Sonne skifter, fordi han ønsker mere spilletid. I Kiel er han tredjemålmand efter svenskerne Johan Sjöstrand og Andreas Palicka. Kim Sonne spillede ganske vist med i 26 ud af 36 Bundesliga-kampe, men det var først og fremmest, fordi Johan Sjöstrand var ude af spillet i en stor del af sæsonen p.g.a. sygdom. »Minden er ligesom Kiel en traditionsklub, og der kan jeg få megen spilletid. Det er næste skridt for mig,« siger Kim Sonne til GWD Mindens hjemmeside. »Kim er en ung målmand med et stort potentiale. Sammen med Gerrie Eijlers råder vi nu over en glimrende målmandsduo,« siger træner Frank Carstens. Kim Sonne kom til THW Kiel fra Skive fH. ",
        "metadata": {
            "source": "https://www.berlingske.dk/sport/dansk-haandboldtalent-forlader-de-tyske-mestre",
            "image_url": "https://berlingske.bmcdn.dk/media/cache/resolve/image_x_large_vertical/image/70/700766/9315819-hungary-mens-handball-champion.jpeg",
            "publication_time": "Tirsdag d. 16. juni 2015, kl. 15.05",
            "author": null,
            "related_links": [],
            "attachments": []
        }
    }
}