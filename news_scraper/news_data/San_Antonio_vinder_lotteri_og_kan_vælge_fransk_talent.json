{
    "version": "1.0",
    "document": {
        "id": 11443,
        "title": "San Antonio vinder lotteri og kan vælge fransk talent",
        "content": "60 nederlag blev det til for San Antonio Spurs i denne sæson, hvor holdet var langt fra en plads i slutspillet i NBA. Men nu lysner det måske for den tidligere storklub, der vandt lotteriet om at bliver førstevælger i den årlige draft. Dermed kan San Antonio Spurs vælge det 19-årige franske stortalent Victor Wembanyama i draften i New York 22. juni. San Antonio Spurs endte sidst i Western Conference med blot 22 sejre, og holdet havde sammen med to andre hold størst chance i lotteriet for at blive førstevælger. Det forventes, at den 2,21 meter høje Wembanyama bliver valgt af San Antonio Spurs. Franskmanden vurderes til at blive den mest eftertragtede spiller i draften siden LeBron James i 2003. Hvis San Antonio Spurs vælger Wembanyama, så kan han træde i fodsporene på den franske legende Tony Parker, som vandt fire mesterskaber mellem 2003 og 2014. »Jeg kan ikke rigtigt beskrive det. Mit hjerte banker,« siger Wembanyama til ESPN med udsigten til at havne i folden hos San Antonio Spurs. »Jeg har alle, jeg elsker, omkring mig. Det er et meget specielt øjeblik for mig. Det vil jeg huske resten af livet,« siger han. Peter J. Holt, der er formand i selskabet bag San Antonio Spurs, er lykkelig over udsigten til at få fat i en måske kommende verdensstjerne. »Jeg tror, jeg besvimer. Jeg er så begejstret. Byen, vores fans og så mange mennesker, der elsker Spurs, er helt oppe at køre,« siger formanden. I NBA's lotteriformat deltog de 14 hold, der ikke kom med i slutspillet. De tre dårligste hold havde den største chance for at blive førstevælger. Ud over San Antonio Spurs havde også Houston Rockets og Detroit Pistons 14 procents chance for at vinde lotteriet. Houston Rockets endte som fjerdevælger. Detroit Pistons havnede som femmer i lotteriet. Charlotte Hornets blev trukket ud som nummer to, mens Portland Trail Blazers kan vælge en spiller i draften som nummer tre. /ritzau/",
        "metadata": {
            "source": "https://www.berlingske.dk/sport/san-antonio-vinder-lotteri-og-kan-vaelge-fransk-talent",
            "image_url": "https://berlingske.bmcdn.dk/media/cache/resolve/image_x_large/image/167/1677646/24431796-basket-fra-elite-boulogne-leva.jpeg",
            "publication_time": "Onsdag d. 17. maj 2023, kl. 09.09",
            "author": null,
            "related_links": [],
            "attachments": []
        }
    }
}