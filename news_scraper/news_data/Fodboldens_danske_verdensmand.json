{
    "version": "1.0",
    "document": {
        "id": 19231,
        "title": "Fodboldens danske verdensmand",
        "content": "Når Frits Ahlstrøm 16. januar fylder 70 år, kan han se tilbage på et langt liv i fodboldens tjeneste. Og han har om nogen haft sin gang blandt de helt store navne i international fodbold. Ikke på banen, hvor Ahlstrøm selv har spillet i Ishøj-klubben SB 50, hvor han også har været formand, samt AB og KB, men som en særdeles vidende og kompetent journalist, redaktør og siden som mediedirektør i det europæiske fodboldforbund, UEFA. Som ung var Ahlstrøm først journalist og siden sportsredaktør ved Politiken, indtil han tog initiativ til og blev redaktør for Alt om Sport, sportsbladet fra slutningen af 70erne og begyndelsen af 80erne, som de trofaste læsere stadig mindes med vemod. Da bladet lukkede, vendte han tilbage til Politiken, og tre år senere blev Ahlstrøm ny informationschef i DBU. Her var han særdeles aktiv og bl.a. med til at finde Horst Wohlers, den tyske træner, der var udset til at afløse Sepp Piontek, men som viste sig at være bundet af sin kontrakt med Bayer Uerdingen. Siden fortsatte Ahlstrøm karrieren som sportsdirektør i Brøndby, da Morten Olsen var cheftræner i klubben, som dengang holdt den danske fane højt i europæisk klubfodbold. Året efter var Ahlstrøm dog tilbage i et mediejob hos DR. Ahlstrøm havde siden 1990 sideløbende været rådgiver for UEFA og FIFA, og det førte i 1995 til, at han landede posten som mediedirektør i UEFA, et job, som han bestred i 15 år, indtil han i 2010 nåede pensionsalderen. Han er vellidt blandt sine kolleger, som han ofte har givet en hjælpende hånd, og han er kendt og respekteret for sin brede viden og det store internationale netværk, som han har fået gennem sin lange internationale karriere. Ahlstrøm er dog fortsat en særdeles aktiv journalist. Gennem årene er det blevet til omkring en snes bøger fra hans hånd, senest »Fodbold i Sjov og Alvor« med anekdoter fra et langt liv i fodboldens tjeneste, der udkom i efteråret 2013. Desuden var han pressechef for FIFA under sommerens VM-slutrunde i Brasilien, og derudover arbejder han ad hoc for TV3 Sport. Også privat er han engageret i fodboldens sociale muligheder. Således er Ahlstrøm bestyrelsesmedlem i organisationen Ombold, der arbejder med fodbold for socialt udsatte. Sidste efterår gjorde Ahlstrøm således Daniel Agger opmærksom på, at hjemløselandsholdet manglede 20.000 kroner for at komme med til VM, hvorefter landsholdsanføreren personligt sørgede for at lukke hullet. Frits Ahlstrøm er bortrejst på sin runde dag, som bliver fejret hos datteren, der bor i Paris.",
        "metadata": {
            "source": "https://www.berlingske.dk/navne/fodboldens-danske-verdensmand",
            "image_url": "https://berlingske.bmcdn.dk/media/cache/resolve/image_x_large/image/73/736907/8173714-16navfritsjpg.jpeg",
            "publication_time": "Fredag d. 16. januar 2015, kl. 09.00",
            "author": "Flemming Brandt",
            "related_links": [],
            "attachments": []
        }
    }
}