{
    "version": "1.0",
    "document": {
        "id": 13462,
        "title": "Demokratiske virksomheder er ikke fup, Berlingske",
        "content": "Jeg fik nærmest kaffen galt i halsen, da jeg læste Berlingskes leder 27. juni, hvor virksomheder med et stærkt demokratisk fundament ordret kaldes forfup. Lederen refererer til de mange økonomi- og handelsfællesskaber, hvor danskere er gået sammen. Det kan være i forsikringsfællesskaber, pensionskasser og realkreditinstitutter, i andelsbevægelsens mejerier, slagterier og brugsforeninger og forsyningsvirksomheder. Fællesskaber som forpligter os hver især som medlemmer og kunder af de selskaber, vi også er ejere af. Disse typer af virksomheder beskæftiger mere end 150.000 medarbejdere og omsætter for mange hundrede milliarder kroner. Det er ikke fup, det er en model, der har virket i mere end 100 år. En stor del af min motivation som ansat i LB Forsikring har altid været, at vi skaber værdi for de mange – ikke de få. Sådan var det, da førstelærer Simonsen på Spejlsby Skole på Møn i 1880 besluttede sig for at starte Lærerstandens Brandforsikring, som nu er del af Danmarks største medlemsejede forsikringsfællesskab, og sådan er det i dag. Demokratiske virksomheder er grundlæggende solide og velkonsoliderede arbejdspladser, som kan håndtere kriser og formår at sætte deres medlemmer og kunders behov først. For eksempel ligger de kunde- og medlemsejede selskaber på de øverste otte pladser i den årligemålingaf kundetilfredshed i forsikringsbranchen. Samtidig viserundersøgelserfra ICMIF, den globale forening for medlemsejede forsikringsselskaber, at de fællesskabsejede selskaber i Europa faktisk har øget deres præmieindtægter og er vokset i markedsandele, mens øvrige selskaber tilsvarende er faldet. Det samme gør sig gældende i Danmark. Måske er det netop, fordi de demokratiske virksomheder både er effektive og skaber værdi for deres ejere. Men der er også en bagside. For selvom vi, der allerede er her, klarer os godt og medvirker til at skabe et vigtigt fundament under det danske samfund, så bliver vi ikke flere. For når spirende iværksættere starter virksomhed i dagens Danmark, er der næsten ingen chancer for, at virksomheden ikke er et A/S, men i stedet et A.M.B.A. eller et F.M.B.A. Og hvorfor så ikke? De har ikke lært, at den forretningsmodel overhovedet eksisterer, for der undervises ikke i det. Det er nærmest umuligt at få rådgivning fra offentlige aktører til at starte en demokratisk ejet virksomhed, hvor lovgivningen tilmed er notorisk kringlet og besværlig, hvis man vil stifte sådan et selskab. Det er blandt andet på den baggrund, vi fra LB Forsikring har bidraget til den ekspertgruppe et bredt politisk flertal fra V til EL oprettede, for at få anbefalinger til, hvordan man kan styrke demokratiske virksomheder. Ikke fordi demokratiske virksomheder skal stilles bedre end andre virksomhedsformer. Men fordi Danmarks fortjener, at demokratiske virksomheder i alle henseender anerkendes ligeværdigt med andre virksomhedsformer. Det er hverken fup eller fidus. Det er sund fornuft. Steen Holse Andersen er COO og medlem af direktionen i Danmarks største medlemsejede forsikringsfællesskab, LB Forsikring.",
        "metadata": {
            "source": "https://www.berlingske.dk/kommentarer/demokratiske-virksomheder-er-ikke-fup-berlingske",
            "image_url": "https://berlingske.bmcdn.dk/media/cache/resolve/image_x_large/image/156/1566004/24137849-.jpg",
            "publication_time": "Fredag d. 01. juli 2022, kl. 22.00",
            "author": null,
            "related_links": [],
            "attachments": []
        }
    }
}