{
    "version": "1.0",
    "document": {
        "id": 13694,
        "title": "Middelmådigheden er det eneste fællesskab, som favner alle danskerne",
        "content": "Coronaisolationen har fået mig og sikkert mange andre til at se lidt mere gammeldags fjernsyn end normalt. Især er jeg blevet hængende lidt længere end normalt i de brede programmer, hvor kampen om at nå danskerne er størst. »Danskerne«. Denne rædsomme sjuskede floskel, som frejdigt forlader populistiske politikere og studieværters smilende munde i munter overbevisning om, at flertallet af os er begejstrede for at være en af de danskere, som har et uhyre infantilt verdensbillede til fælles. Vi er alle sammen noget helt særligt. Det er sandt. Langt de fleste mennesker er stadigvæk – også danskerne – endnu et genetisk unikum. Det betyder dog ikke, at enhver dansker hæver sig højt op over det almindelige – slet ikke. Men vores nedadsnobbede kultur anført af makrelministeren hylder middelmådighedens genier. Dem er der i sagens natur mange af blandt os danskere. Vi får også mange klap på skulderen af en af de mest positivt tænkende nyhedsværter, TV 2s Mikael Kamber. Helt på linje med USA er vores kultur de seneste årtier også blevet inficeret med det tåbelige mantra, at du kan, hvad du vil. Nej, det kan de færreste. Men denne vildfarelse trives nu også næsten uanfægtet i dansk mainstream-tv. Her er der ofte endda taletid til mennesker, der oprigtigt mener, at janteloven, hvori de fleste formentligt kun kender første bud, »Du skal ikke tro du er noget«, er de ord, som står i vejen for udlevelsen af et begrænset talent. Som tilskuer til denne degradering af originalitet og ægte talent, kan man godt ønske sig, at vi igen begynder at skele til Sandemoses Jantelov og tilskynde hinanden til at forstå, at middelmådighed ikke er skam, men noget vi alle er en del af.  Allerede i 1822 nailede – rædsomt nudansk ord – den italienske forfatter og politiske filosof Joseph de Maistre vores nuværende ynkelige kultur. »I mine studeringer af menneskearten har jeg noteret mig – først med en vis triumferende undren, siden med stigende rædsel – at det det oftest er lettere for et menneske at indrømme selv de mest nedrige forbrydelser, moralske overskridelser og deres sjæls evige fortabelse end at vedgå sig, at de ikke har talent. Jeg spørger mig selv: hvorfor er middelmådigheden et større kors for tanken end syndens ækelhed? Måske fordi også den udspekulerede ondskab og udsigten til helvede alligevel er en form for storhed, som udelukker en fra hoben, der således må være det værste helvede.« Unge har alle dage haft det svært med, at der har været mennesker på Jorden før, som helt uden nutidens teknologier så klarere på mennesker, end de selv gør. Netop omgang med selvoptagelsesteknologierne er desværre med til at forstærke de de enfoldiges forstærkede selvoplevelse. Det er der næppe noget at gøre ved. Det skræmmende er, at bevidstheden om det fællesskab, der inkluderer os alle sammen – nemlig middelmådigheden – snart er helt fraværende. Der findes rigtige genier blandt danskerne. Men vi har aldrig været gode til at fremhæve dem, fordi deres begavelse næsten fornærmer den unikke middelmådighed. Et af de få danske genier, Niels Bohr, er ikke engang hædret med et stort monument, der kunne henlede – om ikke andet så udenlandske besøgendes – opmærksomhed på, at danskerne har fostret hjerner, der ikke er udklækket med benene begravet i den hellige jyske muld. Torben Steno er vært på Berlingske-programmet »Cordua & Steno« og musiker",
        "metadata": {
            "source": "https://www.berlingske.dk/kommentatorer/middelmaadigheden-er-det-eneste-faellesskab-som-favner-alle",
            "image_url": "https://berlingske.bmcdn.dk/media/cache/resolve/image_x_large/image/139/1392578/23672921-.jpg",
            "publication_time": "Torsdag d. 25. februar 2021, kl. 09.00",
            "author": "Torben Steno",
            "related_links": [],
            "attachments": []
        }
    }
}