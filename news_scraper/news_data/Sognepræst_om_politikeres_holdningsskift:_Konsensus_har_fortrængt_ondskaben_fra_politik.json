{
    "version": "1.0",
    "document": {
        "id": 11846,
        "title": "Sognepræst om politikeres holdningsskift: Konsensus har fortrængt ondskaben fra politik",
        "content": "Det gode ved folk, der hyppigt skifter holdninger, er, at de på et eller andet tidspunkt får ret. Til gengæld er det ikke troværdigt. En god tommelfingerregel siger, at kun holdninger båret også i modvind vidner om indre styrke. »De har før taget grufuldt fejl, hvorfor skal vi stole på dem nu,«spørger BerlingskesBent Winther. Anledningen er, at de samme politikere, som siden 1990erne har svigtet det danske forsvar og barberet budgetterne, nu vender om og vil opruste betydeligt. Det var de samme politikere som afviklede Danmarks territorialforsvar, som nu siger, at det var en fejl, og vi skal opruste. Skal vi tro dem, spørger Bent Winther. Fejlen opstod efter Murens Fald i 1989 og kommunismens sammenbrud i 1990, hvor fjenden pludselig forsvandt – tilsyneladende – og Vesteuropa kunne begynde at afvikle det militære beredskab, som havde fyldt så meget i Den Kolde Krig. Sovjetunionen garanterede Vestens immunforsvar og moralske pejlemærker. Da det onde imperium forvandt, blev vi orienteringsløse og begyndte kun at tro på det gode. Hvordan kunne Danmark overse sine fjender? Hvordan kunne Vesteuropa se historien som afsluttet med krige mellem lande som fortid? I folkekirken har vi til hver gudstjeneste siden oldkirken sagt trosbekendelsen, som begynder med, at vi forsager djævlen og alle hans gerninger og alt hans væsen. Hver barnedåb er sket ved at spørge gudmor/gudfar til trosbekendelsen: Forsager du djævlen? Alle konfirmander har skullet lære trosbekendelsen udenad. Og med Fadervor beder vi: Fri os fra det onde. I nabolandes kirker har de afskaffet forsagelsen af det onde i trosbekendelsen, men i Danmark har vi den med takket været Grundtvig. Så det burde være åbenlyst, at der findes ondskab i verden, og at menneskene ikke er så gode, som de burde være. Det betyder, at der altid vil være fjender eller modsætninger og konflikter, dulgte eller åbenlyse, som nok ikke kun kan bemestres med kærlighed og kildevand. Selvom vi altid først skal prøve med det gode. Hvordan kunne vores danske politiske elite i konsensus afskaffe det danske forsvar? Og paradoksalt nok skiftede Radikale Venstre deres traditionelle opfattelse af militarisme som nytteløst ud med en aktivistisk sikkerhedspolitik med krudt og kugler, samtidigt med at deres hørupske antimilitarisme blev officiel dansk politik. I stedet for at løbe efter en ny vind bør den danske politiske elite måske også gå lidt i tænkeboks, så de samme mennesker om ti eller 20 år ikke – igen – siger: Hovsa, vi tog fejl. Den østtyske dissident Robert Havemann, som mere end nogen anden var vidne til at se venner og fjender skiftet ud med partilinjen som vejret i april, skrev i 1965: »Når man ændrer mening i vigtige spørgsmål, så er det ikke nok at gå ind for de nye opfattelser og kritisere de gamle. Man må efterforske, hvorfor man tænkte anderledes før, og hvorfor man tænker anderledes i dag.« Når Danmark nu ændrer så markant sikkerhedspolitik, er det ikke nok at annoncere den nye politik på en højtidelig pressekonference med alvorlig stemmeføring. Vi skal også genfinde det religiøse perspektiv, som altid har regnet med det onde og dets utallige muligheder for at iklæde sig nye gevandter og dominere verden. Og så huske på, at djævlen altid er mest listig og lusket, når han benægter sig selv, og siger han ikke findes. For så begynder mennesker at slå løs på hinanden. I danmarkshistorien var forsvaret et af de afgørende skillemærker i dansk politik fra 1880erne med Københavns imponerende befæstning og frem til den tyske besættelse 9. april 1940, da det endelig lykkedes for afvæbningens fortalere – med kong Christian Xs rammende udtryk – at sejle den danske skude i sænk. Forsvarssagen skilte dengang blå og rød blok og sikrede dermed, at spørgsmålet blev ivrigt diskuteret. Konsensus har fortrængt ondskaben fra politik, så vi i fællesskab ikke mere tror på djævelskab her i denne verden af oplyste, globalt orienterede mennesker. Og det var den egentlige fejltagelse. Henrik Gade Jensen er sognepræst på Lolland ",
        "metadata": {
            "source": "https://www.berlingske.dk/kommentarer/sognepraest-om-politikeres-holdningsskift-konsensus-har-fortraengt",
            "image_url": "https://berlingske.bmcdn.dk/media/cache/resolve/image_x_large/image/177/1776013/24662574-prst-henrik-gade-jensen.jpg",
            "publication_time": "Tirsdag d. 19. marts 2024, kl. 15.34",
            "author": null,
            "related_links": [],
            "attachments": []
        }
    }
}