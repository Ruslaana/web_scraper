{
    "version": "1.0",
    "document": {
        "id": 2822,
        "title": "Nødrutiner i store datacentre risikerer at skabe massive strømproblemer",
        "content": "Den voldsomme vækst i antallet af store datacentre med tungt og dyrt computerudstyr skaber helt nye risici for elnettet. Ikke blot har man mange steder i verden svært ved at følge med udbygningen, såde strømslugende kæmper skaber problemermed elforsyningen i menige hjem. Nu truer datacentrenes håndtering af udsving på elnettene også hele stabiliteten i elforsyningen i USA, skriver nyhedsbureauet Reuters. Datacentrene forsøger nemlig at beskytte de dyre chip og alt det elektroniske grej mod at blive beskadiget ved udsving i elforsyningen. Det gør de ved hurtigt at skifte strømkilde til de enorme dieselnødgeneratorer, som er installeret i datacentrene, for at undgå, at udstyret brænder sammen eller bliver ødelagt, hvis strømmen pludselig skulle forsvinde. Den manøvre betyder så til gengæld, at der pludselig er enorme mængder af overskudsstrøm i elnettene, som disponerer med datacentrenes store forbrug. En episode fra 10. juli 2024, som først nu er kommet frem, illustrerer problemets omfang. Uden for den amerikanske hovedstad, Washington, D.C., ligger et kæmpe område, som huser flere end 200 datacentre. Disse forbruger omtrent samme mængder strøm som hele storbyen Boston. Men på denne sommerdag blev 60 af datacentrene pludselig koblet af elnettet og skiftede til nødgeneratorerne. De massive mængder af overskudsstrøm skabte en kritisk situation for elnettet, og elselskaberne måtte i hast skrue ned for elproduktionen for at beskytte elnettet ogundgå, at det i værste fald ville medføre et kæmpe strømudfaldi hele området. »Disse datacentre bliver større og forbruger mere energi, men nettet er ikke designet til at modstå tabet af datacentre på 1.500 megawatt,« siger Jon Moura, som er direktør for North American Electric Reliability Corporation, NERCs, analyseafdeling for pålidelighed, til Reuters. NERC er den føderale myndighed på området. Elforbruget i datacentrene er eksploderetmed udbredelsen af kryptovalutaer som bitcoin og kunstig intelligens (KI). Kryptovalutaerne bruger computerkræfter på at udregne stadig mere komplekse algoritmer, som udløser et bestemt antal for eksempel bitcoins. Kunstig intelligens bruger computerkræfterne til at besvare brugernes henvendelser om at få svar, få skrevet tekster, få skabt billeder, film, musik eller programkoder. Strømforbruget i USA står til atsætte nye rekorderi 2025 og 2026. Det spåede Energy Information Administration (EIA) under det amerikanske energiministerium i januar 2025. Det er netop den voksende brug af datacentre til kunstig intelligens og kryptovalutaer, der sammen med voksende brug af strøm i både hjem og på arbejdspladser til opvarmning og transport tilsammen banker strømforbruget i vejret. Det satte i 2024 rekord med 4.082 milliarder kilowatt-timer (kWh) men vil ifølge EIA nå 4.179 milliarder kWh i år (heraf 1.524 milliarder kWh for private forbrugere) og 4.239 milliarder kWh i 2026. Ifølge investeringsbanken Goldman Sachs' beregninger sluger en almindelig forespørgsel hos tjenesten ChatGPT næsten ti gange mere elektricitet end en søgning hos Google, og Goldman Sachs forventer, at elforbrug i datacentrene, som huser de kraftige computere bag kunstig intelligens, vil vokse med 160 procent i 2030. Tal fra Texas' største operatør på elnetområdet, Electric Reliability Council of Texas, viser, at der siden 2020 har været 30 episoder, hvor energislugende datacentre og kryptocentre pludselig har koblet sig af og dermed været ved at forårsage nedbrud på elnettene. I december 2022 blev næsten 400 kryptocentre, datacentre og produktionsfaciliteter til olie og gas koblet af uden forudgående advarsel, da en transformerstation i det vestlige Texas fik en fejl. Det betød, at der var næsten 1.700 megawatt el i overskud, svarende til omkring fem procent af elnettets samlede kapacitet. Elproduktion af 112 megawatt måtte i hast lukkes ned for at undgå problemer. NERC fremlagde i december 2024 forudsigelser af, at næsten hele USA står over for større risici for strømudfald over de næste fem-ti år. Elselskaberne har bedt datacentrene om ikke at koble sig af, når strømforsyningerne svinger, men ejerne af datacentrene frygter, at elektronisk udstyr og kølesystemer vil blive beskadiget, og er derfor ikke villige til at ændre på sikkerhedsrutinerne, selv om de gerne vil hjælpe med at undgå problemer. ",
        "metadata": {
            "source": "https://www.berlingske.dk/virksomheder/noedrutiner-i-store-datacentre-risikerer-at-skabe-massive",
            "image_url": "https://berlingske.bmcdn.dk/media/cache/resolve/image_x_large/image/190/1902193/24914392-digital-reality-data-center-buildings-line-the-str.jpg",
            "publication_time": "Torsdag d. 20. marts 2025, kl. 14.57",
            "author": "Thomas Breinstrup",
            "related_links": [],
            "attachments": []
        }
    }
}