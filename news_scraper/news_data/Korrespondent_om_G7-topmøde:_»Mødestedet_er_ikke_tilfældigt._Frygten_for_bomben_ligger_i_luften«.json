{
    "version": "1.0",
    "document": {
        "id": 20710,
        "title": "Korrespondent om G7-topmøde: »Mødestedet er ikke tilfældigt. Frygten for bomben ligger i luften«",
        "content": "I disse dage er en række af verdens mest magtfulde ledere samlet i Japan. Det er nemlig der, G7-topmødet finder sted i år. Gruppen består af statsledere fra Frankrig, Tyskland, Italien, Japan, Storbritannien, USA og Canada, ligesom EU også deltager. Det er blevet annonceret fra ukrainsk side, at Ukraines præsident, Volodymyr Zelenskyj, planlægger at aflægge besøg i Hiroshima søndag. Men hvad er det egentlig, der vil blive diskuteret på mødet? Berlingskes Asien-korrespondent, Alexander Sjöberg, giver her sit bud. »G7-landene har meget til fælles. Nu skal de vise, at enigheden rækker endnu længere, og en stor del af mødet vil handle om, hvordan de kan øge presset på Rusland, men også på Kina,« siger han. Og det er vigtige ting, der skal falde på plads. Særligt peger han på tre centrale punkter: »Fra amerikansk side er der et stort ønske om, at flere lande lægger pres på Kina. Analytikere taler om, at Kina og Rusland kan rykke endnu tættere sammen i fremtiden, hvis presset fra USA og Vesten vokser.« Alexander Sjöberg udpenslerskrækscenariet: Hvordan skal Ukraine nogensinde vinde krigen, hvis Kina for eksempel begynder at sælge militærgrej i stor stil til Rusland? Men der er et centralt dilemma, siger han: Især de europæiske og østasiatiske lande er uenige om, hvor langt de skal gå i deres Kina-kritik. »Alle G7-landene er forbundet tæt med Kina økonomisk, selv USA, men lande som Tyskland og Italien har tidligere vist sig langtfra lige så villige til at trække sig fra Kina som amerikanerne.« Han peger på, at Kina forsøger at holde sig på god fod med både Vesten og Rusland. Samtidig forsøger landet at iscenesætte sig som en form for fredsmægler. »Det bliver latterliggjort af mange vestlige Kina-kritikere, der mener, at Kinas regering retorisk såvel som økonomisk har valgt Ruslands side i krigen. Men Ukraine har takket Kina for at tage initiativ til forhandling, og de har netop haft besøg af en kinesisk topdiplomat, Li Hui, som er tidligere mangeårig ambassadør i Rusland.« Han fortæller, at det viser, hvor kompleks situationen er. Også mødestedet har vakt opsigt, fordi Hiroshima er kendt for at være en af de to byer, der blev bombet af amerikanerne under Anden Verdenskrig. »Mødestedet er billedet påden ultimative frygt: atomkrigen. Japans premierminister, Fumio Kishida, har valgt netop dette mødested af en grund.« Det sidste år har frygten ligget i luften: Vil Vladimir Putin bruge bomben? »Selv et mindre, taktisk atomvåben vil få uoverskuelige konsekvenser. Kina har også gjort et stort nummer ud af at sige, at brug af atomvåben er uacceptabelt.«",
        "metadata": {
            "source": "https://www.berlingske.dk/internationalt/korrespondent-om-g7-topmoede-moedestedet-er-ikke-tilfaeldigt",
            "image_url": "https://berlingske.bmcdn.dk/media/cache/resolve/image_x_large/image/167/1678475/24433742-japan-g7-summit.jpg",
            "publication_time": "Fredag d. 19. maj 2023, kl. 14.17",
            "author": "Nina Schaumann",
            "related_links": [],
            "attachments": []
        }
    }
}