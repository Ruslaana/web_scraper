{
    "version": "1.0",
    "document": {
        "id": 15221,
        "title": "Flere end 800 dræbte i kampen om Kobane på 40 dage",
        "content": "SYRIEN: Flere end 800 mennesker er ifølge organisationen The Syrian Observatory for Human Rights blevet dræbt i kampe ved den syriske grænseby Kobane inden for de seneste 40 dage. Det skriver CNN. I alt er 815 blevet dræbt, og heraf kommer 481 fra terrorbevægelsen Islamisk Stat (IS), der kæmper om overtaget med den kurdiske by i det nordlige Syrien nær grænsen til Tyrkiet.  Over 300 kurdiske soldater meldes også dræbt, mens 21 civile har mistet livet. Dødstallet kan dog være langt højere, oplyser The Syrian Observatory for Human Rights. Kampen om Kobane har stået på siden midten af september, hvor IS indledte et angreb mod byen. De fleste af byens 200.000 indbyggere er flygtet. USA og en koalition af lande - heriblandt Danmark - har indledt luftangreb mod IS i Syrien og Irak. Ifølge CNN har man siden lørdag lanceret fem luftangreb mod IS-styrkerne ved Kobane. BNB ",
        "metadata": {
            "source": "https://www.berlingske.dk/internationalt/flere-end-800-draebte-i-kampen-om-kobane-paa-40-dage",
            "image_url": "https://berlingske.bmcdn.dk/media/cache/resolve/image_x_large/image/36/367677/7828221-mideast-crisis.jpg",
            "publication_time": "Søndag d. 26. oktober 2014, kl. 18.04",
            "author": null,
            "related_links": [],
            "attachments": []
        }
    }
}