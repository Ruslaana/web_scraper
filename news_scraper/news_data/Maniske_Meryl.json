{
    "version": "1.0",
    "document": {
        "id": 17139,
        "title": "Maniske Meryl",
        "content": "Skeletterne vælter ud af skabene i et tempo lige så rasende som det kræftramte og pillemisbrugende familieoverhoved Violet, hvis forsagte alkoholiker af en mand har valgt ikke kun at drukne sorgerne men også sig selv i den lokale sø. Nu samles hele familien for første gange i årevis, og det bliver et mildest talt gnistrende møde mellem de tre meget forskellige søstre og deres dominerende mor. »Familien«, der bygger på et teaterstykke af Tracy Letts, er en tour de force i familiehemmeligheder og -tragedier.Et kammerspil med skuespillet i højsædet, hvilket tages meget alvorligt af samtlige skuespillere, der skændes for fulde gardiner, mens de smadrer porcelæn og knuser drømme, så man må krumme tæer i beskæmmet fryd over, at der findes mennesker, der vover at opføre sig så grimt over for hinanden. Ikke mindst Meryl Streep og Julia Roberts leverer stort spil – indimellem næsten for stort. Der er skruet så højt op for både stemmer, drama og intriger, at det indimellem er svært at abstrahere fra, at »Familien« føles som filmet teater. Hvad: Familien Hvem: Instruktør: John Wells. Medvirkende: Meryl Streep, Julia Roberts, Juliette Lewis Hvor: Premiere over hele landet",
        "metadata": {
            "source": "https://www.berlingske.dk/filmanmeldelser/maniske-meryl",
            "image_url": "https://berlingske.bmcdn.dk/media/cache/resolve/image_x_large/image/89/891727/7150387-familienjpg.jpeg",
            "publication_time": "Onsdag d. 05. februar 2014, kl. 22.30",
            "author": "Louise Kidde Sauntved",
            "related_links": [],
            "attachments": []
        }
    }
}