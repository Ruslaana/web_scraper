{
    "version": "1.0",
    "document": {
        "id": 1536,
        "title": "Hun er for længst blevet dømt – men nu sagsøges Ghislaine Maxwell af sine forsvarsadvokater",
        "content": "Det er måneder siden, at Ghislaine Maxwell fik en dom for at have hjulpet sin tidligere kæreste Jeffrey Epstein med at misbruge mindreårige piger. Straffen lød på 20 års fængsel. Nu hævder et advokatfirma at have et udestående med 60-årige Ghislaine Maxwell. Advokatfirmaet, der hjalp med at forsvare Ghislaine Maxwell, siger, at de kun er blevet betalt en brøkdel af deres ydelser. Derfor sagsøger de hende, hendes bror og hendes far for 878.000 dollar (cirka 6,5 millioner kroner) for ubetalte advokatsalærer og anklager samtidig hendes slægtninge for at skjule Ghislaine Maxwells formue på flere millioner dollar. Det skriverThe Guardian. Advokatfirmaet Haddon, Morgan & Foreman skriver i søgsmålet, at Ghislaine Maxwell satte hendes bror, Kevin Maxwell, til at betale hendes advokatsalærer, efter at hun blev anholdt i 2020, men at han ikke har betalt det fulde beløb af, hvad de havde opkrævet før og under retssagen. På trods af de ubetalte regninger opfordrede Kevin Maxwell forsvarsadvokaterne til at fortsætte deres arbejde med appellen, efter der var faldet dom i sagen. Ifølge The Guardian bebrejder broren Ghislaine Maxwells mand, Scott Borgerson, for at forhindre betalingerne. Og ifølge Haddon, Morgan & Foreman arbejder bådebror og mand sammenfor at skjule Ghislaine Maxwells formue. I søgsmålet påstår advokatfirmaet, at Scott Borgerson har stiftet en LLC – en særlig selskabsform – til at købe ejendomme. Alt sammen i et forsøg på at skjule konens aktiver. Søgsmålet synes at være et eksempel på, at forholdet mellem Maxwells familie og advokatfirmaet er brudt helt sammen. Jeffrey Epstein og Ghislaine Maxwell var kærester igennem flere år i 1990erne. Det var også i den periode, at flere af overgrebene, som hun nu er dømt for, fandt sted. Anklagerne i sagen havde opfordret dommeren til at idømme Ghislaine Maxwell en dom på mindst 30 år. Blandt andet på grund af hendes påståede»fuldstændige mangel på anger«i sagen. Jeffrey Epstein tog sit eget liv i 2019. På billedet ses han sammen med sin daværende kæreste Ghislaine Maxwell.Fold sammenLæs mereFoto: AFP/Ritzau Scanpix. Ghislaine Maxwells forsvarer mente modsat, at en straf på fire år var rigeligt med henvisning til deres påstand om, at hun ikke er til fare for offentligheden, samt at deres klient har haft en traumatisk barndom. Flere tidligere ofre forklarede i retten i december 2021, at Ghislaine Maxwell spillede en »afgørende rolle« for, at overgrebene kunne finde sted. Hun blev sidste år kendt skyldig i fem af seks anklagepunkter. Blandt andet for at have rekrutteret og manipuleret fire piger til at have sex med Jeffrey Epstein i perioden mellem 1994 og 2004. Maxwells advokater forsøgte ellers tidligt i processen at få retssagen til at gå om, fordi to nævninge selv havde været udsat for seksuelle overgreb. Det blev dog afvist. Ghislaine Maxwell blev idømt 20 års fængsel, hvilket hun siden haranket. Appelprocessen kan tage mange måneder. Jeffrey Epstein tog som 66-årig sit eget liv i 2019 i en fængselscelle i New York, mens han ventede på at få behandlet sin sag ved en domstol.",
        "metadata": {
            "source": "https://www.berlingske.dk/usa/hun-er-for-laengst-blevet-doemt-men-nu-sagsoeges-ghislaine-maxwell-af-sine",
            "image_url": "https://berlingske.bmcdn.dk/media/cache/resolve/image_x_large_vertical/image/158/1584528/24183127-people-ghislaine-maxwell.jpg",
            "publication_time": "Torsdag d. 25. august 2022, kl. 16.56",
            "author": "Signe Westermann Kühn",
            "related_links": [],
            "attachments": []
        }
    }
}