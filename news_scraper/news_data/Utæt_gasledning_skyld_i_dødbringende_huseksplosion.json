{
    "version": "1.0",
    "document": {
        "id": 14167,
        "title": "Utæt gasledning skyld i dødbringende huseksplosion",
        "content": "En utæt gasledning var skyld i, at et hus i Stjær ved Galten i sidste uge eksploderende, og husets 87-årige beboer omkom. Det oplyser Sydøstjyllands Politi, efter politiets teknikere sammen med Sikringsstyrelsen tirsdag har undersøgt huset. Vicepolitiinspektør Andreas Bryld Hansen fortæller til DR Østjylland, at der er opstået en utæthed i den gasledning, der er skudt ind under vejen ved huset. Gassen er sivet ud og ind i et hulrum under huset, og på et tidspunkt er der kommet så meget gas ud, at en gnist har antændt og forårsaget eksplosionen, der lagde kvindens hus i ruiner.  Det vides ikke, hvor længe utætheden har været der. Søren Hylleberg, direktør for HMN Naturgas, der leverer gas til området, siger, at gasledningen har ligget sammen med et højspændingskabel, og at det er blevet beskadiget, sandsynligvis da gasledningen blev etableret. Beskadigelsen af kablet har udviklet så meget varme, at det har smeltet gasledningen.  - Det er et sammenfald af de her uheldige omstændigheder, der gør, at ulykken kan ske, siger Søren Hylleberg til DR Østjylland. Han undrer sig over, at ingen har kunnet lugte gassen, for gas kan lugtes mange gange før, den bliver farlig, påpeger han.  /ritzau/",
        "metadata": {
            "source": "https://www.berlingske.dk/samfund/utaet-gasledning-skyld-i-doedbringende-huseksplosion",
            "image_url": "https://berlingske.bmcdn.dk/media/cache/resolve/image_x_large/image/23/232612/14989932-eksplosion-ved-galten-lgger-hus-i-ruiner.jpg",
            "publication_time": "Onsdag d. 05. oktober 2016, kl. 11.23",
            "author": null,
            "related_links": [],
            "attachments": []
        }
    }
}