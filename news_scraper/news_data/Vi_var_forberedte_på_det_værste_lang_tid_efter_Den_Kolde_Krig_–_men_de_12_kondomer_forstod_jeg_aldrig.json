{
    "version": "1.0",
    "document": {
        "id": 18010,
        "title": "Vi var forberedte på det værste lang tid efter Den Kolde Krig – men de 12 kondomer forstod jeg aldrig",
        "content": "Helt frem til begyndelsen af dette årtusinde var Danmark klar til krigen, der aldrig kom. I hvert fald forstået på den måde, at en række koldkrigstiltag stadig fungerede. Danmark havde en rest afprepper-mentaliteten – at være forberedt på krig og katastrofer – i sig: Beskyttelsesrum, et beredskab samt de mad- og medicinlagre, der skulle til for at kunne overleve en atomkrig. Selv 12 år efter, at Den Kolde Krig sluttede med Murens fald, og krigen mod fjenden i øst i princippet begyndte at blive utænkelig. Beskyttelsesrummene var intakte, inden flere af dem blev omdannet til koldkrigsmuseer. Madlagre fandtes til en vis grad, ligesom beredskabet var forberedt på det værst tænkelige. Danmark er nu ved at lukke ned for den prepperkultur, som Sverige og USA dyrker intenst, og som Berlingske harbeskrevet i en række artikler. Boomerne – altså borgere født i slutningen af 1940erne eller i 1950erne – var preppere uden at vide, hvad ordene dækkede over. Ungdommen i 1960erne frygtede en storkrig. Organisationen Aldrig Mere Krig reagerede imod atomoprustningen i Vesten og ønskede at holde Danmark frit for atomvåben. Den umiddelbare foranledning til protesterne var losningen af Nike- og Honest John-raketterne på Aarhus Havn i august 1959 og i januar 1960. Biledet er fra den første »påskemarch« mellem Holbæk og København – denne fandt sted i 1961 og havde cirka 2.000 deltagere.Fold sammenLæs mereFoto: Ebbe Andersen. De var forberedte på, at der kunne komme en krig. Og selvom boomernes fædre og mødre fra krigsgenerationen forsøgte at holde dette skjult, lod omgivelserne dem ikke være i tvivl om verdens farlighed. Ungarn-krisen, Cuba-krisen, Tjekkoslovakiet. Alle kriserne væltede dengang ind over børn og unge sammen med en pjece med en foruroligende titel, »Hvis Krigen Kommer«. Forsidebilledet var en luftværnssirene, som man dengang kendte fra tagene rundt om i byerne. Personligt var jeg så også prepper fra barnsben. Fra mine forældres lejlighed i Nørresundby kunne jeg skimte et Røde Kors-mærke på taget af min skole, som skulle omdannes til hospital, hvis Danmark blev invaderet af Sovjetunionen. Mine skolekammerater og jeg blev en gang om året gennet ud som statister i en stor krigsøvelse på havnen, hvor vi mødte op ved pakhusene. Der blev vi smurt ind i røde farvestoffer, der skulle illudere, at vi var hårdt sårede. Vi skulle reddes ud af ruinerne af en udbombet lagerbygning, og vi sad i de skumle omgivelser og ventede på at blive reddet af et skræmmende hold af ambulancereddere med bårer og brandfolk med vandslanger, som de slukkede en fiktiv brand med. Egentlig et under, at denne generation af børn psykisk set overlevede Den Kolde Krigs værste perioder. Jo, man vidste, at krigen kunne komme – blot ikke hvornår. Man vidste også, hvor de nærmeste beskyttelsesrum lå, og at nogle forældre havde lagre af dåsemad og andet, såfremt det skulle gå helt galt. Den krigsgeneration havde jo trods alt tilbragt et vist antal timer, dage, uger og måneder i beskyttelsesrum under Anden Verdenskrig, så det var en rutineret generation, der efter verdenskrigen fortsatte med at forberede sig på det værste. Hvis man troede, at Danmark for alvor begyndte at slappe af, efter at Muren faldt i 1989, tog man fejl. I 2001 var jeg 47 år og havde indledt en karriere som chef i Danmarks Radio. Jeg var netop blevet udnævnt til souschef på Radioavisen, og Radioavisen havde en særlig beredskabsforpligtelse. Man skulle som nyansat chef i DR sættes ind i denne helt særlige rolle. En række medarbejdere skulle – hvis krigen kom – skynde sig ned i en bunker, der var indrettet i Radiohusets kælder. Kristian Mouritzen, boomer og sikkerhedspolitisk korrespondentFold sammenLæs mereFoto: Søren Bidstrup. Derfra skulle de løbende holde Danmarks befolkning – i hvert fald de borgere, der var tilbage, og som i øvrigt havde en radio og havde husket at købe batterier til denne – løbende orienteret om situationen, såfremt en katastrofe ramte Danmark. Regeringen og Kongehuset var fordelt på andre bunkere rundt om i landet. For at komme frem til DR-bunkeren, skulle man ned ad trapper – mange trapper – indtil man nåede frem til en ståldør af den meget tunge slags. Døren blev langsomt åbnet manuelt af DRs ansvarlige for driften af bunkeren. Inden i var et stykke koldkrig. Vi taler 2001. En stor bunker, der kunne huse 10 til 12 personer. Madkamre med dåsemad, vakuumpakket brød så langt øjet rakte, vand i gigantiske mængder, sodavand, øl, masser af god rød- og hvidvin, spiritus og den fineste cognac, champagner til nytårsaften, og et bibliotek med de væsentlige litteraturudgivelser, man kunne komme på. Selvom bunkeren først var færdigbygget så sent som i 1983, var den en uhyggelig påmindelse om, at Danmark var parat til i det mindste at forsøge at overleve en krig, der i princippet kunne udslette landet i løbet af timer. Bunkeren indeholdt flere rum. Radiostudier, så man kunne sende til de få, der stadig var i live og havde en batteridrevet radio. Opholdsrum var der. Spisested. Forrådskamre. Cigarer og cigaretter og et rum, hvor man kunne sidde på en cykel og producere strøm til nødudsendelser, hvis generatoren svigtede. Der var også et mødelokale på de cirka 150 kvadratmeter, og teknikerrummet havde selvfølgelig Radioavisens »jingler«. Der var forudindspillet »Kong Christian stod ved højen mast«, så man fra kælderen kunne opretholde moralen blandt befolkningen oppe i askedyngerne. Der var også geigertællere og beskyttelsesdragter og så en overraskende ting, som vel normalt er det sidste, man tænker på, når man skal undslippe en katastrofe: Kondomer. Der var cirka 12 styks til hver. Hvem, der havde udtænkt denne finurlighed, vides ikke. Kondomerne lå i øvrigt i medicinskabet sammen med hovedpinepiller, sovepiller, beroligende tabletter og anden medicin, som chefen skulle administrere. Hvis man nåede dertil, vidste man jo, at der næppe var mange chancer for at overleve, og at vores kæreste familiemedlemmer for længst var døde og borte. I køjerummene lå, sirligt pakket ind, dyner, lagener, hovedpuder og træningstøj, man kunne sove i. Og så det bedste. Et køleskab med frisk pålæg leveret hver eneste dag siden 1980erne af en slagter på Frederiksberg. Hver eneste dag, året rundt. Når dette pålæg var en dag gammelt, røg det op til kantinen og blev forvandlet til smørrebrød, man kunne købe. Vi taler 2001. 56 år efter Anden Verdenskrig. 12 år efter Murens Fald. Danmark forberedte sig stadig på krigen. Vi var preppere, selvom dagligdagen gik videre. Kort efter faldt også denne koldkrigsbastion, og DR flyttede til Ørestad, hvor forholdene var noget anderledes. Prepper-mentaliteten holder sig dog stadig om ikke andet i Sverige, hvor man møder borgere ialle situationer og job, der forbereder en krig. Overdrevent? Hvem ved. Kristian Mouritzen er boomer, sikkerhedspolitisk korrespondent hos Berlingske og tidligere chef på Radioavisen og i DR Nyheder",
        "metadata": {
            "source": "https://www.berlingske.dk/europa/vi-var-forberedte-paa-det-vaerste-lang-tid-efter-den-kolde-krig-men-de-12",
            "image_url": null,
            "publication_time": "Mandag d. 27. december 2021, kl. 18.10",
            "author": "Kristian Mouritzen",
            "related_links": [],
            "attachments": []
        }
    }
}