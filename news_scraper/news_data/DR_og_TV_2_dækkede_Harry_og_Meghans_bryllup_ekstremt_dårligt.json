{
    "version": "1.0",
    "document": {
        "id": 11279,
        "title": "DR og TV 2 dækkede Harry og Meghans bryllup ekstremt dårligt",
        "content": "Der var gjort meget ud af musikken ved Harry og Meghans bryllup i St George’s Chapel i Windsor, men der blev ikke gjort noget ud af musikken på DR og TV 2. Musik skal overhøres, mener de åbenbart. Musikken i kirken var valgt med smag, viden og omhu, den blev fremført på smukkeste vis af kor, orgel og orkester. Og det hørte vi derfor intet om på dansk TV. Det var en i ekstrem grad uprofessionel dækning af brylluppet. På alle måder. Kommentatorerne udtrykte i praksis foragt for musikken og for kirken. Musik og kirke blev reduceret til uinteressante kulisser for et hatteshow.  For kommentatorerne er musik muzak. Det er baggrundsstøj, så når musikken lyder, mener de, at det er tid til at snakke. Eugen Olsen indledte med at sige, at gæsterne blev underholdt af musikken. Underholdt. Vi fik ikke at vide, hvilken musik, der blev spillet. Hvis man sammenligner med Royal Run, er forskellen frapperende. Der fik vi utallige gange at vide, at nu blev der spillet »sydstatsrock« og nu et nummer af Led Zeppelin (hed de vist). Massekulturens produkter kender de, men hvem er Peter Warlock, Vaughan Williams, Boyce og Elgar? Eller hvorfor blev der sunget Thomas Tallis? Det kan man ikke forvente, at Ulla Terkelsen og de andre ved noget som helst om, og de havde heller ikke sat sig ind i det. Salmevalget blev ikke kommenteret. Det er ganske enkelt ikke public service. Tænk hvis de havde kunnet oplyse seerne om andet, end hvad enhver kan se, at til stede i kirken var en afdanket fodboldspiller med tatoveringer og George Clooney. Det var rent Se og Hør. Clooney kendte ikke salmerne, kunne man se.  Og hvad blev der sagt, mens musikken spillede? At »dekanen« bød velkommen. Troede de mon, de var på universitetet i Oxford? Hvem var the Dean? Det fik vi ikke at vide, og hvem er mon Justin Welby? Han er the Bishop of Canterbury, altså ærkebiskop. Welby er en spændende person, mere spændende end fodboldspilleren og hatte. Kunne journalisterne mon fortælle os noget om Welby? Nej, naturligvis ikke. Man skulle tro, at de i det mindste kendte Wikipedia. Biskop Michael Curry var de fascineret af. Han er jo afroamerikaner. De syntes vist nok, han var morsom. De lagde ikke mærke til den dannede dronning Elizabeth, der ikke var »amused«. De to bisper med deres »Jesus-Movement« kan bedst sammenlignes med fromme missionsmænd. Så var kommentatorerne besat af hudfarver og mente, at det hele var multikulturelt. Noget bliver ikke multikulturelt, fordi der er mennesker med mørkere hud, eller fordi der står nogle gurkhaer. Det hele kunne ikke være mere engelsk og anglikansk. Det foregik i det »chapel royal«, St George’s, som er selve symbolet på England. Vi så »global Britain« udfolde sin nye storhed efter afskeden med EU. Bemærk at the Commonwealth var indføjet som blomster i sløret. Kunne man i fremtiden ikke få kommentatorer, der kender noget til engelsk sprog og kultur, til engelsk kirkeliv og teologi og ikke kun til popmusik? Hvorfor er det ellers, vi har DR?",
        "metadata": {
            "source": "https://www.berlingske.dk/kommentatorer/dr-og-tv-2-daekkede-harry-og-meghans-bryllup-ekstremt-daarligt",
            "image_url": "https://berlingske.bmcdn.dk/media/cache/resolve/image_x_large/image/29/295866/21038691-files-britain-us-royals-wedding-harry.jpg",
            "publication_time": "Lørdag d. 26. maj 2018, kl. 10.00",
            "author": null,
            "related_links": [],
            "attachments": []
        }
    }
}