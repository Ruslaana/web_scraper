{
    "version": "1.0",
    "document": {
        "id": 854,
        "title": "Dansker i USA: Grønland bør huske John F. Kennedys ord",
        "content": "Det er lidt synd for Danmark. Og jeg forstår godt, at den danske regering har svært ved at finde fodfæste i spørgsmålet om Grønlands fremtidige tilhørsforhold. Jeg mindes ikke, at min samfundspolitiske litteratur har beskrevet, hvordan man gebærder sig som småstat, når den stormagt, man læner sig opad, pludselig bliver aggressiv. Hvad gør man egentlig, når ens »voksenven« er blevet til en slagsbror? Skal man bestikke med lidt flere ugepenge eller fredagsslik, eller skal man søge mod andre relationer? Og … kunne man ikke have forudset denne udvikling og været lidt mere forberedt? Med en baggrund inden for risiko- og krisehåndtering synes jeg, at regeringen fremstår rådvild. »Jeg sagde for et par uger siden, at vi ikke er i en udenrigspolitisk krise. Og det sagde jeg jo primært for at afværge, at vi skulle komme i én,«siger udenrigsministeren, der nu konstaterer, at situationen er blevet »mere alvorlig«. »Regeringen hverken kan sige alt eller melde ud lige så hurtigt som andre,«siger statsministerenog holder møde med erhvervslivets tunge drenge. Hvis dette er et udtryk forplanen, så er den håndteret og kommunikeret dårligt. Det er jo ikke, fordi dette er en såkaldt sort svane (læs: en situation man ikke kunne forudse). Trump og hans politiske entourage har ikke lagt skjul på, at denne embedsperiode ville kendetegne, at USA prioriterer sig selv og egne interesser, og det er yderst naivt, hvis man i regeringen har forestillet sig, at man kunne løse udfordringerne i takt med, at de dukker op. Nuvel, det er overraskende, at en tæt allieret og et fælles medlem af NATOtruermed at annektere en del af et andet land (eller rigsfællesskab), men Grønlands geostrategiske betydning er ikke ny, og omfanget af uudnyttede, naturlige råstoffer er almindelig velkendt. Lad mig slå fast: Beslutningen om Grønlands tilhørsforhold og fremtidige partnere ligger hos den grønlandske befolkning alene. Det er uklogt og næppe rationelt, når danske og grønlandske politikere lader følelserne rase, mens de fokuserer på de udfordringer, som vores fælles fortid og nuværende samarbejde medfører. Det fremmer kun de kræfter, som har til hensigt at splitte alliancer og udfordre international lov. Kunne og burde danske politikere køre et tættere parløb med grønlandske (og færøske) politikere, og kunne samarbejdet i højere grad fokusere på vores fælles historie, værdier og sameksistens – ja, det tror jeg. Vi har mere til fælles, end vi har til forskel, og begge parter vil tabe stort ved at ignorere, at blod er tykkere end vand. Hvad kan Danmark så gøre, når vi har grædt ud i cykelskuret? Allervigtigst er det at forbedre dialogen internt i Rigsfællesskabet og afstemme forventninger. Naturligvis må Danmark bidrage til grønlandsk velfærd på samme niveau som i Danmark gennem et bloktilskud og investeringer. Men grønlænderne må også anerkende, at der skal noget den anden vej, som ikke bare er brok og bebrejdelser. Dernæst skal Danmark anerkende Grønlands geopolitiske betydning og handle derefter. Det betyder aftaler om og investeringer i mere militær tilstedeværelse, eventuelt i et samarbejde med ligesindede allierede med nordatlantisk interesse: Norge, Sverige, Finland, Canada og USA. Danmark skal også styrke det internationale samarbejde, særligt i EU og NATO. Ikke bare politisk og økonomisk, men også militært. Det hænger uløseligt sammen med en styrkelse af danske militære og semimilitære kapaciteter – ikke bare for at tilgodese NATOs anbefalinger, men for de facto at demonstrere, at Danmark vil bidrage til den fælles sikkerhed som en ligeværdig partner. De midler, som allerede er politisk aftalt til Forsvaret skal ud at arbejde, og det er med det samme. Danmark har stået last og brast med USA siden oprettelsen af NATO, og vi skal ikke skylle USA ud med badevandet alene på baggrund af en mere fjendtlig optræden i et større politisk spil. Og Grønland, de skal maksimere den politiske indflydelse, som deres geografiske placering giver dem. Og så skal de måske huske – lettere omskrevet: »Ask not what America can do for Greenland, ask how Greenland can contribute to (Making) America (Great Again)!«. Henrik Ehlers Kragh er risikorådgiver og bosat i den amerikanske delstat Massachusetts ",
        "metadata": {
            "source": "https://www.berlingske.dk/synspunkter/dansker-i-usa-groenland-boer-huske-john-f-kennedys-ord",
            "image_url": "https://berlingske.bmcdn.dk/media/cache/resolve/image_x_large_vertical/image/188/1881431/24875632-donald-trump-jr-besger-til-nuuk-grnland-tirsd.jpg",
            "publication_time": "Torsdag d. 23. januar 2025, kl. 12.15",
            "author": null,
            "related_links": [],
            "attachments": []
        }
    }
}