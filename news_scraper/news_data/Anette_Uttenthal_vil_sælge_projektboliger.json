{
    "version": "1.0",
    "document": {
        "id": 14882,
        "title": "Anette Uttenthal vil sælge projektboliger",
        "content": "LokalBolig går nu ind på markedet for projektsalg med en ny afdeling, der blandt andet omfatter ejendomsmægler Anette Uttenthal. »Hendes mange års erfaring i branchen og store viden inden for projektsalg er et scoop for LokalBolig. Vi vil arbejde på at få en markant andel af markedet for projektsalg, og samtidig vil vi forsøge at sikre os gensalget samt forhåbentlig også de afledte salg, når kunderne flytter ind i deres nye projektbolig. Det vil give LokalBolig en styrket position - nationalt og lokalt,« skriver Christian M. Andersen, adm. direktør for LokalBolig A/S, i en meddelelse.  Mæglerkæden vil etablere et landsdækkende team, som skal samarbejde med den lokale LokalBolig-mægler, der kender sit nærområde. »Jeg har været i mæglerbranchen siden 1983 og har i en lang årrække beskæftiget mig med projektsalg, og nu opstår denne mulighed for et unikt samarbejde, hvor vi virkelig kan tilføre god værdi til alle aktører inden for projektsalg,« skriver Anette Uttenthal i meddelelsen.  Hun er i indehaver af de to mæglerbutikker, KunLejligheder, hvoraf den ene bliver overtaget af LokalBolig. Dette er den tredje specialistafdeling, som LokalBolig etablerer. De to øvrige er LokalBolig Fritid og LokalBolig Andel.  Anette Uttenthal var tidligere gift med Stein Bagger, der er dømt for bedrageri, da han var direktør for IT Factory. Hun var ikke involveret i bedrageriet.",
        "metadata": {
            "source": "https://www.berlingske.dk/privatoekonomi/anette-uttenthal-vil-saelge-projektboliger",
            "image_url": "https://berlingske.bmcdn.dk/media/cache/resolve/image_x_large/image/26/265971/10471733-anette-uttenthal.jpg",
            "publication_time": "Torsdag d. 03. september 2015, kl. 07.44",
            "author": "Povl Dengsøe",
            "related_links": [],
            "attachments": []
        }
    }
}