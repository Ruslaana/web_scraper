{
    "version": "1.0",
    "document": {
        "id": 3514,
        "title": "Kokken, forfatteren, hans hovedperson og dennes stemme",
        "content": "Nu ved vi så, at mens Montalbano har tænkt sig at stemme ja, vil Camilleri stemme nej. Hvad i alverden skal man stille op med det hele,« spurgte en italiensk bekendt forleden skælmsk på Facebook. Dagen forinden havde Italiens største nulevende forfatter, 91-årige Andrea Camilleri, over for avisen Corriere della Sera kritiseret den forfatningsreform, italienerne skal tage stilling til ved en folkeafstemning 4. december, mens hovedpersonen i hans berømte krimier om en filosofisk anlagt siciliansk politikommissær i en anden avis anbefalede at støtte den. Det vil sige – det var sådan set Luca Zingaretti, der spiller Montalbano i TV-serien bygget på Camilleris romaner, som argumenterede for et ja. Men han er vokset så meget sammen med sin rolle, at det kan være svært at skelne virkelighed fra fiktion.  Under alle omstændigheder illustrerer uenigheden mellem forfatteren og hans hovedperson italienernes ambivalente forhold til den folkeafstemning, som premierminister Matteo Renzi har sat sin post ind på at vinde. På den ene side er der ifølge meningsmålinger klart flertal for hovedparten af de foreslåede grundlovsændringer. På den anden forudser de samme opinionsundersøgelser et lige så klart nej til den samlede pakke. Måske fordi folk er sure på Renzi, selv om de på mange punkter er enige med ham. Eller måske fordi de bare generelt er sure, foreslår mesterkokken Massimo Bottura i et interview, hvor han kommer premierministeren til hårdt tiltrængt undsætning. »Situationen er eksplosiv. Folk kommer op at slås om en parkeringsplads eller en cappuccino, « siger Bottura, der leder Noma-rivalen Osteria Francescana, og fortsætter: »Folkeafstemningen handler mere om kultur end om politik. Det er ikke for eller imod Renzi og Grillo (M5S-protestbevægelsens leder, red.) men et spørgsmål om, hvorvidt det overhovedet er muligt at udvikle Italien, og hvis nej-siden vinder, er det slut.«  I så fald overvejer Bottura i protest at flytte sin prestigefyldte restaurant fra Módena til New York. En trussel, der gør indtryk på nogle vælgere i det ualmindeligt madglade land. Andre opfordrer derimod, via de sociale medier, mesterkokken til at gå i gang med at pakke sine kødgryder. Samt i givet fald at tage en tudepanino – eventuelt som tilbehør til en af sine 90 euros forretter, der alligevel »er af en anden verden for 99,9 procent af italienerne«, som en Twitter-bruger udtrykker det. ",
        "metadata": {
            "source": "https://www.berlingske.dk/internationalt/kokken-forfatteren-hans-hovedperson-og-dennes-stemme",
            "image_url": "https://berlingske.bmcdn.dk/media/cache/resolve/image_x_large/image/1/14256/15562890-25indbmr-165840jpg.jpeg",
            "publication_time": "Torsdag d. 24. november 2016, kl. 22.30",
            "author": "Martin Tønner",
            "related_links": [],
            "attachments": []
        }
    }
}