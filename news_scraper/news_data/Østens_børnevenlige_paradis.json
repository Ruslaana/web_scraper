{
    "version": "1.0",
    "document": {
        "id": 13480,
        "title": "Østens børnevenlige paradis",
        "content": "Øjnene flakker rundt på de fremmede mennesker foran hende og fremtvinger en blanding af forundrede blikke, smil og latter. Vores otte måneder gamle datter nyder den overvældende opmærksomhed på gaderestauranten denne varme aften vedKata Beachpå den thailandske ferieøPhuket. Læs også:Backpacking med børn i Thailand Mens personalet konkurrerer om Vilmas fokus, kan far og mor for en stund læne os tilbage og nyde de velsmagende thaispecialiteter. Sådan er det ofte, når vi tager Vilma med i byen. Thaierne kan simpelthen ikke holde fingrene fra de små og giver dem hellere end gerne en rundtur i baren eller køkkenet, mens vi som forældre prøver at overbevise os om, at det er okay. Hendes smil og store øjne gør udslaget. Vores skepsis var ellers stor, inden vi tog den lange tur tilPhuket– knap 9000 km væk fra trygheden i Danmark. Hvordan klarer Vilma varmen, og hvad med den 15 timer lange rejse, inden vi når vores resort? Listen med potentielle problemer var lang. Børneglade security-folk Men allerede fra lufthavnen iBangkokbegynder bekymringerne at dryppe væk ligesom svedperlerne på panden i de 32 graders varme. Her overvælder thaiernes baby-begejstring os, da både mandlige og kvindelige security-vagter med store smil ivrigt rækker armene mod vores datter i klapvognen. Samme reaktioner møder vi på det lækre Kata Palm Resort kun et par hundrede meter fra havet. Fra vores værelse har vi udsigt til den enorme pool, der snor sig rundt under små gangbroer omgivet af palmer. Det er her, vi bliver kølet ned, når varmen fra middagssolen lægger sig som en tung dyne over os. Og turen i poolen er et hit for den lille, der plasker og griner i det våde element og efterfølgende tager en lur under parasollen, mens far og mor får sig lidt tiltrængt sol. På tur med baby Vi har begge været iThailandfør, men overraskes alligevel over den velvillighed og hjælp, vi får med vores datter som rejsepartner. Som da massagepigerne insisterer på at se efter vores datter, så både far og mor kan få løsnet op i musklerne. Og når det er helt okay med et bleskift på stolene til et opdækket bord på en restaurant i byen. Derfor blev vores skepsis over, hvad vi kunne tage vores datter med til også hurtigt minimeret. Med en klapvogn og en sutteflaske er mulighederne nemlig store for andet end  bare at ligge ved poolen. Et besøg hos elefanterne ender med en tur  for os alle tre på ryggen af det enorme dyr. Med sutteflasken mellem hænderne indtager Vilma et måltid på elefantryg. Det store weekendmarked iPhuketby er også et hit. Vilma får en på opleveren i det store virvar af mennesker og spændende ting, hun kan se og røre ved.  Og med den medbragte klapvogn får hun sig nemt en velfortjent lur, når nysgerrigheden afløses af trætheden.  Til stranden i klapvogn Blot et par hundrede meter væk fra vores resort liggerden fantastiske strand, hvor bølgerne hidsigt slår ind mod bredden. Ikke velegnet til en badetur for en baby, men lyden af bølgernes brusen og livet på stranden gør indtryk og giver en god oplevelse. Middagssolen skal hun selvfølgelig skånes for, ellers er det under parasollen. Det er fantastisk at se, hvordan vores datter sluger de helt uvante omgivelser, mens vi kan nyde den friskskårede eksotiske frugt, som kan købes for småpenge alle vegne. Vi tog til Thailiand med en glad baby, som var rig på kærlighed men fattig på de ekstraordinære oplevelser. Og tog hjem med en modnet lille pige, rig på begge dele. Så gjorde det jo heller ikke noget, at hun samtidig lærte at kravle for første gang.   5 gode råd 1 Babykøje til flyet:Kontakt dit flyselskab og bestil en babykøje. Der kan baby sove. Det er gratis. Tjek også mht. vaccinationer. Normalt behøver de helt små ikke at vaccineres til sådan en tur, men spørg din læge. 2 En god klapvogn:Ganske enkelt uundværlig. Skaf en som nemt og hurtigt kan klappes sammen. Så kan du komme rundt over alt, og dit barn kan sove i den, når I tager ud og spiser om aftenen. 3 Drop de danske sovetider:Du er på ferie, og det er din baby også. Hun/han gider alligevel ikke sove kl. 20, når der er så meget at opleve. Og du vil jo også gerne opleve de lune aftener. Lad baby sove, når baby er træt. Sådan gør thaierne også. Så sover baby også længere om morgenen. Win win! 4 Tørklæde til barnestole:Vigtigt! Thaierne har babystole på restauranterne, men oftest uden forskærm. Med et tørklæde, kan baby bindes fast til stolen, så han/hun ikke falder ud af den. 5 Sutteflaske:Det kan godt være, at din baby er ved at lære at bruge kop. Men når det er så varmt, og du oftest er på tur, skal han/hun hurtigt og ofte kunne få noget væske. Så er det nemmest at give noget vand i sutteflasken. Baby bliver lige så tørstig, som du gør, i 30 graders varme.  ",
        "metadata": {
            "source": "https://www.berlingske.dk/rejser/oestens-boernevenlige-paradis",
            "image_url": "https://berlingske.bmcdn.dk/media/cache/resolve/image_x_large_vertical/image/34/345668/6878136-rejseliv-imported-photo.jpeg",
            "publication_time": "Søndag d. 24. juni 2012, kl. 05.46",
            "author": null,
            "related_links": [],
            "attachments": []
        }
    }
}