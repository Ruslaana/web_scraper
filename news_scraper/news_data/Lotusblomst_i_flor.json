{
    "version": "1.0",
    "document": {
        "id": 17924,
        "title": "Lotusblomst i flor",
        "content": "»Until The Quiet Comes« er den 29-årige Los Angeles-producers fjerde album under navnet Flying Lotus. Hvor seneste album, »Cosmogramma«, var en mastodont af et album, der nogle gange var så komplekst, at det kunne være svært at følge med, er der her en helt anderledes imødekommende sjælfuldhed over begivenhederne. Det gør pladen til et rigtig godt sted at starte for de nysgerrige, der endnu ikke har stiftet bekendtskab med hans fantasifulde ekskursioner ud i knoklet instrumental hiphop, intelligent electronica og syret kosmisk jazz. Især anden halvdel af albummet, der byder på gæstevokalister som Erykah Badu, Thom Yorke og Laura Darlington, er noget af det mest teknisk begavede og forunderligt musikalske, der er kommet ud af en computer i år. Mageløst.",
        "metadata": {
            "source": "https://www.berlingske.dk/musikanmeldelser/lotusblomst-i-flor",
            "image_url": "https://berlingske.bmcdn.dk/media/cache/resolve/image_x_large/image/59/599756/5705633-lotus.jpg",
            "publication_time": "Fredag d. 12. oktober 2012, kl. 22.30",
            "author": null,
            "related_links": [],
            "attachments": []
        }
    }
}