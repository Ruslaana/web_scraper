{
    "version": "1.0",
    "document": {
        "id": 5336,
        "title": "Huscompagniets hussalg er næsten gået i stå",
        "content": "Boligmarkedet har det svært for tiden, hvor høje renter og inflation gør det dyrere at købe eller bygge bolig. Det mærker man også hos Huscompagniet, der er Danmarks største typehusfirma. Her viser en handelsopdatering for tredje kvartal en markant nedgang i antallet af solgte huse. Blot 138 blev det til i månederne august, september og oktober. Det svarer til et fald på 75 procent sammenlignet med samme kvartal sidste år. »Vi mærker for alvor, at krisebevidstheden er nået ind under huden på danskerne, der holder på pengene og tøver med at investere i nybyggeri.« »Det rammer vores forretning, og det bærer salget i vores kvartalsregnskab præg af,« siger administrerende direktør Martin Ravn-Nielsen i en kommentar til regnskabet. Det svigtende salg til trods er det alligevel lykkedes for Huscompagniet at hive et fornuftigt driftsresultat hjem på 105 millioner kroner i kvartalet, hvilket er nogenlunde på niveau med sidste år. Huscompagniet måtte i oktober sige farvel til 60 medarbejdere, og sammenlagt har man afskediget 150 medarbejdere i år som en konsekvens af det svigtende salg. /ritzau/ ",
        "metadata": {
            "source": "https://www.berlingske.dk/business/huscompagniets-hussalg-er-naesten-gaaet-i-staa",
            "image_url": "https://berlingske.bmcdn.dk/media/cache/resolve/image_x_large/image/161/1612053/24253345-.jpg",
            "publication_time": "Fredag d. 04. november 2022, kl. 10.34",
            "author": null,
            "related_links": [],
            "attachments": []
        }
    }
}