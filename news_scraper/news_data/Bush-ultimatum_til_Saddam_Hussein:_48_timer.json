{
    "version": "1.0",
    "document": {
        "id": 20494,
        "title": "Bush-ultimatum til Saddam Hussein: 48 timer",
        "content": "Saddam Hussein og hans sønner må forlade Irak inden for 48 timer. Gør de ikke det, resulterer det i en militær konflikt, og den begynder, når vi beslutter det, sagde Bush, der også bad internationale journalister, hjælpearbejdere og FN-udsendte om hurtigst muligt at forlade Irak. Samtidig opfordrede han de irakiske soldater til ikke at gøre modstand. - Det er ikke for sent for det irakiske militær... Lad være med at kæmpe for et uddøende regime, der ikke er jeres eget liv værd, sagde han og fortsatte: - I enhver konflikt afhænger jeres skæbne af jeres handlinger, sagde han. Derpå bad han soldaterne direkte om \"ikke at ødelægge oliefelterne\". Og han bad dem om ikke at adlyde ordrer om at bruge masseødelæggelsesvåben. Den amerikanske præsident advarede samtidig om risikoen for terroraktioner mod USA eller dets allierede. Som følge af den optrappede situation i Irak blev USAs terrorberedskab hævet til det næsthøjeste niveau. Det var ministeren for indenlansk sikkerhed, Tom Ridge, der hævede beredskabet få minutter efter, at Bush havde indledt sin tale til nationen. - Efterretningstjenesterne tror, at terrorister vil forsøge at angribe USA som følge af et amerikansk-ledet angreb på Saddam Hussein, sagde Ridge.",
        "metadata": {
            "source": "https://www.berlingske.dk/internationalt/bush-ultimatum-til-saddam-hussein-48-timer",
            "image_url": "https://berlingske.bmcdn.dk/media/cache/resolve/image_x_large_vertical/image/95/955014/502095-bush-ultimatum-til-saddam-hussein-timer--.jpg",
            "publication_time": "Tirsdag d. 18. marts 2003, kl. 23.15",
            "author": null,
            "related_links": [],
            "attachments": []
        }
    }
}