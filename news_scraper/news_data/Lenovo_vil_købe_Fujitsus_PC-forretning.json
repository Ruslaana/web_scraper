{
    "version": "1.0",
    "document": {
        "id": 7645,
        "title": "Lenovo vil købe Fujitsus PC-forretning",
        "content": "Verdens største PC-producent, kinesiske Lenovo, skal blive nu endnu større og forhandler derfor nu med Fujitsu om at købe den japanske teknologiproducents PC-forretning. De går efter at få en aftale på plads i løbet af oktober, skriver det japanske erhvervsdagblad Nikkei ifølge nyhedsbureauet Reuters, og det vil betyde, at omkring 2.000 Fujitsu-ansatte flytter med over til Lenovo. Det vil så være anden gang, at en stor, japansk PC-producent indgår aftale med Lenovo. NEC Corp indgik i 2011 et samarbejde på PC-området med den kinesiske gigant, som også har købt den amerikanske mobilproducent Motorola og desuden producerer tavle-PCer. Hvordan Lenovos overtagelse af Fujitsus PC-produktion skal ske, og hvor meget der derudover følger med, står endnu til forhandling. Fujitsu vil fremover koncentrere sig om IT-tjenester og andre forretningsområder. Fujitsu solgte i seneste regnskabsår fire millioner PCer, flest på hjemmemarkedet i Japan. PC-salget er i en årrække gået tilbage, og det er blevet sværere at tjene penge på at producere både stationære og bærbare computere. Det er smartphonetelefonerne og tavle-PCerne, som folk i stedet vælger at bruge penge på. I april-juni i år blev der på verdensplan solgt 62,4 millioner PCer, hvilket er 4,5 procent færre end i 2015 på samme tid, oplyser analysehuset IDC, der følger teknologimarkederne tæt. Lenovo sad på 21,2 procent af verdensmarkedet med amerikanske HP på en andenplads med 20,8 procent og ligeledes amerikanske Dell som nummer tre med 16 procent. Taiwanske Asus var nummer fire med 7,2 procent og amerikanske Apple nummer fem med 7,1 procent. Den japanske teknologigigant Sony har tidligere solgt sin PC-division med Vaio som det kendteste mærke fra, fordi det var svært at tjene penge.",
        "metadata": {
            "source": "https://www.berlingske.dk/virksomheder/lenovo-vil-koebe-fujitsus-pc-forretning",
            "image_url": "https://berlingske.bmcdn.dk/media/cache/resolve/image_x_large/image/7/72545/15000369-pix-fujitsu.jpg",
            "publication_time": "Torsdag d. 06. oktober 2016, kl. 08.20",
            "author": "Thomas Breinstrup",
            "related_links": [],
            "attachments": []
        }
    }
}