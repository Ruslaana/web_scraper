{
    "version": "1.0",
    "document": {
        "id": 10982,
        "title": "TDC får enkeltbillet ud af lufthavnen",
        "content": "TDCs kabel-TV-selskab YouSee har fået en enkeltbillet ud af Københavns Lufthavne, hvor de danske elselskabers bredbåndssatsning, Waoo, fremover skal levere TV-programmer til de rejsende, butikskunderne og medarbejderne. Københavns Lufthavne har besluttet at skifte TV-leverandør til Dansk Bredbånd, der er et datterselskab af Waoo, som 15 danske elselskaber står bag. Waoo leverer internetforbindelser, TV og telefoni i direkte konkurrence med især TDC. Det sker via lysoptiske fiberkabler.  »Skiftet til Dansk Bredbånd giver os et mere alsidigt produkt og større fleksibilitet,« siger IT-direktør Christian Poulsen fra Københavns Lufthavne. Waoo købte Dansk Bredbånd i juni og fik dermed adgang til det fibernet, som Dansk Bredbånd har bygget op. Med i købet var også Dansk Bredbånds erhvervsforretning, og det er den, der har kastet lufthavnsaftalen af sig. »Vi har været glade for de muligheder, som erhvervsforretningen i Dansk Bredbånd giver Waoo,« siger administrerende direktør Anders Christjansen fra Waoo. En tredjedel af de danske husstande har mulighed for at få internetforbindelse og TV fra Waoo.",
        "metadata": {
            "source": "https://www.berlingske.dk/virksomheder/tdc-faar-enkeltbillet-ud-af-lufthavnen",
            "image_url": "https://berlingske.bmcdn.dk/media/cache/resolve/image_x_large/image/20/200790/3408193-pix-kbenhavns-lufthavne.jpg",
            "publication_time": "Torsdag d. 16. december 2010, kl. 11.07",
            "author": "Thomas Breinstrup",
            "related_links": [],
            "attachments": []
        }
    }
}