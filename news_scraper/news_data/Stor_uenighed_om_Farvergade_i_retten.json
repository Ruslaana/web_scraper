{
    "version": "1.0",
    "document": {
        "id": 16328,
        "title": "Stor uenighed om Farvergade i retten",
        "content": "Efter gårsdagens vidneafhøringer i Østre Landsret, hvor der blev tegnet to fuldstændigt forskellige versioner af Farvergade-sagen, står det klart, at begge versioner umuligt kan være sande. Gårsdagens hovedperson i landsretten var tidligere kontorchef Ole Christiansen, der i 2010 stod frem i Berlingske og fortalte om sine forgæves advarsler mod ordningen i Farvergade.Ole Christiansen er i dag arbejdsmarkedschef i Gribskov Kommune, og især på to helt afgørende punkter stemte hans vidneforklaring ikke overens med det billede, som to direktører fra Københavns Kommune tegnede i retten. Dels i forhold til indholdet  eller mangel på samme  i jobcenteret i Farvergade og dels i forhold til de interne advarsler mod ordningen. Officielt blev Farvergade kaldt et »25-timers intensivt jobsøgningskursus«, hvilket betød, at kommunen hævede den højeste refusionssats hos staten, men i oktober 2010 kunne Berlingske afsløre, at indholdet reelt var langt mere begrænset. Dengang fortalte ledige, at de blot mødte op én gang om ugen og satte et kryds, men Københavns Kommune har under retssagen forklaret, at tilbuddet i Farvergade var »omfattende« og »en stor succes«. En forklaring som Ole Christiansen såede tvivl om: »Det var et ualmindeligt begrænset tilbud i Farvergade,« forklarede Ole Christiansen. Han kaldte tilbuddet for »skamløst« og pegede på, at hvis kommunen havde haft masser af tilbud og kurser i Farvergade, måtte der ligge købsbevillinger til de mange aktiviteter. Det stik modsatte billede af Farvergade blev tegnet af direktør Morten Binder fra Beskæftigelses- og Integrationsforvaltningen: »Jeg har besøgt Farvergade flere gange, hvor jeg har talt med deltagere og konsulenter. Rigtig mange deltagere kom hen og fortalte mig, hvor glade de var for tilbuddet, fordi vi kunne hjælpe dem med at realisere deres drømme og komme ud på arbejdsmarkedet,« lød forklaringen fra Morten Binder. Allerede i januar 2008 blev direktionen i forvaltningen advaret om, at modellen i Farvergade kunne være ulovlig, da Ole Christiansen efter at have rådført sig med Arbejdsmarkedstyrelsen, gjorde opmærksom på, at modellen næppe levede op til lovens krav. Den forklaring anerkendte de to direktører, men de mente, at tilbuddet efterfølgende blev rettet til, og at de interne advarsler stoppede. De var derfor meget overraskede, da sagen eksploderede i 2010: »Ingen i direktionen har hørt om, at det skulle være ulovligt,« sagde Morten Binder, Ifølge Ole Christiansen var der dog efterfølgende gentagne advarsler til direktionen i forvaltningen om lovligheden af Farvergade. »Jeg tog det meget op. Blandt andet med direktør Kaj Ove Christansen, og jeg kritiserede det i tiltagende grad. Man talte om det på gangene, og der kom medarbejdere fra andre kontorer og udtrykte betænkeligheder ved Farvergade. Juristen på mit eget kontor var også flere gange fremme og tale om sine forbehold. Der ligger notater om det i kommunen,« forklarede Ole Christiansen, der i oktober 2010 gik til Folketingets Ombudsmand med oplysninger i sagen: »Jeg går til Ombudsmanden, da jeg hører rygter om, at kommunen forklarer, at den samlede juridiske kompetence i forvaltningen stod bag beslutningen om Farvergade, og at der ikke havde været nogen indsigelser. Det tager jeg ret ilde op, og så går jeg til Ombudsmanden. Det er ikke rigtigt, at den samlede juridiske kompetence stod bag beslutningen,« sagde Ole Christiansen. Tidligere kontorchef fra Arbejdsmarkedsstyrelsen, Kim Svendsen-Tune, der traf den oprindelige afgørelse i Farvergade-sagen indtog også vidneskranken i går, hvor han fastholdt, at afgørelsen var korrekt.B",
        "metadata": {
            "source": "https://www.berlingske.dk/karriere/stor-uenighed-om-farvergade-i-retten",
            "image_url": "https://berlingske.bmcdn.dk/media/cache/resolve/image_x_large/image/41/412165/5742664-ole-christiansen_business.jpg",
            "publication_time": "Onsdag d. 24. oktober 2012, kl. 08.12",
            "author": "Simon Bendtsen",
            "related_links": [],
            "attachments": []
        }
    }
}