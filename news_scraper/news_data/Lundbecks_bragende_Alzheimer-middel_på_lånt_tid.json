{
    "version": "1.0",
    "document": {
        "id": 17208,
        "title": "Lundbecks bragende Alzheimer-middel på lånt tid",
        "content": "Den aldrende europæiske befolkning er vand påLundbecksmølle. Det øger antallet af alzheimer-patienter, men samtidig viser nye tal for salget af Ebixa, at regnskabsaktuelle Lundbeck fortsat vinder markedsandele på det voksende europæiske marked. Læs også:Lundbeck dropper omstridt skizofrenmiddel »Helt generelt går det godt i Lundbecks datterselskaber, og det skyldes ikke mindst Ebixa, som vokser kraftigt i Europa,« siger koncerndirektør Stig Løkke Pedersen. Læs også:Stærke halvårstal fra Lundbeck Flot fremgang I Europa som helhed havde Lundbeck i juni en andel af alzheimer-markedet på 17,9 procent mod 16,2 procent samme måned sidste år. Ifølge Stig Løkke Pedersen vokser Ebixas markedsandel blandt andet, fordi lægemidlet i stigende grad udskrives som kombinationsbehandling med de såkaldte esterasehæmmere, fordi de to midler ifølge undersøgelser virker bedre i kombination end hver for sig. Men også Ebixas gavnlige effekt på blandt andet den uro, som er en følge af alzheimers, sender ifølge koncerndirektøren Ebixa fremad i kampen om at komme på receptblokken. Verdens bedst sælgende alzheimer-middel er Aricept, som er udviklet af japanske Eisai og markedsføres af blandt andet Pfizer. Den europæiske vækst for Ebixa er især drevet af vigtige markeder som Frankrig, Spanien og Italien. Frankrig er verdens fjerdestørste alzheimer-marked, og her har Lundbeck fra juni 2009 til juni i år øget sin markedsandel til 32,4 procent fra 30,3 procent. Store forventninger Fremadrettet er der store forventninger til Frankrig, som har fokus på sygdommen med en national handlingsplan. I Spanien, som er verdens femte største alzheimermarked, er andelen i samme periode øget fra 15,0 til 15,7 pct., mens væksten i Italien nærmest er eksploderet fra 15,3 pct. til hele 24,3 pct. i samme periode. Den italienske vækst skyldes først og fremmest, at Ebixa blev gjort tilskuds­berettiget i april sidste år. Ebixa omsatte i 2009 for 2,2 milliarder kr. af Lundbecks samlede omsætning på 13,7 milliarder kr. Næste år venter Lundbeck, at salget af Ebixa passerer 2,5 milliarder kr. I 2014 løber Ebixa af patent. Det er ofte ensbetydende med, at salget i løbet af kort tid falder til næsten ingen ting, men Lundbeck venter ikke, at det bliver tilfældet for Ebixa. »Det er ikke sådan, at Ebixa-forretningen falder helt bort, men den finder et andet niveau,« siger Stig Løkke Pedersen.",
        "metadata": {
            "source": "https://www.berlingske.dk/virksomheder/lundbecks-bragende-alzheimer-middel-paa-laant-tid",
            "image_url": "https://berlingske.bmcdn.dk/media/cache/resolve/image_x_large/image/44/446081/2931945-pix-piller-biz.jpg",
            "publication_time": "Fredag d. 13. august 2010, kl. 05.01",
            "author": "Vibe Hyltoft",
            "related_links": [],
            "attachments": []
        }
    }
}