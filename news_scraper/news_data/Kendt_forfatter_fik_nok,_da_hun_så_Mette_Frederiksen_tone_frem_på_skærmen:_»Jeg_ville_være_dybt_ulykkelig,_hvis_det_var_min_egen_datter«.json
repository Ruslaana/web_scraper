{
    "version": "1.0",
    "document": {
        "id": 6683,
        "title": "Kendt forfatter fik nok, da hun så Mette Frederiksen tone frem på skærmen: »Jeg ville være dybt ulykkelig, hvis det var min egen datter«",
        "content": "Hun er sådan set ikke imod, at kvinder går ind i militæret. Faktisk mener hun, at »kvinder skal gøre alt det, de har lyst til«. Men da statsministeren foran spejlsalen 13. marts påstod, at fælles værnepligt er et ligestillingsprojekt, fløj forfatter og foredragsholder Birgitte Baadegaard i flint. »Den ramme, vi historisk har haft – og stadig har – er skabt af mænd for mænd,« siger Birgitte Baadegaard med henvisning til Forsvaret som institution: »Nu vil regeringen så proppe en masse kvinder ind i den. Og kalde det for ligestilling.« Det mener hun på ingen måde har noget med ligestilling at gøre: »Det er kvinder, der skal tilpasse sig et system, som igen og igen har vist sig at behandle kvinder uværdigt. Og det er dybt problematisk,« siger Birgitte Badegaard. Birgitte Baadegaard har blandt andet skrevet bøgerne »Lige er ikke det samme som ens« og »Manifest for kvinder«. Derudover holder hun foredrag og afholder workshops om ledelse for kvinder.Fold sammenLæs mereFoto: Søren Bidstrup. Det var onsdag i sidste uge, at SVM-regeringen afholdt pressemødet, hvor den præsenterede sit udspil til et styrket forsvar. Selvom det blot er 12 år siden, at den daværende socialdemokratiske forsvarsminister, Nick Hækkerup, fuldkommen ville afskaffe værnepligten, lød det nu fra statsminister Mette Frederiksen (S), at hun vil udvide værnepligten fra fire til 11 måneder. Samtidig vil hun indføre kvindelig værnepligt og øge antallet af værnepligtige. »Vi bryster os jo gerne af, at vi har et ligestillet Danmark, men det er eksempelvis kun danske mænd, der har pligt til at møde på Forsvarets dag,« sagde statsministeren og fulgte senere op med et: »Hvorfor egentlig det?«. Siden har Liberal Alliance og Danmarksdemokraternemeldt ud, at de vil blokere for indførelsen af kvindelig værnepligt. Og det vil passe Birgitte Baadegaard glimrende, hvis det ender sådan. Birgitte Baadegaard er cand.merc., har en master i dybdepsykologi og er en fremtrædende samfundsdebattør og stemme i ligestillingsdebatten. Hun lægger ikke skjul på, at hun synes, at kvindelig værnepligt er »en rigtig dårlig idé« under de nuværende vilkår. »Hvis vi indfører værnepligt frem for værneret og i øvrigt forlænger den fra fem måneder til 11 måneder, så mister kvinder deres mulighed for at »exitte«. Det betyder, at de bliver låst i en ramme, som kan være dybt usunde for dem.« Birgitte Baadegaard er også mor til tre børn – en søn på 24 og to døtre på henholdsvis 26 og 33 år. »Heldigvis« trak hendes søn frinummer til Forsvarets Dag, og værnepligt var aldrig oppe at vende som en mulighed for hendes to døtre. Men selvom hendes egne døtre er forbi den alder, hvor de fremover risikerer at blive tvunget i trøjen, forstår hun bekymringerne, siger hun. »Fra det sekund, jeg blev mor til en søn, har det været en af mine mest sorgfulde erkendelser; at han hypotetisk set kunne komme i krig,« siger Birgitte Baadegaard og tilføjer: »Nu er det ikke bare vores sønner, men potentielt også vores døtre. Og jeg må indrømme, at jeg ville være dybt ulykkelig, hvis mine egne døtre skulle mases ind i et system, der er alt andet end kvindevenligt«. Problemet er, som hun ser det, to ting. Birgitte Baadegaard mener ikke, at vi kan skabe fundamentale forandringer i Forsvaret, før vi tager »strukturbrillerne« på.Fold sammenLæs mereFoto: Søren Bidstrup. Det første problemhandler om kulturen: »Uanset hvilket årstal, man kigger på, så har der været sager, som handler om chikane, seksuelle krænkelser og grimt sprogbrug mod kvinder. Og på trods af, at man har lavet initiativer, så popper de samme historier op igen,« siger Birgitte Baadegaard: I denseneste undersøgelseaf kønskrænkende adfærd fra 2023, som Forsvaret selv har udarbejdet, havde 32 procent af kvinderne på tværs af værnene således oplevet chikane eller uønsket seksuel opmærksomhed inden for det seneste år. I Hæren var det 44 procent. Og for blot to måneder sidenpåpegede forsvarschef Flemming Lentfer, at der er meget lang vej igen, før forsvaret er et trygt sted for kvinder at uddanne sig. For Birgitte Baadegaard viser det tydeligt, at Forsvaret ganske enkelt ikke er klar til kvinder. Det andet problemer fysik og udstyr, fastslår hun. I den senestemidtvejsevalueringaf forsvarsforliget fra 2021 kan man læse, at kvindelige værnepligtige i væsentligt højere grad end mandlige værnepligtige kommer til skade. Siden har Forsvaret dog justeret de fysiske krav til de værnepligtige, har Forsvaret oplysttil Berlingske: Men ud over krænkelser og skader, er hverken tøj, udstyr eller faciliteter tilpasset kvindekroppen,beretter kvindelige soldater. »Det nytter ikke noget, at man tilbyder sports bh'er, der giver vabler, skudsikre veste, som ikke har plads til store bryster, og rygsække, der er skabt til mænd,« siger Birgitte Baadegaard og tilføjer: »Hvis det er ligestilling, som regeringen kalder det, så er det i hvert fald på mænds præmisser« Birgitte Baadegaard anerkender, at vi har brug for et stærkt forsvar. Men hun vil have et forsvar af mænd og kvinder, »der er motiverede til at være der, og hvor forholdene er, som de skal være«.Fold sammenLæs mereFoto: Søren Bidstrup. Mette Frederiksen sagde på pressemødet, at »ligestilling vil skabe et mere moderne og mangfoldigt forsvar, som afspejler den tid, vi lever i«. Har hun ikke ret i det? »Der måtte jeg bare tage mig til hovedet og sige: Hun har virkelig ikke lært om bias,« siger Birgitte Baadegaard og uddyber: »Med bias mener jeg den dom, vi ubevidst fælder over mænd og kvinder – og de forskelle, der er på mænds og kvinders psyke, fysik og historie, som de færreste af os kender til, men som gør, at der skal tages nogle forskellige hensyn. Det er der alt for lidt opmærksomhed på«. Men er det ikke rimeligt, at kvinder såvel som mænd skal aftjene værnepligt? Det er vel ligestilling? »Det er jo i den gængse form, vi har lært at definere ligestilling. 50 procent til dig og 50 procent til mig. Det bliver en kalkule, vi tror, vi kan kalde retfærdighed. Men verden er ikke sort/hvid på den måde, og kønnene kan ikke stilles ens. For kvinder og mænd er ikke ens. De skal være lige, men de er ikke ens.« Rammerne og kulturen kan jo ændres. Hvis det sker, vil du så se anderledes på det? »Det er svært at svare på, fordi jeg synes, der er så lang vej igen – man kan jo se, hvor langsomt det går på eksempelvis ledelsesområdet. Som udgangspunkt vil jeg være mere positiv stemt,« siger Birgitte Baadegaard og understreger: »Men der skal ske fundamentale ændringer – og det er en del af en større strukturforandring, som ikke sker over natten.« Direkte adspurgt, hvordan hun ville reagere, hvis hendes egne børn blev tvunget i Forsvaret, svarer hun: »Jeg kan sige, hvad jeg gjorde med min søn. Jeg anbefalede, at han blev militærnægter, hvis ikke han trak frinummer. Og jeg ville sige fuldstændig det samme til min døtre.«",
        "metadata": {
            "source": "https://www.berlingske.dk/politik/kendt-forfatter-fik-nok-da-hun-saa-mette-frederiksen-tone-frem-paa",
            "image_url": "https://berlingske.bmcdn.dk/media/cache/resolve/image_x_large/image/177/1777025/24664425-birgitte-baadegaard-kvinder-forlader-karriere-job.jpg",
            "publication_time": "Onsdag d. 20. marts 2024, kl. 18.12",
            "author": "Sidsel Lyhne Jensen",
            "related_links": [],
            "attachments": []
        }
    }
}