{
    "version": "1.0",
    "document": {
        "id": 4124,
        "title": "Analyse: Som vicepræsident i USA kan du kun håbe på én ting – at din chef dør",
        "content": "Det er verdens værste job. Det siger i hvert fald en del af dem, der har prøvet det. At være vicepræsident i USA er sjældent adgangen til en glorværdig karriere, og mens du har jobbet, er risikoen for at glide ud i glemslen stor. Republikanernes vicepræsidentkandidat J.D. Vance erdukket opi den amerikanske valgkamp medbulderog brag. Derfor kan det være lærerigt at kaste et blik bagud på vicepræsidenters indflydelse – og manglende indflydelse. Hvem husker Dan Quayle? Manden, der altid sagde mærkelige ting. Han var vicepræsident under præsident George H. W. Bush. Hans job var at forhindre asteroider i at ramme jorden og andre lignende projekter, som ingen rigtig kan huske mere. Det var, hvad Bush betroede ham af opgaver, efter at hans evner som taler og sans for strategisk tænkning var ikke eksisterende. Og tankerne var ikke altid logiske. »Holocaust var en skrækkelig periode i vores nations historie … Nej, ikke i vores nations historie, men i Anden Verdenskrigs. Jeg mener, vi levede alle i dette århundrede. Øh, jeg levede ikke i dette århundrede, men i dette århundredes historie.« Så var der mere stil over en række andre vicepræsidenter, der fik magt og indflydelse. George W. Bushs vicepræsident, Dick Cheney, er nok den vicepræsident i historien, der i den position havde mest magt. Han var vicepræsident fra januar 2001 til januar 2009 og lagde kursen for USA efter terroraktionen 11. september 2001 og invasionen i Afghanistan og i Irak. Han var så magtfuld, at George W. Bush i perioder mistede kontrollen med præsidentembedet. Det endte også med, at Bush ganske enkelt i de sidste mange måneder ikke talte med sin vicepræsident og heller ikke tillod ham adgang til Det Hvide Hus. Årsagen var mange. Blandt andet atCheneytraf beslutninger uden præsidentens viden. Bush og Cheney var i begyndelsen utroligt tætte venner. Men især i anden periode følte Bush sig ført bag lyset af Cheney og hans rådgivere, som bestod af neokonservative tænkere, der drev USA længere og længere ind i en krig i Irak med beslutninger, som Bush ikke altid havde viden om. Og til det sidste nægtede Bush at benåde en af Cheneys venner og ansatte, Scooter Libby, der var blevet dømt for at have afgivet falsk forklaring for retten i forbindelse med en sag om afsløringen af en hemmelig CIA-agent. Libby angav hendes identitet til en journalist angiveligt som hævn for, at agentens mand efter Libbys mening modarbejdede Bush i forbindelse med krigen i Irak. Men mens Cheney har indskrevet sig som den mest indflydelsesrige vicepræsident, så viser historien også, at vicepræsidenter hurtigt kan glide ud i glemslen, hvis de som Quayle ikke bliver betroet væsentlige opgaver. Hvem husker for eksempel vicepræsidenter somJohn Nance Garner, præsident Franklin D. Roosevelts første vicepræsident? Eller Spiro Agnew, der var vicepræsident under præsident Richard Nixon. Og Lyndon B. Johnson i sin egenskab af vicepræsident under præsident John F. Kennedy, og somovertog præsidentembedet, da Kennedy blev myrdet i 1963. Lyndon Johnson taler i november 1963, da han vender tilbage til Dallas som USAs nye præsident, efter mordet på præsident John F. Kennedy. Hans hustru, Lady Bird Johnson, står ved hans side.Fold sammenLæs mereFoto: Uncredited/AP/Ritzau Scanpix. Listen over de glemte er mange, men der har også været en del, der selv er blevet præsidenter, fordi deres chefer døde eller måtte forlade posten. Ud over Lyndon B. Johnson måtte vicepræsident Gerald Ford træde til, da præsident Richard Nixon forlod embedet efter Watergate-skandalen. Og længere tilbage måtte Harry Truman overtage posten som præsident, da den legendariske præsident Roosevelt døde tre måneder, efter at han var begyndt på sin fjerde præsidentperiode. Dengang kunne man fortsætte uendeligt, hvilket senere i et forfatningstillæg blev ændret. Det er kun muligt i dag at sidde i to perioder. Det var i øvrigt Roosevelt, som begyndte at reformere vicepræsidentposten, således at vedkommende kunne deltage i regeringsmøder og senere i præsidentens sikkerhedsrådsstab. Inden da kunne vicepræsidenter sidde og vente på, at nogen havde brug for dem. USAs præsident, Joe Biden, giver den tidligere vicepræsident, Al Gore, præsidentens Frihedsmedalje. Den højeste ære, som en præsident kan give en, der har gjort en særlig indsats.Fold sammenLæs mereFoto: Jim Lo Scalzo/EPA/Ritzau Scanpix. Vicepræsident Al Gore under præsident Bill Clinton havde mere end nok at lave. Han var udenrigspolitisk rådgiver for præsidenten og stod for USAs teknologiske omorganisering med overgangen til det, der senere blev internettet. Han fik miljøopgaver tildelt, som han fortsatte med, efter at han ikke længere var vicepræsident. Joe Biden under præsident Barack Obama fik Irak som en del af porteføljen, ud over at han var Obamas »mand« i Kongressen, som Obama ikke havde stor erfaring med. Præsidentens senatortid var nemlig kortvarig, inden han blev præsident, og Joe Biden havde på det tidspunkt været senator i flere årtier. Præsident Joe Bidens vicepræsident, Kamala Harris, fik migration som område – et politikområde, som hun ifølge mange også demokratiske partimedlemmer ikke har klaret synderlig godt. Men vicepræsidentposten har historisk aldrig været eftertragtet. I sidste århundrede måtte præsidenter tigge og bede partifæller om at tage posten, som dengang af en af kandidaterne blev omtalt »varmt pis«. En anden,Daniel Webster, kvitterede tilbage i 1830erne tilbuddet med ordene: »Jeg vil ikke begraves, før jeg ligger død i min kiste«. Først efter Roosevelt var der politisk mening i posten, selvom den i dag stadig officielt hører ind under Senatet, som man formelt er leder af, og som aflønner vicepræsidenten. Det er vicepræsidenten, der ved stemmelighed har den afgørende stemme. Det var i egenskab af leder af Senatet, at præsident Donald Trumps vicepræsident, Mike Pence, i januar 2021 blev sendt afsted til Kongressen for at få valget erklæret ugyldigt, hvad der som bekendt ikke lykkedes. Det er nemlig vicepræsidenten, der åbner de endelige stemmer fra staterne i overværelse af Senatet og Repræsentanternes Hus. Normalt udvælger en præsidentkandidat en, der rummer andre ting end præsidentkandidaten selv. Enten fordi vedkommende kommer fra et område, der kan styrke kandidatens muligheder for at blive valgt. Eller en der har helt anderledes kompetencer end præsidentkandidaten selv. Det har tilsyneladende ikke været tilfælde med Trumps valg afVance. Han er på den lange bane så meget pålinje med Trump, at han ikke vil give kandidaten ret meget modspil. Så hvad Vances rolle bliver, er usikkert. Hvad tør Trump efter en mulig valgsejr tildele ham med risiko for mindre rampelys til sig selv? Men ét er sikkert. Med Vances 39 år har man ikke hørt det sidste til ham. Kristian Mouritzen er Berlingskes internationale analytiker og tidligere korrespondent i USA",
        "metadata": {
            "source": "https://www.berlingske.dk/internationalt/analyse-som-vicepraesident-i-usa-kan-du-kun-haabe-paa-en-ting-at",
            "image_url": "https://berlingske.bmcdn.dk/media/cache/resolve/image_x_large/image/181/1817620/24753302-donald-trump-har-valgt-sin-viceprsident-jd-van.jpg",
            "publication_time": "Torsdag d. 18. juli 2024, kl. 18.19",
            "author": "Kristian Mouritzen",
            "related_links": [],
            "attachments": []
        }
    }
}