{
    "version": "1.0",
    "document": {
        "id": 8273,
        "title": "Rejsebureau: Danske turister kan roligt blive i Egypten",
        "content": "Rejsebureauet Atlantis Rejser har ingen planer om at hente danskere hjem fra den egyptiske ferieby Hurghada, efter at et knivstikkeri fredag kostede to turister livet. Det fortæller kommunikationschef Pernille Ammitzbøll. »Indtil videre har vi ikke fået nogle meldinger om, at situationen skulle være på det niveau, og det tror jeg heller ikke, den kommer til at blive,« siger hun. »Lige nu er der kun tale om én mand, der har foretaget et selvfølgelig meget tragisk angreb, men der sker jo ting på alle turistdestinationer i hele verden.«  To ukrainere er blevet dræbt og fire andre turister meldes sårede. Det skriver nyhedsbureauet Reuters. Ifølge Pernille Ammitzbølls oplysninger var der tale om et væbnet røveri, der fandt sted på et lille pensionat, som ikke bruges af Atlantis Rejser. Hun minder om, at de fleste danske rejsebureauer sender deres gæster til større resorthoteller. Her er sikkerheden blevet betydeligt forstærket de seneste år. Det er langt fra første gang, at turister kommer under angreb i Egypten. Sidste år skete det blandt andet to gange. Her mistede ingen livet. ",
        "metadata": {
            "source": "https://www.berlingske.dk/internationalt/rejsebureau-danske-turister-kan-roligt-blive-i-egypten",
            "image_url": "https://berlingske.bmcdn.dk/media/cache/resolve/image_x_large/image/10/105181/17862075-egypt.jpg",
            "publication_time": "Fredag d. 14. juli 2017, kl. 17.44",
            "author": null,
            "related_links": [],
            "attachments": []
        }
    }
}