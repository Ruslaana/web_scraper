{
    "version": "1.0",
    "document": {
        "id": 6330,
        "title": "Sådan skærer du nemt flere tusinde kroner af dit energiforbrug",
        "content": "Du kan lige så godt forberede dig på et chok, når næste regning lander. Midt i den mørkeste og koldeste tid på året har energipriserne nemlig været på himmelflugt. Og det kommer til at koste dyrt for mange danske husstande. Men du kan forholdsvis nemt selv gøre en indsats for at minimere udgifterne – til gavn for både din pengepung og klimaet. Berlingske har samlet en stribe gode og håndgribelige råd fraEnergistyrelsen,Sparenergi.dk,Bolius.dk,SEAS-NVEogDansk Energitil at spare på el- og varmeforbruget her og nu. Vi begynder med elforbruget. Der kan være en del at spare ved at lege lidt tetris med opvasken og sørge for, at opvasemaskinen er hel fuld, inden man fyrer den af. Arkivfoto: Kristian Djurhuus/Ritzau ScanpixFold sammenLæs mere Ifølge Energistyrelsen bruger en gennemsnitlig dansker 1.600 kWh strøm om året, hvilket i runde tal udløser en samlet årlig elregning på omkring 4.000 kroner. For en familie med to voksne og to børn løber det hurtigt op i næsten 11.000 kroner om året. Fortsætter det høje prisniveau, vi så i december, kan det blive endnu dyrere. Udover at vælge de mest energieffektive apparater, når husstandens elektriske apparater skal skiftes ud, er der faktisk en del, du og eventuelt familien kan gøre for at holde forbruget nede. 1. Tøjvask:I gennemsnit fylder danskerne kun vaskemaskinen cirka halvt op i forhold til kapaciteten, så sørg for at fylde den helt op. Samtidig kan du reducere elforbruget med helt op til 55 procent ved at sænke temperaturen på en 40 graders vask til for eksempel 20 grader eller en 60 graders vask til 30 grader. Det kan give en besparelse på omkring 200 kroner om året. 2. Tørring af tøj:Selvom det er fristende bare at smide alt tøjet ind i tørretumbleren frem for at hænge det op, er det et af de steder, du forholdsvis nemt kan opnå en pæn besparelse. Særligt hvis tørretumbleren er af lidt ældre dato. Det koster nemlig næsten ti kroner, hver gang du tørrer dit tøj i en C-mærket tørretumbler. Kører den tre gange om ugen, løber det op i knap 1.400 kroner på et år. Er den A+++-mærket, slipper du med under tre kroner pr. gang eller cirka 400 kroner på et år. 3. Køl og frys:Hvis du holder temperaturen på fem grader i køleskabet og minus 18 grader i fryseren, kan det hos de fleste give en årlig besparelse på omkring 100 kroner. Sænker du temperaturen i køleskabet med en grad, stiger forbruget med fem procent. For hver grad temperaturen kommer under minus 18 grader i fryseren, stiger dit elforbrug med cirka to-tre procent. Du kan også spare strøm ved at optø mad fra fryseren i køleskabet frem for på køkkenbordet og lade resterne fra aftensmaden køle af, inden de kommer i køleskabet eller fryseren. 4. Opvask:Ligesom vaskemaskinen har mange en tendens til at fyre opvaskemaskinen af, selvom den ikke er fuld. Ved at fylde den op hver gang, vil en del kunne nøjes med at køre den to ud af tre gange, hvilket kan give en årlig besparelse på omkring 200 kroner. Desuden spiller også temperaturen en vigtig rolle, da den bruger 10-20 procent mindre strøm, hvis opvasken kan klares ved 50/55 grader frem for 65 grader. Du kan samtidig spare på vandet ved ikke at skylle servicet af, da de fleste opvaskemaskiner sagtens kan klare opgaven. Husk blot at lukke lågen, så madresterne ikke tørrer ind. 5. Belysning:Det gode gamle råd om altid at slukke lyset efter dig gælder stadig. Der er jo ingen grund til at lade det brænde i de rum, du ikke opholder dig i. Samtidig har det stor betydning for din elregning, om du benytter LED- og sparepærer. Udskifter du eksempelvis fem halogenspot på 35 watt med LED, sparer du næsten 400 kroner om året på din elregning. Og benytter du stadig gammeldags glødepærer, er besparelsen endnu større, hvis du skifter til LED. 6. Standby:Fladskærme, computere, printere, højttalere, spillekonsoller, radioer, routere, mikrobølgeovne, transformere til halogenlamper. De fleste hjem har rigtig mange apparater, der står på standby, så de er klar til hurtig brug. Især hvis der er ældre apparater fra før 2012 iblandt, kan det løbe op i flere hundrede kroner om året, hvis det hele bare står og kører i døgndrift. Sørg derfor for at slukke for apparaterne på afbryderen på stikkontakten eller træk stikke ud, hvis du vil nedbringe standbyforbruget. Sørg for at indstille alle radiatorer i samme rum ens, da det øger effektiviteten. Arkivfoto: Henning Bagger/Ritzau ScanpixFold sammenLæs mere Der er meget stor forskel på, hvor mange penge danskerne bruger på varme, da der dels findes en stribe forskellige opvarmningskilder, dels er store prisforskelle på varmekilder afhængigt af leverandør, dels er forskel på, hvor godt de enkelte boliger er isolerede, og hvor store de er. Og så afhænger det selvfølgelig af, hvor varmt vi hver især foretrækker at have det i vores hjem. Men lige præcis på det punkt kan der være en del at spare ved at justere lidt på din adfærd. 1. Sænk temperaturen:Træk din gamle sweater på og skru ned for varmen. For hver grad du sænker temperaturen i hele huset, kan du typisk skære omkring fem procent af varmeregningen. I et gennemsnitligt hus på 140 kvadratmeter med fjernvarme svarer det til omkring 650 kroner om året – og 80 kilo CO2. Alt efter rumtype bør temperaturen ligge på 19-21 grader. Det kan være en god idé at sætte et termometer op. 2. Hold den samme temperatur:Hvis der er flere radiatorer med termostat i samme rum – eller i rum med åbne døre imellem – er det bedst at indstille termostaterne ens, da det øger effektiviteten. Sørg desuden for at holde døren lukket mellem rum, hvor du ønsker forskellig temperatur. Det kan eksempelvis være soveværelset eller andre værelser, som måske ikke benyttes på daglig basis. 3. Brug gardinerne aktivt:Træk gardiner og persienner for om aftenen og natten for at forhindre varmetab gennem vinduerne. Træk dem fra igen om dagen for at få lys og varme ind, når solen skinner. Det kan også være en god idé at have et hyggetæppe i sofaen og eventuelt gulvtæpper de steder, hvor der kan være fodkoldt. 4. Luft ud i kort tid:Det er vigtigt at lufte grundigt ud tre gange om dagen. Når du gør det om vinteren, anbefales du at gøre det kort og effektivt. Det vil sige hellere åbne mange vinduer og døre på én gang i fem-ti minutter end at lade et vindue stå på klem hele dagen. Ved hurtig og kraftig udluftning når vægge og inventar ikke at blive for kolde, hvilket kan gøre det sværere at varme op igen. Husk at lukke for varmen under udluftningen og sørg for, at hasper på døre og vinduer bliver lukket ordentligt efterfølgende, så der ikke siver kold luft ind. 5. Hold øje med forbruget:Aflæs varmemåleren eksempelvis en gang om ugen eller måneden. Det øger motivationen for at spare på varmen, hvis du kan se resultatet tydeligt. Samtidig opdager du hurtigt, hvis varmeforbruget pludselig stiger voldsomt, hvilket kan skyldes problemer med dit varmeanlæg. 6. Undgå møbler foran varmekilden:Hvis du har placeret store møbler foran dine radiatorer, risikerer du at blokere for varmen, som skal have mulighed for at cirkulere frit rundt i rummet. Undlad af samme årsag at hænge tøj eller andet over radiatoren.",
        "metadata": {
            "source": "https://www.berlingske.dk/dine-penge/saadan-skaerer-du-nemt-flere-tusinde-kroner-af-dit-energiforbrug",
            "image_url": "https://berlingske.bmcdn.dk/media/cache/resolve/image_x_large/image/150/1501883/23970557-.jpg",
            "publication_time": "Mandag d. 03. januar 2022, kl. 16.14",
            "author": "Louise Kastberg",
            "related_links": [],
            "attachments": []
        }
    }
}