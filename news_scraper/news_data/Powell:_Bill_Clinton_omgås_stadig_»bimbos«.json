{
    "version": "1.0",
    "document": {
        "id": 4148,
        "title": "Powell: Bill Clinton omgås stadig »bimbos«",
        "content": "WASHINGTON: Den højt respekterede tidligere amerikanske udenrigsminister og firestjernede general Colin L. Powell er med et blevet mindre respekteret. I visse kredse i hvert fald. Russiske hackere har nemlig slået til igen. Denne gang har den amerikanske offentlighed fået et indblik i en temperamentsfuld Powell, der ikke lægger skjul på sine meninger om politiske modstandere og venner for den sags skyld. Demokraternes præsidentkandidat, Hillary Clinton, er »grådig« og ødelægger alt omkring sig på grund af hendes »overmod«. Hendes mand, Bill Clinton, »underholder stadig bimbos, når hun er væk«. Og republikanernes Donald Trump? Han er »en international paria«, »en international skændsel«, som har skabt »en racistisk bevægelse, der sætter spørgsmålstegn ved præsident Barack Obamas statsborgerskab ved at tvivle på, at han er født i USA«.  Og så får republikaneren Powell afleveret en stikpille til den omstridte amerikanske vicepræsident under præsident George W. Bush, Dick Cheney. Både Cheney og hans datter betegner han som »idioter« efter udgivelsen af en bog om USAs tabte magt. Og Cheney, som var en af arkitekterne bag den mislykkede krig i Irak, får at vide, at hele krigen var en fiasko fra en ende af. Og det selv om den republikanske Powell var en del af den samme administration under Bush, men følte sig ført bag lyset af Cheney og af de neokonservative, der var en del af staben. Trumps kampagne-folk siger, at Powell ikke er en »rigtig« republikaner, fordi han har støttet demokraten Obama. Clinton har blot sagt, at hun ikke vil kommentere de mails, Powell har sendt. Kritikere af hende siger, at det er klogt, fordi ingen ved, hvornår hackerne afslører nye mails fra Clintons egen hånd. For hackingen af Powells mails bliver nu lagt oven i de mange undersøgelser, som det amerikanske forbundspoliti FBI har i gang mod de hackere, der har fravristet mails fra primært Demokraterne og Det Demokratiske Partis hovedkvarter. Det sidste kostede formanden for partiet, Debbie Wasserman Schultz, jobbet kort inden konventet, fordi en lang række mails, som ledende medarbejdere havde sendt rundt, tydede på, at partiet favoriserede Clinton i forhold til hendes partikollega Bernie Sanders.  Den amerikanske sikkerhedstjeneste, Homeland Security, mener, at det er de samme, der står bag hackingen. Den kan spores tilbage til en gruppe ved navn »Fancy Bear«, som tidligere har lækket en lang række dokumenter. »Fancy Bear« menes også at være styret af russiske efterretningstjenester, og præsident Barack Obama har flere gange sagt, at Rusland blander sig i den amerikanske valgkamp på demokratisk side, fordi ingen af republikanernes mails er blevet offentliggjort. Derfor arbejdes der også på højtryk for at inddæmme mulighederne for at hacke sig ind på flere computere. Lisa Monaco, Obamas forbindelsesperson til Homeland Security, siger til The Washington Post, at der vil blive slået hårdt ned på dem, der står bag. Kristian Mouritzen er Berlingskes korrespondent i USA.",
        "metadata": {
            "source": "https://www.berlingske.dk/internationalt/powell-bill-clinton-omgaas-stadig-bimbos",
            "image_url": "https://berlingske.bmcdn.dk/media/cache/resolve/image_x_large/image/1/18506/14753686-16indusa-electionpowell-182jpg.jpeg",
            "publication_time": "Torsdag d. 15. september 2016, kl. 22.15",
            "author": "Kristian Mouritzen",
            "related_links": [],
            "attachments": []
        }
    }
}