{
    "version": "1.0",
    "document": {
        "id": 585,
        "title": "Forskere: Solen er i gang med at skrue ned for blusset",
        "content": "Solen er begyndt at gå i vinterhi. I midten af århundredet kan det hele kulminere med den laveste solaktivitet i muligvis flere århundreder, og det kan meget vel lægge en dæmper på den globale opvarmning. Det konkluderer amerikanske forskere på baggrund af studier af vores lokale kæmpekraftværk samt af målinger af talrige sollignende stjerner i Mælkevejen. Noget lignende skete under den såkaldte Lille Istid, der var på sit højeste i sidste halvdel af 1600-tallet. I Danmark erindrer de fleste historieinteresserede med en vis kuldegysen, hvordan de kongelige svenske tropper i 1657-58 var på nippet til at erobre hele det nuværende Danmark ved at vandre over isen på såvel Lillebælt som Storebælt.  Årene 1645 til 1715 har den klimahistoriske betegnelseMaunder Minimum. Navnet dækker over en periode med ingen eller meget få mørke pletter på Solens overflade, hvilket er ensbetydende med lavere solaktivitet end normalt. Men nu er Solen formentlig på vej ind i en periode med en nogenlunde tilsvarende »nedkøling« – et nytgrand minimum- mener forskere tilknyttet Scripps Institution of Oceanography på University of California i San Diego. Ifølge deres beregninger kan det få den konsekvens, at Solens ultraviolette stråling bliver reduceret med omkring syv procent. Det indebærer imidlertid ikke, at Solens samlede energioutput bliver reduceret tilsvarende. Den reduktion skal formentlig tælles i nogle få promille.  Alligevel ventes det at få en midlertidig betydning for klimaet her på Jorden. Men effekten vil næppe være tilstrækkelig til permanent at sænke den globale middeltemperatur og dermed fuldstændig imødegå den menneskeskabte globale opvarmning, mener de amerikanske forskere. Bl.a. skriver de ien pressemeddelelse, at »den kommende begivenhed ikke vil standse den aktuelle trend med global opvarmning, men den kan i nogen grad bremse den.« Og de tilføjer: »Den afkølende effekt fra et grand minimum er kun en del af varmeeffekten forårsaget af stigende koncentrationer af kuldioxid i atmosfæren.« Forskerne henviser i den forbindelse til et tidligere studie, der har analyseret, hvad konsekvenserne af en ny »lille istid« vil blive i vores nuværende klima. Det konkluderede, at den globale middeltemperatur indledningsvist kan falde med nogle få tiendedele grader, men når solaktiviteten normaliserer sig efter nogle årtier, vil den menneskeskabte drivhuseffekt atter tage over med støt stigende temperaturer til følge. En enkelt større solplet aftegner sig tydeligt på dette billede af Solen fra juli i fjor.Fold sammenLæs mereFoto: JON NAZCA. Solpletter dannes af kraftig magnetisk aktivitet i Solen, og pletterne følger en cyklus af en varighed på ca. 11 år. Gennem de seneste cirka to cyklusser har antallet af solpletter været faldende, men uden at den globale middeltemperatur er blevet sænket af den årsag. Tværtimod. Men frem mod midten af århundredet ser Solen altså blot ud til at blive endnu mere passiv, mener de amerikanske fysikere, der netop har fået offentliggjort deres forskningsresultat i tidsskriftetAstrophysical Journal Letters. Forskerne nåede bl.a. frem til deres konklusion ved at se på satellitmålinger gennem næsten 20 år af forandringer i UV-strålingen fra stjerner, der minder om vores egen sol.  Den såkaldte lille istid var ikke en istid i streng videnskabelig forstand, og nogle forskere mener, at en lav solaktivitet ikke kan gøres eneansvarlig for nedkølingen, der især så ud til at ramme datidens Europa, mens bl.a. Alaska og det sydligere Grønland omvendt blev varmere. Meget peger i øvrigt på, at en rækkestore vulkanudbrudi datiden også havde en afkølende effekt i perioder.",
        "metadata": {
            "source": "https://www.berlingske.dk/samfund/forskere-solen-er-i-gang-med-at-skrue-ned-for-blusset",
            "image_url": "https://berlingske.bmcdn.dk/media/cache/resolve/image_x_large/image/12/124662/19995293-nasa-sun.jpg",
            "publication_time": "Fredag d. 09. februar 2018, kl. 10.36",
            "author": "Lars Henrik Aagaard",
            "related_links": [],
            "attachments": []
        }
    }
}