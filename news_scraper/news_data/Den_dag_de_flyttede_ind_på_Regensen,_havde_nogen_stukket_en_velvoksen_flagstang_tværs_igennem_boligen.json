{
    "version": "1.0",
    "document": {
        "id": 21531,
        "title": "Den dag de flyttede ind på Regensen, havde nogen stukket en velvoksen flagstang tværs igennem boligen",
        "content": "Professor Stuart Ward og hans familie fik en relativt sjælden velkomst den dag i 2010, da de flyttede ind i deres nye embedsbolig på Regensen midt i Københavns latinerkvarter. Stuart Ward var kollegiets nye provst, det, man på andre kollegier kalder forstander eller efor, og da han og familien trådte ind i det 400 år gamle kollegiums gård, kunne de se en flagstang i skolegårdsstørrelse stikke ud af et åbent vindue i boligens stueetage. Måbende kunne de inde i lejligheden konstatere, at flagstangen lå på tværs af hele lejligheden og endte i køkkenet i den modsatte side af huset, hvor de måtte skræve over den, hver gang de skulle bruge køkkenbordet. »Hvordan nogen havde fået den løftet ind gennem vinduet, er stadig lidt af en gåde,« siger Stuart Ward nu 13 år senere. FAKTASjældne embedsboligerEngang var de helt almindelige, men i dag er de sjældne. DSB, Forsvaret, Skov- og Naturstyrelsen og slotte som Kronborg havde embedsboliger til de ansatte. I dag er de næsten væk. Kun folkekirken har i stor stil embedsboliger. Vi besøger i denne sommerserie nogle af de sjældne og historisk spændende embedsboliger: Bispegården i København, den norske ambassadørs bolig i Hellerup, hærprovstens bolig på Kastellet, forstanderens bolig på Regensen og direktørboligen på godset Gisselfeld Kloster ved Haslev.FOLD UD Engang var de helt almindelige, men i dag er de sjældne. DSB, Forsvaret, Skov- og Naturstyrelsen og slotte som Kronborg havde embedsboliger til de ansatte. I dag er de næsten væk. Kun folkekirken har i stor stil embedsboliger. Vi besøger i denne sommerserie nogle af de sjældne og historisk spændende embedsboliger: Bispegården i København, den norske ambassadørs bolig i Hellerup, hærprovstens bolig på Kastellet, forstanderens bolig på Regensen og direktørboligen på godset Gisselfeld Kloster ved Haslev.  Men han og hans kone Lill Baad, der er jurist, og de to børn på dengang syv og ti år tog det i stiv arm. De havde selvfølgelig regnet ud, at det var kollegiets beboere, som stod bag »flagalleen«, og nu skulle de bare finde ud af, hvordan de på en diplomatisk måde kunne få fjernet flagstangen, som, viste det sig, var en slags »tyvegods«. De fire gamle kollegier i Latinerkvarteret – Regensen, Valkendorfs Kollegium, Borchs Kollegium og Elers' Kollegium – har nemlig en studentikos tradition, en indbyrdes stjæleleg, hvor beboerne »stjæler« visse ting fra hinanden, og bagefter skal man indgå i en forhandling for at få det »stjålne« tilbage. Regensens beboerne havde nuppet flagstangen fra Valkendorfs Kollegium. »De stjal den om natten og blev stoppet af politiet, der spurgte, hvad 15-20 kollegianere, der gik gennem byen med en flagstang, havde for. De svarede, at de bare var ude at gå en tur med deres flagstang, og politiet svarede, at hvis bare de ikke gjorde noget, de ikke måtte, kunne de fortsætte,« siger Stuart Ward. Regensen er genbo til Rundetaarn. Gården med lindetræet, kaldet Frøken Lind, er om sommeren et samlingspunkt for beboerne på det 400 år gamle kollegium.Fold sammenLæs mereFoto: Rune Øe. Da den forrige provst, litteraturhistorikeren Erik Skyum-Nielsen, i 2010 var flyttet ud, holdt kollegianerne en fest i den tomme provstebolig, og det var ved den lejlighed, at flagstangen kom ind gennem vinduet. »Det var deres måde at sige velkommen til os på, men også at give os en udfordring,« siger Stuart Ward. Det var hans datter, Amelia, der gav bolden op til en løsning på problemet. »Efter nogle dage syntes hun, at det var på tide at få fjernet flagstangen. 'Men I må sørge for, at I ikke virker sure, for så synes de bare, at I er gamle og gnavne,' sagde hun, og det havde hun ret i,« siger Lill Baad. Løsningen blev, at alle Regensens beboere blev inviteret til en reception hos den nye provstefamilie, i anledning af at flagstangen skulle fjernes. Dresscode var arbejdstøj. »De kom alle sammen i godt humør og drak champagne og spiste kanapeer, og lige pludselig gik de i gang. Vi så ikke engang, hvordan de fik flagstangen ud, men i løbet af kort tid var den væk,« siger Lill Baad. I 400 år har direktøren på kollegiet Regensen, der bærer titlen provst, boet i en 300 kvadratmeter stor embedsbolig på Regensen.Fold sammenLæs mereFoto: Rune Øe. Regensen lige over for Rundetaarn kan i år fejre 400-års jubilæum, og det har været en stor opgave for kollegiets jubilæumsudvalg, som består af provsten samt en række nuværende og tidligere beboere. De har haft ansvaret for en række jubilæumsarrangementer, en bog om kollegiet, som Christian 4. tog initiativ til, og selvfølgelig en jubilæumsplakat. Stuart Ward er australier og uddannet historiker i sit fødeland, og han er både den første udlænding og den første katolik på posten som provst. Han kom til Danmark for 27 år siden, hvor han fik en etårig stilling på Syddansk Universitet. Siden 2003 har han været ansat på Københavns Universitet, hvor han er professor i moderne britisk historie. Inden han kom til Danmark, arbejdede han i Firenze i Italien – det var dér, han mødte sin kone, og mens han har været universitetsansat i Danmark, har han to gange haft orlov for at kunne undervise på henholdsvis King's College i London og senest University College i Dublin. Begge gange har familien været med. Siden 1743 har denne del af Regensen i midten af København været provstebolig. Historieprofessor Stuart Ward har siden 2010 været provst for det gamle kollegiums 100 beboere.Fold sammenLæs mereFoto: Rune Øe. Da han kom tilbage til professorjobbet i Danmark i 2010, opfordrede kolleger ham til at søge jobbet som provst på Regensen, som både er en slags direktørstilling med ansvar for økonomi, administration og ansatte og ikke mindst en slags teambuilder, der bidrager til det sociale liv for kollegiets 100 beboere samt deltager i kollegiets mange traditionsrige fester. Først tænkte han, at han som udlænding ikke ville have en chance for at få jobbet, men han søgte alligevel – »jeg var 42, lige kommet hjem fra udlandet og havde lyst til noget nyt« – og blev indkaldt til samtale og var til sidst en af tre ansøgere, som var med i opløbet. I den sidste runde af ansøgningsprocessen skulle Stuart Ward holde et foredrag for beboerne om sin forskning – provsten skal ifølge reglerne være forsker ved Københavns Universitet – og samtidig præsentere sin familie. »Den aften, hvor vi trådte ind i kollegiets store sal, hvor jeg skulle møde kollegiets beboere, var der en stemning, som var helt elektrisk, og dér kunne jeg mærke, at jeg gerne ville have jobbet. Lill hviskede til mig: »Don't lose this« (det her må du ikke tabe,red). Det var hendes måde at sige til mig, at hun syntes, at det er et fedt sted,« siger Stuart Ward »Det var en dejlig forårsaften, og da vi gik hjem til Vesterbro, hvor vi boede dengang, sagde ungerne, at de godt kunne lide beboerne på kollegiet og gerne ville bo der. De syntes, at det var som at få 100 onkler og tanter, der havde et stort fad med kager, som de velvilligt delte ud af. Både jeg og vores børn har været meget inddraget i livet her på kollegiet og er meget glade for det,« siger Lill Baad. Det smukt udskårne gelænder i den 280 år gamle provstebolig.Fold sammenLæs mereFoto: Rune Øe. Stuart Ward viser med stor entusiasme rundt på kollegiet. Nede i den stemningsfulde gård, hvor et lindetræ, kaldet Frøken Lind, er centrum, hilser han på beboerne, som sidder og nyder solen omgivet af de gamle røde murstensvægge med hvide sprossevinduer. Provsten fremviser den store festsal, som vender ud mod Rundetaarn, og biblioteket, som vender ind mod gården. Det rummer hundredvis af læderindbundne bøger, og flere studerende sidder koncentreret bøjet ind over – nej, ikke læderindbundne bøger, men deres computere. Til sidst kommer vi til embedsboligen, som ligger på kollegiets såkaldte 5-gang. Her har der boet provster siden 1743, da den nye provstebolig stod færdig, efter at den gamle gik tabt ved Københavns brand i 1728. Der er godt 300 kvadratmeter fordelt over tre etager. Allerede inde i opgangen føler man et historisk sus. Den gamle snedkerdør ud mod Store Kannikestræde er prydet med håndsmedede hængsler og låsetøj. Trappen op gennem de tre etager har et smukt gelænder, hvor et af de udskårne stykker træ er spejlvendt, fordi snedkeren angiveligt skulle have ment, »at kun Gud er perfekt«. Stuart Ward, der er født og uddannet historiker i Australien, er både den første katolik og udlænding, som er provst på Regensen.Fold sammenLæs mereFoto: Rune Øe. Stuen har hvide træpaneler, højt til loftet og høje sprossevinduer, som lukker masser af lys ind. En høj svensk ovn med hvide kakler falder i øjnene, og i spisestuen står et spisebord, som Stuart og Lill har fået produceret i England, med plads til 20. Kommer kollegiets beboere her hos jer i provsteboligen? »Ja, spisestuen her bliver brugt fire gange årligt. To gange har vi en indflyttermiddag for nye beboere og portneren, hvor vi laver trerettersmenu med vin, og hvor vi forbereder lidt underholdning til de 12-15 nye indflyttere. Det gør vi til en fornem aften, hvor vi skal lære dem at kende. To gange om året har vi en embedsmiddag for de beboere, som er valgt til forskellige embeder på kollegiet, bibliotekaren, fægtemesteren, klokkerne og så videre. Vi har været op til 32 mennesker i vores spisestue, og så er der gang i den,« siger Stuart Ward. På 1. sal har han sit kontor, et stort lyst lokale ud til gården med masser af bøger, og på en hylde ligger en traditionel australsk hat med bred skygge, en Akubra Cattleman, som minder ham om fødelandet på den anden side af Jorden. Hvad var din reaktion, da du så boligen første gang? »Jeg tænkte, at det var langt fra Queensland i Australien, hvor jeg kommer fra,« siger Stuart Ward. Porten fra Store Kannikestræde ind til Regensen, som i år kan fejre 400-års jubilæum.Fold sammenLæs mereFoto: Rune Øe. Regensen, der åbnede i 1623 med navnet Collegium Domus Regiæ, var oprindeligt de fattige og velbegavede studenters billet til Københavns Universitet på et tidspunkt, hvor den højere læreanstalt havde meget få studerende og var for en lille snæver elite, som stort set kun kom fra overklassen. Kollegiet regnes stadig for landets måske mest prestigefyldte og traditionsrige kollegium, og de 100 beboere rekrutteres i dag blandt et relativt bredt udsnit af befolkningen og ikke som i forne tider stort set alene blandt præste-, jurist- og lægesønner. Tiltrækker et kollegium som Regensen mere excentriske beboere? »Ja, det vil jeg mene. Fordi vi kun er 100 beboere, og fordi vi optager via ansøgning, er der måske bedre plads til folk, som er lidt sjove, har lidt kant og måske gør noget sjældent. I øjeblikket har vi to beboere, som spiller orgel. De er fantastisk dygtige begge. Vi går efter at få beboere, som kan noget forskelligt,« siger Stuart Ward, som sammen med fem beboerrepræsentanter står for optagelsen af nye beboere.",
        "metadata": {
            "source": "https://www.berlingske.dk/det-gode-liv/den-dag-de-flyttede-ind-paa-regensen-havde-nogen-stukket-en-velvoksen",
            "image_url": "https://berlingske.bmcdn.dk/media/cache/resolve/image_x_large/image/168/1682088/24443553-.jpg",
            "publication_time": "Søndag d. 16. juli 2023, kl. 13.27",
            "author": "Henrik Dannemand",
            "related_links": [],
            "attachments": []
        }
    }
}