{
    "version": "1.0",
    "document": {
        "id": 13059,
        "title": "Skræk og rædsel i børneværelset",
        "content": "Små, forslugne bogorme skal have noget at gnave i, og andre endnu tøvende og tilbageholdende læsere skal have noget at fristes af, så de får pløjet sig igennem de 15 minutters daglig læsning, som dansklærere og andre læsekyndige anbefaler børn og unge. To nye serier for de cirka 8-11 årige er lige præcis sådanne sprøde, røde æbler, som skal til, og de vil næppe få lov at ligge længe på det store børnelitterære tag-selv-bord, før siderne sluges og giver god næning til både den altædende og den kræsne unge læser.  Med Martin Vinther Madsens serie »Umbra« serveres fantasy på et letlæst, lix-lavt niveau. Det er »Skammerens datter« for dem, der endnu er for urutinerede til at kaste sig over Lene Kaaberbøl. Med andre ord: Den lille kalorielette forret i den store, kødfulde børnelitterære menu. Hovedpersonen, Jovia, besidder den særlige evne at kunne se folks skygger, både den vi alle kan se, og den aura af ondskab, som hvert menneske har med i bagagen. Sammen med dværgen Pavle tjener hun til dagen og vejen ved at underholde på markedspladser og deslige, indtil hun en dag opdager en syg mand, der har mistet sin onde skygge og dermed kun har den ene tilbage.  Jovia følger efter ham og ender på klostret, hvor munke passer de syge. Hun møder drengen Pirmin, der har samme evne som hun, og munken Bertus, der er god til både helbredende urter, gammeldags våben og særlige opfindelser, og sammen hjælper de den syge mand tilbage til livet ved at finde hans stjålne skygge. Tyven er en frafalden skyggelæser, Zama, der ligesom en række andre ligesindede hjælper den onde fyrst Corpus med at samle skygger ind, så han kan blive endnu stærkere og ondere. Når et offer får frarøvet sin onde skygge, sin umbra, mister de først forstanden og senere livet, medmindre umbraen hurtigt hentes tilbage.  For at være et helt menneske har vi med andre ord brug for både den gode og den onde side i os, udfordringen er at få dem til at balancere. »En stor, uhyggelig umbra gør ikke altid personen ond. Man vælger selv, om man vil bruge sine dårlige sider,« lyder budskabet i bogen, og det er jo en ganske opbyggelig og filosofisk tanke. »Umbra«-serien er enkel i sprog og komposition, det er underholdning på den romantisk gysende facon, og så er den appetitlige indpakning krydret med en snert dybsindig morale om det enkelte menneskes valg af vej og værdighed i livet. De tre første bind hedder »Manden uden skygge«, »Pigen fra Knark« og »Dværgen Pavle« og handler om Jovia og Pirmins fortsatte kamp mod Corpus, om angst og underkastelse, oprør og mod. Underholdningen er noget mere morbid i serien »Nekro-Mathias« – »Bedemandens hemmelighed«, »Alt godt fra graven«, »Gas og gespenster« – skrevet af Michael Kamp. Her er hovedpersonen Mathias hverken særligt heltemodig eller heldig, faktisk er han en helt almindelig dreng på 13 år, hvis farfar er bedemand. Uheldigvis, kunne man tilføje.  Som bedemand er farfaren medlem af en særlig klub, der skal sørge for, at døde mennesker ikke genopstår, hvilket de fleste gør, og så er fanden løs i krematoriet, eller hvor de døde nu rejser sig og skaber gru og rædsel. De skal dræbes, og det skal gøres på en helt særlig måde, som Mathias nu skal oplæres i, fordi hans farfar er ved at være en gammel mand ved livets ende, og faren aldrig har haft ønske om at indtræde i familiefirmaet. Uden farens viden hiver farfaren sin sønnesøn med på de mest farefulde missioner, hvor de både kommer i nærkamp med halvvejs opløste strandvaskere, kirkegårdens lig-ædere, inkarnationen af den afdøde farmor og chefen for det hele, den rædselsvækkende gudinde Hel. For at de døde kan dø i fred og de levende leve videre, skal ligene gelejdes videre til dødsriget, så de ikke skaber skræk og rædsel og ragnarok på jord.  Med en fin indføring i nordisk mytologi og en morale om, at verden ikke er delt op i god og ond, i sort og hvidt, er denne serie en rigtig fin appetitvækker til yderligere læsning. Tonen er makaber, jovist, men det uhyggelige løsnes op af (sort) humor samt gæk og overdrevne grimasser, som da den afdøde fru Pedersen rejser sig fra kisten, taber paryk og gebis og forsøger at slubre Mathias’ fingre i sig som spaghetti. Ækelt, men også barokt på den dér grineren måde.  Sproget er enkelt og klart, muligvis et lixtal eller to højere end »Umbra« men stadig lettilgængeligt for aldersgruppen. Og så er bøgerne pletvist illustrerede med skønne, skæve og dramatiske billeder af Kent Overby Stück, så det groteske på fornem vis understreges. Titler:Umbra – Manden uden skygge/Pigen fra Knark/Dværgen Pavle.Forfatter: Martin Vinther Madsen.Sider: 57/52/59.Pris pr. stk.: 100 kr.Forlag:Tellerup.Bedømmelse:4 stjerner Titler: Nekro-Mathias – Bedemandens hemmelighed/Alt godt fra graven/Gas og gespenster.Forfatter:Michael Kamp.Sider:116/115/108.Pris pr. stk.:130 kr.Forlag:Tellerup.Bedømmelse:4 stjerner",
        "metadata": {
            "source": "https://www.berlingske.dk/boganmeldelser/skraek-og-raedsel-i-boernevaerelset",
            "image_url": "https://berlingske.bmcdn.dk/media/cache/resolve/image_x_large/image/19/190264/12617210-12kulgys1-190138jpg.jpeg",
            "publication_time": "Fredag d. 11. marts 2016, kl. 22.00",
            "author": null,
            "related_links": [],
            "attachments": []
        }
    }
}