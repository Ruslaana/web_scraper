{
    "version": "1.0",
    "document": {
        "id": 9160,
        "title": "Disney vil begrænse reklamer på billigere Disney+-abonnement",
        "content": "Der bliver kun tale om en begrænset mængde reklamer, når Disney-koncernen senere i år lancerer en ny udgave af sin streamingtjeneste Disney+ med reklamer. Der vil ifølge den amerikanske finansavis Wall Street Journal blive vist fire minutters reklamer hver time, og børn, der har deres egen profil på Disney+ vil slet ikke se reklamer, uanset hvad de vælger at streame. »Vi vil aldrig indsamle data om enkelte børn for at målrette annoncer til dem,« lover Rita Ferro, der er Disneys ansvarlige for annoncesalg og partnerskaber. De fire minutter er langt færre annoncer, end de fleste øvrige streamingtjenester og traditionelle tv-kanaler viser. Disneykoncernen annoncerede det annoncebaserede og dermed billigere abonnement i marts i år uden dog at fortælle, hvad den kommer til at koste. Den skal dog stadig kun være et supplement til den nuværende, annoncefrie udgave af Disney+, som i Danmark koster 79 kroner om måneden eller 790 kroner for et år. Disney+ havde ved udgangen af marts i år 137,7 millioner abonnenter på verdensplan mod 129,8 millioner ved udgangen af 2021. Netflix, som er verdens største streamingtjeneste med 221,6 millioner abonnenter, er også ved at gøre klar til en annoncebaseret udgave til lavere pris, selvom selskabet altid har forsvoret det. Ændringen kom oven på Netfix' regnskab for 1. kvartal i år.Det viste for første gang i ti år færre abonnenter, og Netflix forventer at skulle sige farvel til yderligere to millioner i løbet af foråret.Tabstallene fik Netflix-aktien til at styrtdykkemed 25 procent. Den økonomiske krise i verden med stigende priser på alt fra fødevarer til strøm rammer nu også streamingtjenesterne.Rekordmange opsiger nu deres abonnementerfor at spare på husholdningsbudgettet, viser tal fra Storbritannien. I januar-marts opsagde 1,5 millioner streamingabonnementer for at spare penge. En nylig undersøgelse, som analysefirmaet Wilke lavede i forbindelse med den store, årlige konference Copenhagen FutureTV, viser, at24 procent af danskerne vil være interesseret i en streamingtjeneste til lavere pris, mod at der bliver vist reklamer. Blandt de unge under 40 år ligger interessen oppe på 32 procent. Samtidig melder 45 procent sig interesseret, hvis en tjeneste er helt gratis. Den18. maj åbnede i Danmark– og resten af Norden – den seneste streamingtjeneste, den rent annoncebaserede Pluto TV, som opsluger den ligeldes gratis Viafree. Pluto TV, som Paramount-ejer ViacomCBS står bag, kræver ingen form for logon. Alt vises som på en traditionel tv-kanal, så man ser med, mens det sendes. Pluto TV har omkring 70 kanaler, både traditionelle som Euronews og Bloomberg og særlige seriekanaler, hvor man på én kanal 24 timer i døgnet kan se »Familien fra Bryggen«, på en anden »Paradise Hotel«. I en gennemsnitlig dansk husstand er der nu abonnement på 3,3 streamingtjenester. Heri tælles også DR, som betales over licensen. Det er et fald fra 3,5 tjenester sidste år, viser tallene fra Wilke.",
        "metadata": {
            "source": "https://www.berlingske.dk/virksomheder/disney-vil-begraense-reklamer-paa-billigere-disney-abonnement",
            "image_url": "https://berlingske.bmcdn.dk/media/cache/resolve/image_x_large/image/155/1550126/24097361-pix-disney.jpg",
            "publication_time": "Onsdag d. 18. maj 2022, kl. 09.15",
            "author": "Thomas Breinstrup",
            "related_links": [],
            "attachments": []
        }
    }
}