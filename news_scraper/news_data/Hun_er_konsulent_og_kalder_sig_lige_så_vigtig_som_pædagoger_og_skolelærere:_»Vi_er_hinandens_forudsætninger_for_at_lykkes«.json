{
    "version": "1.0",
    "document": {
        "id": 4014,
        "title": "Hun er konsulent og kalder sig lige så vigtig som pædagoger og skolelærere: »Vi er hinandens forudsætninger for at lykkes«",
        "content": "Der er ikke for mange akademikere i kommunerne, der er for få. Og det giver ikke mening at omtale visse offentligt ansatte som værende vigtigere for danskernes velfærd end andre. Sådan lyder budskabet fra 34-årige Louise Kinnie Harder Kamstrup, der er uddannet cand.scient.pol. og til daglig arbejder som udviklingskonsulent i Viborg Kommune. Hun er en af de mere end 10.000 nye akademikere, der siden 2007 er kommet til i landets kommuner. En udvikling, som eksperter i offentlig forvaltning til Berlingske har kaldt for»opsigtsvækkende« og »voldsom«. Både fordi akademikernefår mere i løn end andre medarbejdergrupper, der i samme periode er skrumpet, og fordi der ermarkante og tilsyneladende uforklarlige geografiske forskelle. Men ifølge Louise Kinnie Harder Kamstrup er det ikke et problem, at andelen af jurister, magistre og konsulenter i kommunerne er steget markant. »Det er for snævert kun at sammenligne overenskomster og løn. Man er nødt til at tage højde for de generelle tendenser i samfundet. Her kan nævnes digitaliseringen, ligesom vi skal til at lære at bruge kunstig intelligens. Verden flytter sig hele tiden i et højere tempo, hvilket stiller nye og højere krav,« siger hun og tilføjer: »Der skal kommunerne jo også følge med, og forskellige opgaver kræver forskellige kompetencer.« Akademikere bidrager lige så meget til velfærden som andre faggrupper, siger Louise Kinnie Harder Kamstrup.Fold sammenLæs mereFoto: Mikkel Berg Pedersen. Louise Kinnie Harder Kamstrup mener, at hele debatten om »kolde« og »varme« hænder skaber et forfejlet billede af, at nogle offentligt ansatte har en særligt høj værdi, mens andre kun laver overflødigt papirarbejde. »Der ligger en implicit forståelse af, at varme hænder er gode, og at kolde hænder er mindre gode. Jeg ser kommunen som ét stort maskineri, hvor vi alle sammen er små tandhjul, der alle er nødvendige,« siger hun. Så din funktion er lige så vigtig for kvaliteten af velfærden som dem, der leverer den? »Ja, bestemt. Vi kan alle sammen noget forskelligt, og det skal vi bruge til at spille hinanden gode. Det må ikke blive enten-eller. Jeg er meget afhængig af mine kolleger, som har en anden uddannelsesmæssig baggrund end mig, og i andre sammenhænge er de afhængige af mig.« Mens antallet af akademikere er steget med 80 procent, er den samlede beskæftigelse i kommunerne faldet. Det rejser ifølge eksperter et centralt spørgsmål om prioriteringen af de offentlige midler i en tid med mangel på velfærdspersonale og faldende tilfredshed med den offentlige service.  Louise Kinnie Harder Kamstrup forstår godt debatten om, hvordan danskernes skattekroner prioriteres bedst muligt. Men hun er overbevist om, at de mange akademikere udelukkende bidrager positivt til kvaliteten af velfærden. Selv er hun overenskomstmæssigt betegnet som specialkonsulent, selvom hendes egentlige stillingsbetegnelse er udviklingskonsulent. Til daglig arbejder hun i Stabs- og Byrådssekretariatet med udviklingsopgaver, ligesom hun servicerer direktionen og byrådet med sagsfremstillinger, udarbejder analyse- og evalueringsopgaver samt leder projekter på tværs af de forskellige forvaltningsområder. »Når ting skal koordineres, startes op, sættes i værk, når der skal laves analyser og evalueringsopgaver, er det mine kollegaer og mig. Alt, der ikke er drift, er nok den korteste forklaring,« siger Louise Kinnie Harder Kamstrup. Stigningen i antallet af akademikere i kommunerne er især drevet af chef- og specialkonsulenter. En af dem er Louise Kinnie Harder Kamstrup.Fold sammenLæs mereFoto: Mikkel Berg Pedersen. Hvordan er det vigtigt for kvaliteten af velfærden? »Vi er med til at skabe forudsætninger for, at kommunale chefer og politikere kan træffe beslutninger på et tilstrækkeligt og grundigt oplyst grundlag. Gør vi ikke det, øges risikoen for, at der træffes forkerte beslutninger, som på den lange bane fører til flere udgifter.« I øjeblikket er Louise Kinnie Harder Kamstrup projektleder i en indsats kaldet »Relationel Velfærd«, hvor målet er, at flere udsatte borgere kommer i arbejde, at deres børn kommer i skole, og at familiens samlede trivsel øges. Her holder hun møder med de »fagspecifikke nøglemedarbejdere« og rapporterer videre op i systemet til styregruppen, den ansvarlige direktør og projektchefen. »Jeg arbejder sammen med ikkeakademiske kolleger, som er ude hos borgerne og leverer den reelle indsats. Men bagved er der jo et kæmpe maskineri, som giver dem mulighed for at gøre netop det, de er bedst til,« siger Louise Kinnie Harder Kamstrup.  Hvad betyder det? »Hvis de medarbejdere skal have frigivet tid til at levere den direkte velfærd, skal andre jo løfte de opgaver, som ikke foregår ude hos borgerne. Og på den måde er vi hinandens forudsætninger for at lykkes bedst i fællesskab.« Viborg Kommune har med 4,6 procent en relativt lav andel akademikere ansat sammenlignet med mange andre kommuner – især i og omkring København. Det er samtidig en af landets mest omkostningseffektive kommuner og har de næstlaveste udgifter pr. indbygger til ledelse og administration. Ifølge Louise Kinnie Harder Kamstrup kan man dog ikke sidestille akademikere med administration, selvom hun ofte ser det i debatten. »Akademikere er jo også ingeniører, biologer, psykologer og mange andre faggrupper. Det er ikke kun mennesker, der sidder foran en computer,« siger udviklingskonsulenten og fortsætter: »Akademikere laver ikke kun administration, og administration laves ikke kun af akademikere. Vi sidder ikke bare ved en computer dagen lang. Vi er blandt meget andet projektledere på store indsatser, der gør en forskel for borgerne.« Kommunernes opgaver og borgernes behov har ændret sig markant. Derfor er det også både naturligt og nødvendigt, at der kommer flere akademikere til, mener Louise Kinnie Harder Kamstrup.Fold sammenLæs mereFoto: Mikkel Berg Pedersen. Kan du have svært ved at forstå, at man i nogle kommuner har mere end dobbelt så mange akademikere pr. medarbejder end hos jer? »Selvom der er fællesnævnere på tværs af kommunerne, er vi også meget forskellige. Så man kan ikke sige, at en bestemt andel akademikere er rigtig for alle,« siger Louise Kinnie Harder Kamstrup. Forstår du, hvorfor mange mener, at den her udvikling er negativ? »Ja, hvis man ser sort og hvidt på tingene. Men fra min stol er det langt mere nuanceret. En kommune er jo meget mere end der, hvor de varme hænder møder borgerne. Der er også hele erhvervslivet, kulturlivet og en masse andre ben end den direkte velfærd. Ben, der genererer indtægter til netop velfærden.« Men kommunens primære opgave er vel at levere velfærd? »Det er én af kerneopgaverne, ja. Men for at kunne lykkes med det, skal hele maskineriet fungere. Der bliver hele tiden stillet højere krav, vi skal være mere og mere professionelle, digitaliseringen skal op at køre, og vi skal implementere kunstig intelligens. Der sker en udvikling i samfundet, og den skal kommunerne følge med i,« siger Louise Kinnie Harder Kamstrup og tilføjer: »Hvis man ser på, hvordan samfundet udvikler sig, burde der måske nærmere være flere af os. Behovene er anderledes, og derfor skal der også andre kompetencer til.«",
        "metadata": {
            "source": "https://www.berlingske.dk/oekonomi/hun-er-konsulent-og-kalder-sig-lige-saa-vigtig-som-paedagoger-og",
            "image_url": "https://berlingske.bmcdn.dk/media/cache/resolve/image_x_large_vertical/image/178/1782023/24675562-louise-kamstrup-fotograferet-p-rdhuset-i-viborg.jpg",
            "publication_time": "Lørdag d. 06. april 2024, kl. 09.34",
            "author": "Kalle Kehlet",
            "related_links": [],
            "attachments": []
        }
    }
}