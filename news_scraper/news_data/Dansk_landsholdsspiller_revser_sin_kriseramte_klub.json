{
    "version": "1.0",
    "document": {
        "id": 18383,
        "title": "Dansk landsholdsspiller revser sin kriseramte klub",
        "content": "Andreas Bjelland er normalt en diplomatisk herre, men situationen i Twente er ved at være for meget for den danske landsholdspiller. Godt nok fik Twente tre tiltrængte point i weekenden, hvor Andreas Bjelland kom på tavlen i 3-0-sejren over FC Dordrecht, men det var blot et lille lys i mørket for spillerne. Klubben er under gevaldigt økonomisk pres, hvilket har sendt Twente ud i en alvorlig krise. For en måned siden blev klubben fratrukket tre point grundet det økonomiske rod, og før weekenden valgte klubben at sige nej til en plads i Europa League-kvalifikationen, som klubben ellers havde optjent via Fair Play-listen. Den beslutning blev truffet uden at tage spillerne med på råd, og det har gjort Bjelland sur. »Det er alt for meget. Det handler om holdet og spillerne, men der foregår alt for meget lort. Der er for meget snak bag vores ryg fra de finansielle folk. De skal stoppe med at gemme sig, fordi vi hører intet. Vi læser kun om det i pressen. Vi føler, at vi er separeret fra klubben. Ingen vil fortælle os, hvad der foregår,« siger Bjelland ifølge Voetball International. Specielt er han ude efter klubbens nye økonomiske direktør, Gerald van den Belt. »Den nye fyr? Van den Belt et eller andet har knapt nok vist sig. Hvis du siger nej til en europæisk plads, uden at spillerne ved det... Med al respekt kan man stadig tale med spillerne først. Vi har et ungt hold og har spillet på europæisk niveau, men vi må læse i pressen, at vi ikke skal spille i Europa,« lyder kritikken videre fra den danske forsvarsspiller. Bjelland er en af de løntunge spillere, der højst sandsynligt forlader klubben til sommer. »Normalt er det en god klub, men det her er bare en lorteperiode,« slutter Bjelland om Twentes situation.",
        "metadata": {
            "source": "https://www.berlingske.dk/sport/dansk-landsholdsspiller-revser-sin-kriseramte-klub",
            "image_url": "https://berlingske.bmcdn.dk/media/cache/resolve/image_x_large_vertical/image/71/711581/8866619-hapo432562462.jpeg",
            "publication_time": "Mandag d. 11. maj 2015, kl. 08.28",
            "author": null,
            "related_links": [],
            "attachments": []
        }
    }
}