{
    "version": "1.0",
    "document": {
        "id": 4776,
        "title": "Sverige ændrer datalagring efter EU-dom",
        "content": "Den svenske indenrigsminister indkalder nu de store teleselskaber til en drøftelse, efter at EUs øverste, juridiske myndighed, EU-Domstolen, tre dage før jul slog fast, at den svenske lovgivning om indsamling af folks tele- og internetoplysninger var ulovlig - en afgørelse, der også påvirker de danske planer om at udvide overvågningen. Indenrigsminister Anders Ygeman fra Socialdemokraterne vil om kort tid sætte sig sammen med Telia, Telenor og Tele2 for at diskutere, hvad der nu skal ske, skriver det svenske dagblad Dagens Nyheter. Det var Tele2, som havde indbragt den svenske telestyrelses krav om at logge folks data for EU-Domstolen, og domstolen gjorde det klart, at teleselskaberne havde ret, når de protesterede mod lovkravet om en bred og generel datalagring. Det strider mod beskyttelsen af privatlivets fred. Oplysningerne må udelukkende samles ind mod personer, der mistænkes for grove forbrydelser, og det må kun ske, efter at en domstol eller en anden myndighed har sagt god for det, sagde domstolen.  Afgørelsen vakte jubel hos teleselskaberne, og både Tele2 og Telenor har meddelt, at de ophører med at indsamle de kontroversielle oplysninger. Derimod har det svenske politi og den svenske anklagemyndighed udtrykt voldsom bekymring over afgørelsen, fordi de er afhængige af teleoplysningerne, når de skal opklare sager. De forudser, at det bliver sværere at bekæmpe alvorlig kriminalitet, hvis de ikke længere har adgang til de store mængder af data, som teleselskaberne hidtil har skullet samle ind. Tele2 nægtede at gemme oplysningerne, efter at EU-Domstolen i 2014 afgjorde, at det var ulovligt, hvad der foregik i mange EU-lande, heriblandt Danmark og Sverige. EU-Domstolen underkendte nemlig det logningsdirektiv fra EU, som flere lande brugte som grundlag for at tvinge oplysningerne samlet ind. Det fik daværende justitsminister Karen Hækkerup (S) til at droppe den såkaldte sessionslogning af danskeres internetdata, som havde været i kraft i syv år som led i danmarkshistoriens største overvågning. Den svenske telestyrelse mente dog ikke, at det var konsekvensen af dommen, og pålagde derfor Tele2 at fortsætte med at gemme oplysningerne. Det var den strid, som EU-Domstolen afgjorde 21. december. »Vi skal nå frem til en ny lovgivning i dialog med teleselskaberne. Vi må jo tage til os, at EU-Domstolen satte strengere spærregrænser op for integritet og retssikkerhed end den svenske lovgivning,« siger Anders Ygeman til Dagens Nyheter. Men teleselskaberne påpeger, at der er en klar grænse for deres hjælpsomhed: »Vi indsamler data til vores egen virksomhed. Hvis politiet og anklageren af lovlige grunde begærer dem udleveret, vil vi udlevere dem. Men der findes ingen frivillighed i denne sag. Vi udleverer kun så mange oplysninger, som loven kræver. Efter dommen i december må vi ikke forbryde os mod menneskerettighederne ved at gemme oplysninger, som datalagringsdirektivet kræver. Derfor er det rigtigt godt, at vi får et møde med ministeren. Det er vigtigt, at vi får en lovgivning, som både tager hensyn til integriteten og bekæmpelsen af forbrydelser,« påpeger Patrik Hiselius, ansvarlig for samfundskontakter hos Telia, der er Nordens største teleselskab, til det svenske nyhedsbureau TT. EU-Domstolens afgørelse får også betydning i Danmark, hvor den nye VLAK-regering i sit regeringsgrundlag har lagt op til at forsøge at få genindført den omstridte logning af danskernes tale- og internetbrug men på en anden måde, end tidligere justitsminister Søren Pind (V) lagde op til og måtte trække tilbage, da det stod klart, at den ville udløse en milliardregning blot at etablere samt et efterfølgende, anseligt beløb for at holde kørende. Den nye justitsminister, Søren Pape Poulsen (K), var sammen med den anden regeringspartner, Liberal Alliance,  samt SF, De Radikale, Enhedslisten og Alternativet var imod logningen. Dansk Folkeparti støttede Venstre-regeringen, mens Socialdemokraterne, hvis stemmer var afgørende, først ville se et konkret udspil men også var kritisk stemt. Det nye udspil ser stadig ud til at medføre en betydeligt større indsamling af oplysninger om alle danskere end i dag og vil fortsat koste et stort beløb. Den kommende logning lægger blandt andet op til, at alle lokationsdata - altså geografiske oplysninger om, hvor telefonen befinder sig - skal gemmes, når man bruger internetforbindelsen, hvilket en smartphone og dens mange apps nærmest gør konstant. Kritikere vurderer, at man derved vil kunne kortlægge folks færden i detaljer. ",
        "metadata": {
            "source": "https://www.berlingske.dk/virksomheder/sverige-aendrer-datalagring-efter-eu-dom",
            "image_url": "https://berlingske.bmcdn.dk/media/cache/resolve/image_x_large/image/2/24509/16011504-pix-anders-ygeman.jpg",
            "publication_time": "Torsdag d. 12. januar 2017, kl. 12.15",
            "author": "Thomas Breinstrup",
            "related_links": [],
            "attachments": []
        }
    }
}