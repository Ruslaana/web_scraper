{
    "version": "1.0",
    "document": {
        "id": 19680,
        "title": "Børnekulten",
        "content": "Det er et »knæfald« for en problematisk ungdomskultur, siger professor Niels Egelund fra Danmarks Pædagogiske Universitet. Også søvnforsker, dr.med. Poul Jennum er kritisk og påpeger over for Berlingske, at de unge »lige så godt kan vænne sig til og tilpasse sig de krav, de senere vil møde i samfundet«. De to fagfolk er tydeligvis helt ude af trit med tiden. Valgfrie mødetider i folkeskolen er blot en naturlig forlængelse af den herskende børnekult, der tilsiger, at børn aldrig må hæmmes i deres naturlige udfoldelse. Uanset hvor støjende, generende eller uhensigtsmæssig den måtte være. Børn er små direktører i deres egne liv – og forældre er først og fremmest forplejnings- og serviceorganer. Efterhånden som curlinggenerationen træder ind i de voksnes rækker, overtager samfundet forældrenes servicerolle: »Det forholder sig sådan, at vi i Danmark har ret til støtte fra staten fra vugge til grav,« skrev gymnasieelev Troels Bering Christensen for nylig som svar til regeringens forslag om at afskaffe café-pengene til hjemmeboende studerende. Groft sagt beundrer Vorbasse Skole for sin fremsynethed. På vejen mod det ansvarsfrie samfund er det næste skridt vel bare, at fremmøde, pligter og arbejde i det hele taget bliver frivilligt.",
        "metadata": {
            "source": "https://www.berlingske.dk/groft-sagt/boernekulten",
            "image_url": "https://berlingske.bmcdn.dk/media/cache/resolve/image_x_large/image/74/742748/3077070-mie-harder.jpg",
            "publication_time": "Mandag d. 29. november 2010, kl. 22.30",
            "author": null,
            "related_links": [],
            "attachments": []
        }
    }
}