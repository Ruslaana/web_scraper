{
    "version": "1.0",
    "document": {
        "id": 14607,
        "title": "Under en sort sol",
        "content": "Det er et interessant persongalleri, der færdes i Knud Oddes malerier. Ikke blot fordi det er mennesker fra kulturens verden; fra litteraturen, filmen, billedkunsten osv. For eksempel filminstruktøren Erich von Stroheim, rockmusikeren Patty Smith, lyrikeren Gunnar Ekelöf og – blandt tilbagevendende figurer – Siggimund, der var en slags levende maskot for Sort Sol. Det var der – og i forgængeren Sods – Knud Odde begyndte som musiker for efterhånden en del år siden. Undervejs i orkestrets udvikling fra punk til populær malede den i øvrigt biblioteksuddannede bassist – og de sidste mange år har det været på fuld tid og for alvor.  Knud Odde har engang forklaret, at navnet Sort Sol, stammede fra Søren Ulrik Thomsen, der igen havde det fra den engelske antipsykiater Ronald D. Laing, som i en af sine bøger fortæller om en ung pige, der siger, at hun er født under en sort sol. Det har hun til fælles med mange af de personer, Knud Odde har portrætteret. De er stærke, men – fornemmer man også – ensomme skikkelser. De befinder sig uden for mainstream, og det betaler de også en pris for. Det gør man jo, hvis man afviger fra normen. I Knud Oddes billeder kan man hyppigt møde stemninger af melankoli og ensomhed. Men personerne synes også i besiddelse af en påfaldende indre styrke, som kan bidrage til at give malerierne deres tvetydige og spørgende karakter. For en halv snes år siden havde Knud Odde en ganske usædvanligt vellykket og sammenhængende udstilling, hvor han hentede sine forfrosne motiver fra sommerhuse uden for sæsonen og fra nordatlantiske lokaliteter med påfaldende mange radarer, signalstationer og observationsposter. Udover at det kunne være steder, mennesker mødtes, hvis de gerne ville gøre det i fred, var det også landskaber, der afspejlede sjælelige tilstande. Ligesom personerne i Oddes portrætter afspejler indre konflikter og måske forpinte sind. Især hos von Stroheim der er en dobbelttydig skikkelse. Succes den ene dag. Det modsatte den næste.  Malerierne forestillende nordiske landskaber måtte gerne have været med på udstillingen, for de havde understreget den frysende stemning, der er i mange af Oddes billeder. Her begynder Arktis. I hjertet.  Udstillingen er heller ikke rigtig retrospektiv, og det kan da også sagtens vente. I stedet former den sig som nogle nedslag i bestemte tematikker i Knud Oddes værk. For eksempel det ornamentale. Knud Odde maler figurativt. Man kan se, hvad det forestiller. Han arbejder som en plakatkunstner med tydelige – undertiden let karikerede – pointer og en klar figurtegning. Det meste foregår i fladen og i klare farver. Men Odde arbejder også meget bevidst med at inddrage mønstret i sine billeder, og derved bliver de til sammenhængende, gennemkomponerede malerier. Og som for at understrege den pointe er Knud Oddes billeder på udstillingen sammenstillet med nogle værker fra museets samling af kunstnere, der også arbejder med dekorative mønstre som for eksempel Thorvald Bindesbøll. Vigtigst synes nu alligevel at være de stemninger, der ligger i Oddes billeder, og så den dialog, han gennem sine motiver har med fortidens og samtidens avantgardefigurer. Knud Odde udstiller desuden i Clausens Kunsthandel i København frem til 9. maj. Hvem: Knud Odde. Hvor: Kunstmuseet Trapholt, Kolding. Hvornår: Tirsdage-fredage 10-17, onsdage tillige til 20. Til 9. august.  ",
        "metadata": {
            "source": "https://www.berlingske.dk/kunstanmeldelser/under-en-sort-sol",
            "image_url": "https://berlingske.bmcdn.dk/media/cache/resolve/image_x_large_vertical/image/25/252416/8625173-saxo-photo.jpeg",
            "publication_time": "Søndag d. 19. april 2015, kl. 22.30",
            "author": "Torben Weirup",
            "related_links": [],
            "attachments": []
        }
    }
}