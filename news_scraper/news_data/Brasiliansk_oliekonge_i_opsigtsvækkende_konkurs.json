{
    "version": "1.0",
    "document": {
        "id": 15052,
        "title": "Brasiliansk oliekonge i opsigtsvækkende konkurs",
        "content": "Onsdag måtte den brasilianske oliemagnat søge konkursbeskyttelse for koncernen OGX Petroleo & Gas Participacoes SA, efter Batista måtte opgive at få en aftale på plads med de kreditorer, der sidder på virksomhedsobligationerne i oliekoncernen. Dermed hejser OGX og Bastista det hvide flag efter en 16 måneder lang finansiel deroute, der ifølge nyhedsbureauet Bloomberg kan have efterladt kreditorerne med udsigt til et tab på over 85 procent af deres investering. Virksomhedskollapset menes ikke bare at have skåret op imod 30 milliarder dollar af Batistas formue - den ser ud til at være den største konkurs nogensinde i Latinamerika.   Historien om en hypet og ombejlet vækstkomet har således fået et nyt kapitel. Eike Batista var på mange måder et symbol på BRIK-landet Brasiliens økonomiske mirakel, hvor vækstraterne tog fart i det nye årtusinde og mange spejdede sultent mod nationens forventede olieeventyr. Selskaber som Maersk Oil lagde sine lodder i skålen, men den allermest opsigtsvækkende aktør i den boomende olieindustri var nok Batistas OGX. Via hovedsageligt virksomhedsobligationer rejste Batista en formue til olieudvinding, og det gjorde ham særdeles velhavende. I marts sidste år placerede Bloomberg Eike Batista som nummer otte på verdens velhaverliste. Herefter har Batista dog taget kursen sydpå. Oliekongens fald har fulgt OGX' fald - og det begyndte for knap halvandet år siden. Drypvist kom det frem, at visse aktiver i OGX var slemt overvurderede. Milliarder forsvandt fra balancen, da det blev klart, at nogle af de olielicenser, de høje forventninger var bygget op om, slet ikke havde det ventede potentiale. For lidt over en måned siden stod det klart, at OGX ikke kunne betale kreditorerne, og lige siden har Batista og OGX forsøgt at finde en udvej på problemerne. Men tilliden til en mand, der får få år siden proklamerede, at han en dag ville blive verdens rigeste, ser ud til at være smuldret. OGX er sendt i kreditorbeskyttelse, hvilket reelt udgør en konkurs.   Batistas nedtur vækker følelser i både i Brasilien og i omverdenen. Chefen for New York-baserede Deltec Asset Management, Arthur Byrnes, kalder ifølge erhvervsavisen Financial Times sagen trist. »Det er en trist historie,« siger han ifølge avisen og tilføjer: »På den ene side havde Batista gang i en masse ting og var den type person, der kunne gøre gode ting for Brasilien inden for infrastruktur og konkurrence i erhvervslivet. I stedet eksploderede det hele.« Kollapset i OGX truer ikke bare med at rive tæppet væk under datterselskaber og leverandører - det har også rystet det brasilianske marked for virksomhedsobligationer. Og det på et tidspunkt, hvor også andre faktorer har fået investorer til at lægge obligationerne fra sig. Ifølge erhvervsavisen Financial Times har forventningerne om en snarlig tilbagevenden til mere normale tilstande blandt verdens - og specielt med hensyn til den amerikanske - statsobligationer allerede fået investorer til at se på andre investeringsmuligheder. Det til trods for, at det latinamerikanske marked for erhvervsobligationer på ingen måde har været præget af konkurser eller skandaler - i hvert fald indtil nu.",
        "metadata": {
            "source": "https://www.berlingske.dk/business/brasiliansk-oliekonge-i-opsigtsvaekkende-konkurs",
            "image_url": "https://berlingske.bmcdn.dk/media/cache/resolve/image_x_large/image/27/275411/6933846-pix-ogx.jpg",
            "publication_time": "Torsdag d. 31. oktober 2013, kl. 12.26",
            "author": "Nikolai Steensgaard",
            "related_links": [],
            "attachments": []
        }
    }
}