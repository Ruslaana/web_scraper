{
    "version": "1.0",
    "document": {
        "id": 8840,
        "title": "Borgmester i København: Berlingskes Talent 100-liste afslørede en sten i skoen",
        "content": "Forleden kunne jeg iBerlingskelæse en masse statistik omkring de dygtige og energiske unge mennesker, der er udpeget til Berlingskes Talent 100. Der var flere ting, jeg bed mærke i. For eksempel de mange timer, de er villige til at bruge på deres arbejde og den tidlige start på dagen. Noget, man også har æren af som småbørnsfar til tre drenge, om end en smule mere modvilligt. Men der var også en sten i skoen. For det fremgik af artiklen, at hver tredje af de fremadstormende unge mennesker ikke har læst én eneste skønlitterær bog i løbet af det seneste år, selvom mange af dem må forventes at blive morgendagens ledere. Tendensen er den samme blandt de politikere, der af folket er blevet valgt til at lede, kan man læse i Jacob Pedersens nye bog»Ej blot til læselyst«. Og at udelukke sig selv fra at opdage nye sider af livet er ikke vejen til at blive en god leder, der kan træffe gode beslutninger. Tværtimod. For at kunne træffe gode beslutninger har vi behov for empati og forståelse for andre mennesker. En forståelse, som blandt andet kan findes gennem litteraturen. Her kan man møde andre mennesker end dem, man har i sin egen familie eller sociale omgangskreds og måske få en større forståelse for, at ikke alle mennesker er gået den samme vej som en selv. Som beskæftigelsesborgmester glæder jeg mig selvfølgelig over, at man går op i sit arbejde og finder en masse glæde i det. Men det er også vigtigt for mig at appellere til, at nutidens talenter klatrer op ad karrierestigen med balance i tilværelsen. Især hvis man en dag får et ledelsesansvar, hvor man hurtigt går hen og bliver et forbillede for en masse unge mennesker. Så skal man i bedste fald kunne vise og ikke bare prædike, at det er vigtigt med balance i tingene. At man bliver gladere, hvis man ikke kun ser sine børn i weekenden og derigennem også får et større overskud i sit arbejdsliv. At man prioriterer det hele menneske og ikke kun den halvdel af dagen, vi bruger på at arbejde. Og kan man så klemme lidt litteratur ind i døgnets øvrige timer, er det min påstand, at der er gevinster at hente – også i arbejdslivet, selvom en del af den måske først bliver udbetalt på lang sigt. »At udelukke sig selv fra at opdage nye sider af livet er ikke vejen til at blive en god leder, der kan træffe gode beslutninger. Tværtimod.«Fold sammenLæs mereFoto: Liv Latricia Habel. Det må dog ikke føles som en pålagt plage, man skal kæmpe sig igennem på samme måde som formueret på jurastudiet. Jeg selv er for eksempel aldrig kommet helt ind på livet af de store russiske klassikere, på trods af at jeg har brugt en stor del af mit liv på at beskæftige mig med Putins Rusland og det tidligere Sovjet. Jeg er ærligt talt gået kold den ene gang efter den anden, og nu står de bare i reolen, hvor de bliver stående. Til gengæld læser Mortens Papes bøger om Amager næsten sig selv, og i de bøger findes der indsigt i toppen og bunden af vores samfund på en måde, som ingen rapport fra VIVE kan beskrive, fordi det er følelser og det konkrete menneskes valg og fravalg, der er på spil. Det er det levede liv, som kun skønlitteratur kan beskrive. Vi står midt i en tid, hvor vores værdier er i opbrud. Derfor er det netop nu, at alle de mennesker, som træffer store beslutninger i vores samfund, burde sove længe, springe løbeturen over og sætte sig til rette med en god bog efter eget valg. Det er faktisk lige præcis det, Danmark har brug for. Vi har brug for at blive ledet af hele mennesker. Jens-Kristian Lütken (V) er beskæftigelses- og integrationsborgmester i Københavns Kommune ",
        "metadata": {
            "source": "https://www.berlingske.dk/kommentatorer/borgmester-i-koebenhavn-berlingskes-talent-100-liste-afsloerede-en",
            "image_url": "https://berlingske.bmcdn.dk/media/cache/resolve/image_x_large_vertical/image/191/1912299/24932850-interview-med-beskftigelses--og-integrationsborgm.jpg",
            "publication_time": "Onsdag d. 16. april 2025, kl. 11.10",
            "author": null,
            "related_links": [],
            "attachments": []
        }
    }
}