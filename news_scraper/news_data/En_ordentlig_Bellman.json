{
    "version": "1.0",
    "document": {
        "id": 19514,
        "title": "En ordentlig Bellman",
        "content": "Tænk på Taube. Tænk på Dan Andersson. Og tænk på nationaldigteren Carl Michael Bellman, der levede fra 1740 til 1795,og som stadig har en stor plads i svenskernes hjerter med sine viser, der forener den elegante form med det livskraftige indhold – meget handler om brændevin, kvinder og sang. Om svimlende elskovslykke i det grønne og sortsindet elendighed på tagkammeret. Men også ude i verden holder man af Bellman, hvilket man mere end forstår, når man læser i Selskabet Bellman i Danmarks seneste udgivelse, hvori eksperter fra ind – og udland ser nærmere på, hvordan Bellman er blevet behandlet i billedkunst, digtning og dramatik. De fleste tekster er forelæsninger med tilhørende noteapparat fra en Bellmanfestival i 2006. Ekspertnørdet er det, men man kan ikke andet end blive glad for, at udgivelser som denne stadig er mulige.",
        "metadata": {
            "source": "https://www.berlingske.dk/boganmeldelser/en-ordentlig-bellman",
            "image_url": "https://berlingske.bmcdn.dk/media/cache/resolve/image_x_large/image/78/785002/3826010-bellman-i-billed-og-digt.jpg",
            "publication_time": "Fredag d. 18. februar 2011, kl. 11.01",
            "author": "Jakob Steen Olsen",
            "related_links": [],
            "attachments": []
        }
    }
}