{
    "version": "1.0",
    "document": {
        "id": 20939,
        "title": "OL-sabotage ligner venstreekstremes værk: »Spørgsmålet er, om de handler på egen hånd«",
        "content": "Fransk politi har holdt skarpt øje med især islamistiske terrorister og russiske agenter op til starten på OL i Paris. Men da angrebet kom – først fredag før åbningsceremonien og nu igen mandag – var det tilsyneladende helt andre kræfter, som stod bag. I hvert fald tilhører en mand anholdt i efterforskningen af en række sabotageaktioner efter alt at dømme den yderste venstrefløj. Det var en togfører fra den nordfranske by Oissel, som søndag slog alarm. Han havde set tre mistænkelige personer luske rundt i et område, der tilhører de franske statsbaner, SNCF. Og efter fredagens koordinerede aktion, der med brug af brandbomber lagde dele af TGV-hurtigtogsnettet ned, rykkede politiet omgående ud. Jernbanearbejdere og politifolk undersøger skaderne efter fredagens omfattende sabotage mod Frankrigs hurtigtogsnetværk.Fold sammenLæs mereFoto: Denis Charlet/AFP/Ritzau Scanpix. To af personerne havde –ifølge avisen Le Parisien– held til at flygte. Men den tredje blev pågrebet, hvorefter betjentene i hans bil fandt en hammer, bidetænger og et sæt nøgler til SNCF-installationerne. Samt – ikke mindst – et par bøger om venstreekstrem teori og aktionsmetoder. Ingen havde mandag eftermiddag endnu taget ansvar for sabotagen. Hverken for angrebet mod hurtigstogsnettet eller en ny bølge af aktioner – denne gang mod fiberkabler – der mandag skabte problemer for flere franske teleselskaber og deres kunder. Allerede før anholdelsen af manden i Oissel pegede flere omstændigheder imidlertid i retning af den yderste venstrefløj Lørdag modtog en række franske medier en slags sympatierklæring, der hyldede sabotagen. I erklæringen fordømmer en gruppe ved navn »Délégation inattendue« (Uventet delegation) OL som et produkt af »kapitalistisk økonomi«.  [THREAD] Le#sabotagedes lignes TGV le jour de la#ceremoniedouverturedes#JeuxOlympiquesde#Paris2024revendiqué par une \"délégation inattendue\".Nous vous partageons le texte envoyé à différents médias- Partie 1/3 -#JOdelaHontepic.twitter.com/70T6NARrRR Samtidig er både mål og midler i forbindelse med de koordinerede og velforberedte aktioner karakteristiske for den yderste venstrefløj. »Modus operandi er typisk for disse bevægelser, der omfatter autonome, anarkistiske grupper og radikaliserede miljøforkæmpere,« siger en højtstående kilde i politiettil Le Figaro. Det var ventet, at den yderste venstrefløj ville slå til under den olympiske ilds turrundt i Frankrig forud for legene. Det skete ikke. Muligvis fordi aktivister over hele landet sparede på krudtet forud for de seneste dages langt alvorligere bølge af sabotage mod følsom infrastruktur. Indenrigsminister Gérald Darmanin bekræftede mandag formiddag, at efterforskningen især retter sig mod venstrefløjsgrupper. »Vi har identificeret en række profiler, som kan have begået disse ekstremt målrettede aktioner,« sagde Darmanin i et interview med tv-stationen France 2. Indenrigsminister Gérald Darmanin, her sammen med præsident Emmanuel Macron under et møde med politifolk, har mistanke om, at venstreekstreme ikke kun handler på eget initiativ.Fold sammenLæs mereFoto: Yves Herman/Reuters/Ritzau Scanpix. Men han advarede samtidig mod at drage forhastede konklusioner. »Det er vigtigt at finde ud af, om disse grupper handler på eget initiativ, eller om de bliver manipuleret,« lød det. Ministeren sagde ikke, hvem han mistænker for eventuelt at manipulere aktivisterne, men man har lov til at gætte. Fransk politi har anholdt flere personer med forbindelse til russiske efterretningstjenester op til legene mistænkt for attentatplaner. Og de velforberedte angreb mod kritisk infrastruktur er lige fra Putin-regimets manual for hybrid krigsførelse. »Det er en hypotese, som vi bør tage dybt alvorligt,« siger den geopolitiske analytiker Louis Duclostil Le Journal du Dimanche. Martin Tønner er Berlingskes korrespondent i Sydeuropa",
        "metadata": {
            "source": "https://www.berlingske.dk/internationalt/ol-sabotage-ligner-venstreekstremes-vaerk-spoergsmaalet-er-om-de",
            "image_url": "https://berlingske.bmcdn.dk/media/cache/resolve/image_x_large/image/182/1820705/24760306-epa11489334-anti-basin-activists-hold-a-second-day.jpg",
            "publication_time": "Mandag d. 29. juli 2024, kl. 16.51",
            "author": "Martin Tønner",
            "related_links": [],
            "attachments": []
        }
    }
}