{
    "version": "1.0",
    "document": {
        "id": 14401,
        "title": "Nu kommer de kinesiske Tesla-kloner",
        "content": "Efterspørgslen på elektriske biler og hypen om Tesla i særdeleshed har fået entreprenante kinesere til at få øjnene op for en mulighed. Flere producenter har nu planer om at lancere elektriske biler, der til forveksling ligner en Tesla Model S. Det kan vise sig at være populært i et land, hvor mange af de største byer kæmper med massiv luftforurening. Den kinesiske regering har således tidligere annonceret ambitionen om fem millioner biler, der kører på andet end benzin og diesel, inden 2020.  Længst fremme er tilsyneladendeYouxia Ranger X, der ligner en nærmest identisk tvilling til Teslas Model S. En markant forskel er fronten, der indeholder et display, der kan vise en kort tekst, en emojii, selskabets logo (der også ligner Teslas til forveksling) eller røde barer inspireret af bilen fra 80er kultserien »Knight Rider«. Youxia er det kinesiske navn for den amerikanske serie med David Hasselhoff i hovedrollen. Træk i håndtaget for at sammenligne de to biler   Bilens interiør ligner også fuldstændig en Tesla, og indeholder ligesom den amerikanske original et stort touchscreen til kontrol af bilens mange funktioner. Styresystemet hedder ligesom i tv-serien KITT. Foto: Youxia. Det har taget folkene bag Youxia blot 18 måneder at udvikle bilen, hvilket måske ikke er så underligt, set i lyset af at understel, hjul og dørenes placering samt flere andre elementer er identiske med Tesla. Det har sat gang i spekulation hos CarNewsChina.com om, at bilen i virkeligheden bare er en Tesla med nyt karrosseri. Produktionen skulle eftersigende begynde i slutningen af 2016 med priser et godt stykke under den billigste Tesla-model.  En anden model, der er er længere fra en prototype, men som flere mener har gode chancer for at blive til virkelighed, er Le* Car. Bag bilen står Jia Yueting, der ejer LeTV, Kinas svar på Netflix, der også producerer smart-TV.  Indtil videre er der kun offentliggjort kunstneriske tegninger af bilen, der tilsyneladende også låner navnet fra Renault, der tidligere har lanceret Le Car. Men Jia Yueting har hyret Tony Nie, der er tidligere produktchef i Lotus Engineering, og hapset en række ingeniører fra General Motors, Tesla og BMW. Den stenrige Jia Yueting lånte i august 1,2 mia. dollar til sin virksomhed for at få sat skub i udviklingen af elbilen. ",
        "metadata": {
            "source": "https://www.berlingske.dk/virksomheder/nu-kommer-de-kinesiske-tesla-kloner",
            "image_url": "https://berlingske.bmcdn.dk/media/cache/resolve/image_x_large/image/13/137249/11010614-youxia.jpg",
            "publication_time": "Onsdag d. 14. oktober 2015, kl. 11.51",
            "author": "Mads Kolby",
            "related_links": [],
            "attachments": []
        }
    }
}