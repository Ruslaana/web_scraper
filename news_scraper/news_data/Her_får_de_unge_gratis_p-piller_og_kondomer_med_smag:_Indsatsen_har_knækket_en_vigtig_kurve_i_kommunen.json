{
    "version": "1.0",
    "document": {
        "id": 13924,
        "title": "Her får de unge gratis p-piller og kondomer med smag: Indsatsen har knækket en vigtig kurve i kommunen",
        "content": "Danske unge slog for nylig endnu en gang deres egen rekord i klamydiasmitte. Der eksisterer en voksendeskepsis over for p-piller,der ellers har været danske kvinders foretrukne præventionsmiddel i årtier. De unge står over for et broget marked med flere præventionsmuligheder end nogensinde før, og det kan være en jungle at finde rundt i. Det er netop den jungle, de hos Ungdomsmodtagelsen i Halsnæs forsøger at hjælpe kommunens unge mellem 12 og 25 år med at navigere i. I spidsen står jordemoder, psykoterapeut og sexolog Gabriéla Rehfeld, som kalder Ungdomsmodtagelsen et »vigtigt tiltag« og gerne så det udbredt flere steder. P-pillerecepter, hormonspiraler, kondomer, p-stave og gynækologiske undersøgelser kan man få, uden at det koster de unge en krone. Og noget tyder på, at det er rigtig godt givet ud. Det er nemlig lykkedes at knække en bestemt kurve, som kommunen for omkring ti år siden besluttede at gøre en indsats imod. Halsnæs Kommunehavde omkring oprettelsen af Ungdomsmodtagelsen i 2013 et ønske om at nedbringe antallet af tidlige uønskede graviditeter. I dag, lidt mere end ti år senere, har indsatsen båret frugt. Tal fra Danmarks Statistik viser, at kommunen har færre unge mødre og har fået markant flere unge til at lade sig teste for klamydia.  Halsnæs ligger i den høje ende i de kommunale opgørelser over klamydiatilfælde blandt 15-19-årige. De har31,4 tilfældepr. 1.000 indbyggere. I løbet af Ungdomsmodtagelsens første leveår kom tre unge mennesker forbi og fik en klamydiatest. I 2016 lavede modtagelsen 101 klamydiatest, og det tal var 340 sidste år. 40 af dem var positive.  Det er endnu ikke lykkedes at få bugt med klamydiasmitten i kommunen, men ifølge Gabriéla Rehfeld er det øgede antal test et vigtigt skridt på vejen. »Jeg gør mig ikke nogen forhåbninger om, at de er blevet sindssygt gode til at bruge kondom. Men de er blevet gode til at blive testet, og så når man ikke at smitte fem andre, før man bliver behandlet,« siger hun. Hvis du ikke er stødt på begrebet ungdomsmodtagelse, er du lovligt undskyldt. Der findes nemlig kun tre af slagsen i Danmark, og den, der kom først, er beliggende i Halsnæs i Nordsjælland. Efter svensk forbillede var Gabriéla Rehfeld med til at skabe Ungdomsmodtagelsen i 2013. Hos vores svenske naboer er ungdomsmodtagelser som disse meget udbredte og har til formål at oplyse unge om seksuel sundhed. Halsnæs blev en slags forsøgskommune på grund af de konkrete udfordringer, som de ønskede at få bugt med, blandt unge. Ungdomsmodtagelsen fik 37 henvendelser i sit første leveår. Sidste år var der 800 besøg fra unge mennesker, der ville tale om prævention og seksualitet.Fold sammenLæs mereFoto: Mathias Svold. Projektet skulle dog lige skubbes i gang. Ifølge Ungdomsmodtagelsens egne tal fik de 37 henvendelser i løbet af det første år. De første unge, der kom i modtagelsen i 2013, husker Gabriéla Rehfeld som meget spændte. »De havde hørt noget med, at man kunne få gratis kondomer, og derfor kom de på besøg,« siger hun. Ifølge egne opgørelser havde de 850 unge mennesker på besøg i 2023, som kom forbi for at få taget klamydiatest, få vejledning om præventionstyper eller en snak om seksualitet. Alle ting er vigtige led i unges seksuelle udvikling ifølge Gabriéla Rehfeld. Til trods for at alle danske folkeskoler afholder seksualundervisning i årets sjette uge, har Gabriéla Rehfeld ikke en oplevelse af, at de unge, hun møder, har stort kendskab til deres krop og seksualitet. Det er vigtigt, at de unge hverken møder løftede pegefingre eller irettesættelser, når de henvender sig i Ungdomsmodtagelsen, forklarer Gabriéla Rehfeld. I stedet får de ros for at dukke op til en klamydiatest, og de bliver tilbudt gratis kondomer, når de går igen.Fold sammenLæs mereFoto: Mathias Svold. Hun har nærmere en fornemmelse af, at de unge mennesker har brug for bedre individuel oplysning, før de kan træffe beslutninger om for eksempel prævention. »Der bliver udskrevet rigtig mange p-piller, men de unge har ikke det bedste kendskab til bivirkningerne,« siger hun. Berlingske har skrevet omNynne la Cour, der har droppet både p-piller og hormonspiral, fordi bivirkningerne gik for meget ud over hendes velbefindende. En lignende oplevelse med p-piller havdeNadia Hollins, som besluttede, at hun var færdig med hormonel prævention. Hun gør i dag brug af »naturlig prævention«, der indebærer temperaturmåling og undersøgelse af hendes udflåd. Det kan være en svær opgave at finde rundt i præventionsmidler og deres forskellige virkninger og bivirkninger. Gabriéla Rehfeld er stødt på flere myter, hun må mane i jorden. Gabriéla Rehfeld er uddannet jordemoder og meget inspireret af den svenske måde at arbejde med seksualundervisning til unge og udbrede oplysning om prævention. Hun er af den opfattelse, at vi halter efter i Danmark.Fold sammenLæs mereFoto: Mathias Svold. Fortællingen om, at hormonspiralernes hormon kun findes lokalt, er ikke sand. Ligesom hvis man er på p-piller, bliver hormonerne transporteret rundt i blodbanerne, og derfor kan der også være hormonelle bivirkninger som nedtrykthed, øget risiko for depression og uren hud ved spiral. Der er heller ikke mange unge, der ved, at kobberspiralen faktisk er enmere effektivog skånsom nødprævention end den såkaldte fortrydelsespille. En pille, der ellers blev solgt 152.000 doser af i 2023 ifølge tal fraSundhedsdatastyrelsen. Og så er der en udbredt idé om, at det ikke er farligt at få klamydia. Uopdaget klamydia kan påvirke fertiliteten negativt hos både mænd og kvinder, og her er altsåkun kondomereller anden barriereprævention effektiv. Denne torsdag kommer en ung mand ind ad Ungdomsmodtagelsens døre ved middagstid. Han er iført lyse hørbukser og har et par Nike-sko på, som mange af hans jævnaldrende drenge bærer for tiden. Sort logo på hvid baggrund. Det er første gang, denne 20-årige mand lægger vejen forbi Ungdomsmodtagelsen, og han er taget afsted på opfordring fra en af sine venner. Hos lægen var der mere end en måneds ventetid. Her kunne han komme til efter få dage og få lavet den klamydiatest, som han netop har afleveret til Gabriéla Rehfeld. »Der var ingen løftede pegefingre over, at jeg ikke havde brugt kondom. Overhovedet ikke. Hun roste mig faktisk for at komme,« siger han. Ungdomsmodtagelsen får klart flest henvendelser fra unge piger, som ofte kommer med hinanden under armen. De forsøger at tiltrække flere drenge, men de er lidt sværere at få fat på. Det afspejles også i de danske klamydiastatistikker, hvor drengene er underrepræsenteret.Fold sammenLæs mereFoto: Mathias Svold. I 2020vedtog et flertali Folketinget, at der skulle oprettesen puljepå 8,2 millioner kroner, som kommuner kan søge til oprettelse af ungdomsmodtagelser. Her henviser man til Halsnæs Kommune som eksempel på, hvordan en sådan modtagelse kan se ud. Gabriéla Rehfeld så gerne, at man udbreder konceptet til mange andre kommuner. Dels kan det lette arbejdspres fra skuldrene på de praktiserende læger, dels kan det bidrage til, at de unge bliver langt bedre oplyst om deres seksualitet. Der tikker en sms ind på Gabriéla Rehfelds telefon, hvortil hun grinende bemærker: »Sådan her skriver man ikke til sin læge, vel?« I beskeden står der: »Hej Gabriéla. Længe siden! Håber alt er godt. Jeg vil gerne booke en tid til at opsætte en ny spiral. Den gamle synger på sidste vers haha. KH.«",
        "metadata": {
            "source": "https://www.berlingske.dk/indland/her-faar-de-unge-gratis-p-piller-og-kondomer-med-smag-indsatsen-har",
            "image_url": "https://berlingske.bmcdn.dk/media/cache/resolve/image_x_large/image/178/1784496/24680429-gabrila-rehfeld-er-uddannet-jordemoder-og-arbejde.jpg",
            "publication_time": "Onsdag d. 17. april 2024, kl. 20.34",
            "author": "Josefine Harboe",
            "related_links": [],
            "attachments": []
        }
    }
}