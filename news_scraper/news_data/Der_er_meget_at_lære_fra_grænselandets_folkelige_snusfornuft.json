{
    "version": "1.0",
    "document": {
        "id": 11818,
        "title": "Der er meget at lære fra grænselandets folkelige snusfornuft",
        "content": "Et af de sidste egentlige privilegier, politikeren har tilbage, er, at han ser hele Danmark. Han, der uden synderlig taknemlighed til følge, tager ud og holder møderne i forsamlingshuse, idrætshaller, mindre hoteller i de særeste krinkelkroge i landet med kaffen og kringlen. Jeg havde en særlig periode i mine yngre dage, hvor der altid kom 12 mennesker, lige meget hvor jeg var i landet. En dag i Kolding var der kun 11 – men kvart over kom den lokale kasserer, og så var alting på plads. Det var, mens jeg stred mine ungdomspolitiske sporer. Man kan mene meget om disse møder – og mange uden for politik har deres lidt hånlige holdning til dem. Men sagen er, at de giver et uvurderligt indblik i, hvad kongeriget er for en størrelse. Egne. Mennesker. Kultur. Jeg har siden dengang skruet ned på aktiviteten, holdt større møder med højere betaling – der kommer paradoksalt flere, end mens jeg gjorde det gratis – og tænker også, jeg netop har tjent mine sporer. Men jeg er taknemmelig for det indblik, jeg fik i Danmark.  Nu her i sommer har der været tid til at gå lidt mere i dybden. Hald Hovedgård og Sø, Den store jyde, berygtede og sørgeligt manglende i biografien om Niels Bugge og hans kro. Dollerup Bakker. Fyrkat. Det faste smut til granitøen i Østersøen og nu grænselandet. Sønderborg, hvor Als- og Sønderborgsangen sunget af 1864-mænd til den store – den sidste rigtige af sin slags – herrefrokost til ringridderfesten genlyder for mine øren, men jeg spadserer rundt i den smukke by. Søren Pind SÃ¸ren PindFold sammenLæs mereFoto: Søren Pind Kate Copeland. Frokosten er blevet aflyst i år i sin oprindelige udformning og kun holdt i en mindre, coronatilpasset udgave – det har gjort ondt. Det er en helt særlig institution, hvor hele byen har faste traditioner knyttet an til det. Fra hele landet strømmer oprindelige sønderborgensiske mænd hjem igen og deltager – hvis de kan få fat i de attråede billetter – og overværer tre militærorkestre, der synger og spiller de vemodige hjemlandssange, hvortil der som en naturlig ingrediens indgår øl og snaps. Kvinder er velkomne – hvis de serverer. Det gav anledning til mange muntre bemærkninger, da borgmesteren i Sønderborg en overgang var kvinde – en tale fra borgmesteren hørte sig til. Det endte med, at viceborgmesteren holdt talen i stedet – for borgmesteren insisterede selv på, at traditionen skulle opretholdes. Sådan er det her. Det viser, at i provinsen kan man stadig fastholde og løse ting sammen, der andre steder ville ende i slagsmål og fanatisme. Det nye hotel Alsik, bygget af Danfoss-fonden, rejser sig med Danmarks største spaområde – den yngste i familien er rasende over, han ikke må komme med derind. Men sådan er vilkårene under coronakrisen. Dybbøl bliver gjort på Segway under Grethes kyndige ledelse – »æt køre ude å æ vej, der kommer biler!« – og møllen står som symbolet over vores lykkeliggjorte anstrengelser, hvor det skønne Als dukker op – »den ø er som en ha-aa-ve, hver kornmark er et bed, de bønder flittigt gra-aa-ve, og lægger kornet ned. Og om den have lukker et hegn af nøddetræ, der drengen går og plu-uu-ker, sig lommen fuld af træ. Tra-la-la.«  Nede ved Danmarks mindste grænseovergang ved skomagerhuse, hvor den første grænsesten blev sat, har lokalbefolkningen tydeliggjort, hvad de mener om grænsekontrollen. De over den lille bro opsatte politiafspærringsbånd er trådt ned – vist for nogen tid siden. Og politiet har ikke fundet anledning til at sætte dem op igen. Der er givetvis på linje med ligestillingssynspunkter også stærke holdninger til det – men hernede lever man i den virkelige verden og løser tingene, som de nu er. Ikke som de hævdes at være. Det samspil mellem Tyskland og Danmark har i grænselandet affødt en særlig forstandighed – en viden om, at man har afprøvet de andre løsninger. At man er blevet trådt ned af nationalliberale, der insisterede på ensliggørelsen, hvorved Holsten og Sydslesvig forsvandt efter blodige tab i 1864. Og hvor man så fanatismen i 1930erne også ramme det tyske mindretal, der i stort tal sluttede op om nazismen – og at dette galimatias må give vej for en folkelig pragmatisme med stærk frihedstrang. Man har sine steder, hvor man hører til. Og det kan man selvsagt ikke gøre alle steder. Mit tilhørssted er Bornholm. Men jeg føler mig godt tilpas ved denne folkelige djærvhed i grænselandet, hvad klippeøen jo også er, i det sønderjyske. Man tiltales direkte på gaden, holdninger og tilkendegivelser kommer ukuet og ukunstlet. Det er ikke mærkeligt, at dette er landsdelen, hvor man er dus med kongen. Mens jeg var forskningsminister, besøgte jeg både Alsion og Syddansk Universitet, der, hernede i samarbejde med de store virksomheder, har etableret et fænomenalt samarbejde på forsknings- og medarbejdersiden. Man hjælpes ad. Det er en skam, at denne pragmatisme tilsat forstandighed, fællesskab og frihed ikke i højere grad smitter af. Hvis danskerne ville se og opleve mere af deres eget land – og nær på opleve de kulturelle og mentale forskelle, der stadig findes for det gode herhjemme – ville de opdage, at der er meget at lære af grænselandets folkelige snusfornuft. Tag til Sønderjylland og se selv. Søren Pind er bestyrelsesformand og fhv. minister og folketingsmedlem for Venstre",
        "metadata": {
            "source": "https://www.berlingske.dk/kommentatorer/der-er-meget-at-laere-fra-graenselandets-folkelige-snusfornuft",
            "image_url": "https://berlingske.bmcdn.dk/media/cache/resolve/image_x_large/image/131/1317071/23478959-.jpg",
            "publication_time": "Lørdag d. 25. juli 2020, kl. 09.00",
            "author": "Søren Pind",
            "related_links": [],
            "attachments": []
        }
    }
}