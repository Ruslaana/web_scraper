{
    "version": "1.0",
    "document": {
        "id": 9002,
        "title": "Dragsteds falske sang om socialisme",
        "content": "Fremtidens socialisme er i gang med at forvandle Danmark. Ovenikøbet på en måde, der bekymrer højreorienterede politikere såsom Trump, lyder det i Berlingske. »De ting, vi har skabt i Norden, skræmmer dem så meget, at de er nødt til at advare mod det,« erklærerPelle Dragsted 24. april. Han henviser til rapporten »Nordic Socialism«. En sådan rapport findes imidlertid ikke. Til gengæld udgav The Council of Economic Advisers i 2018 rapporten»The Opportunity Costs of Socialism«. Her skrev Trump-administrationens økonomer, at: »… de nordiske landes politik adskiller sig nu markant fra, hvad økonomer mener, når de tænker på socialisme«. Altså den stik modsatte påstand i forhold til Dragsteds. De amerikanske Economic Advisers koncentrerede i øvrigt deres kritik mod blandt andet Venezuela. Utallige økonomer har påpeget, at Danmark i international målestok er særdeles kapitalistisk. Det gjordeOtto Brøns-Petersen fra Ceposfor eksempel i et svar. Han fastslog, at Danmark har høje skatter og høje offentlige udgifter. »Men på næsten alle andre områder er Danmark et frimarkedskapitalistisk land.« Brøns-Petersen henviste for eksempel til beskyttelsen af ejendomsret, og at arbejdsmarkedet er mindre reguleret – f.eks. er der ingen lovgivning om mindstelønninger. Derfor er Dragsteds præmis forkert. Alligevel kan det være interessant at dissekere hans forslag. Han vil navnlig genoplive andelsbevægelsen. Men intet hindrer os i at organisere deres erhvervsaktivitet sådan. Se på Coop, Danish Crown og Arla.  Uanset om man vælger enkeltmandseje, aktieselskab eller andelsselskab, handler erhvervsvirksomhed om at binde nogle af sine ressourcer. Det vil Dragsted ikke. Han vil binde andres ressourcer. For han ved godt, at socialistiske organisationsformer har det svært uden statslig tvang. Derfor synger han en falsk socialistisk sang om »demokratisk ejerskab fra neden«. Dragsted ynder at portrættere sig som en mildere socialist. »Betonsocialisme med et menneskeligt ansigt«, kunne man kalde Enhedslistens succesrige vælgerstrategi. Til gengæld er det ikke nogen succesrig økonomisk strategi. I stedet for at anerkende dette ønsker Dragsted at øge den offentlige sektors vægt. Argumenterne er platte: »Hvor meget privat velstandsskabelse ville der være, hvis ikke vi kunne aflevere vores børn i børnehaven?« spørger Dragsted. Tja. Børnehaven behøver ikke være offentligt ejet. Og i dag er den i vidt omfang brugerbetalt. I det hele taget er der intet, som tilsiger, at politiske institutioner skal styre produktionen af service. Her afslører Dragsted sig selv: Han interesserer sig for præcis det samme som klassiske kommunister: Hvem ejer og styrer virksomhederne? »Helt grundlæggende er præmissen i min bog, at vi ikke kan skabe et velfungerende demokrati, så længe ejerskabet er koncentreret i hænderne på en lille gruppe af kapitalejere,« erklærer Dragsted, der kritiserer kapitalejeres lobbyisme. Han »glemmer« den lobbyisme, som bedrives af blandt andet fagforeninger, der vil begrænse frit skolevalg og valg af daginstitution. Og han glemmer, at politikere er gode til at lægge telefonen på, når de bliver kontaktet af lobbyister, der ikke kan skaffe dem stemmer, men alene har et godt argument. Christopher Arzrouni er cand.scient.pol. og tidl. særlig rådgiver i Finansministeriet",
        "metadata": {
            "source": "https://www.berlingske.dk/kommentarer/dragsteds-falske-sang-om-socialisme",
            "image_url": "https://berlingske.bmcdn.dk/media/cache/resolve/image_x_large/image/141/1417560/23734425-.jpg",
            "publication_time": "Tirsdag d. 04. maj 2021, kl. 10.00",
            "author": null,
            "related_links": [],
            "attachments": []
        }
    }
}