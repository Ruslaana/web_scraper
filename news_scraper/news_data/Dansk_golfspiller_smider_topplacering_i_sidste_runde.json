{
    "version": "1.0",
    "document": {
        "id": 11770,
        "title": "Dansk golfspiller smider topplacering i sidste runde",
        "content": "En afsluttende runde i et slag under par koster golfspilleren Jeff Winther en placering i den absolutte top i European Tour-turneringen Cyprus Open i Cypern. Runden i 70 slag var Winthers dårligste i turneringen, som han slutter på en delt 14.-plads. Den 32-årige dansker startede sidste runde som nummer syv. Fire birdies og tre bogeys blev det til på de sidste 18 huller på Aphrodite Hills Resort. Samlet blev han noteret for 13 slag under par fordelt på de fire runder. Det er syv slag dårligere end vinderen, Callum Shinkwin fra England, der tog førsteprisen efter omspil med Kalle Samooja fra Finland. Shinkwin indkasserer 162.563 euro for sejren. Det svarer til 1,2 millioner danske kroner. Også Thorbjørn Olesen var med i finalespillet, men i lighed med sin landsmand valgte han den sidste dag til at spille sin dårligste runde. Olesen gik runden i banens par, 71 slag, og sluttede samlet på en delt 28.-plads. /ritzau/",
        "metadata": {
            "source": "https://www.berlingske.dk/sport/dansk-golfspiller-smider-topplacering-i-sidste-runde",
            "image_url": "https://berlingske.bmcdn.dk/media/cache/resolve/image_x_large/image/135/1351781/23567756-2-runde---made-in-denmark-gol.jpeg",
            "publication_time": "Søndag d. 01. november 2020, kl. 16.35",
            "author": null,
            "related_links": [],
            "attachments": []
        }
    }
}