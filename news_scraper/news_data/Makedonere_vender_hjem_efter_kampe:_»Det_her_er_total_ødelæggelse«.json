{
    "version": "1.0",
    "document": {
        "id": 14534,
        "title": "Makedonere vender hjem efter kampe: »Det her er total ødelæggelse«",
        "content": "Indenrigsministeriet i Makedonien har offentliggjort navnene på fem ledere af den gruppe, der lørdag og søndag forvandlede en forstad til byen Kumanovo på grænsen til Kosovo til en veritabel krigszone under voldsomme kampe mod makedonsk specialpoliti. Otte politifolk og 14 medlemmer af gruppen blev dræbt, mens 37 politifolk blev såret. Godt 30 fra gruppen overgav sig, og skal nu for en domstol. Kumanovo ligger i et område, hvor indbyggerne fortrinsvis er etniske albanere, og alle de fem navngivne er ifølge BBC etniske albanere fra Kosovo og medlemmer af den officielt nedlagte guerillahær UCK, der kæmpede i Kosovo mod de serbiske styrker fra 1996 til 1999. Efter sejren, der også skyldtes NATOs aktive støtte, blev UCK omdannet til Kosovos Beskyttelsesstyrke.  Nyhedsbureauet AP citerer ifølge nyhedsmediet Global News talsmanden for det makedonske indenrigsministerium, Ivo Kotevski, for, at alle de fem er statsborgere i Kosovo og grundlæggere af paramilitære celler. Samtidig citeres landets premierminister, Nikola Gruevski, for, at gruppen, der kom i ildkamp, omfattede flere end 40 mand, som planlagde angreb mod statsinstitutioner, sportsbegivenheder, og indkøbscentre. Gruppens medlemmer havde kamperfaring, blandt andet fra Mellemøsten, siger han.  Ifølge indenrigsministeriets talsmand er der fundet store våbenlagre i forstaden, hvor kampene udspillede sig. Chokerede indbyggerne begyndte mandag at strømme tilbage, efter at de over hals og hoved måtte flygte, da kampene brød ud lørdag morgen. For mange blev det et sørgeligt gensyn. Mange huse er forvandlet til ruindynger, døde husdyr ligger mellem brokkerne og smadrede biler står i gaderne. En af indbyggerne, Haki Ukshini, siger ifølge BBC: »Gudskelov er vi frelste, men det her er total ødelæggelse.« Hans hjem var et af de, der var næsten ødelagt.  Regionen er historisk en krudttønde, som flere andre steder i det tidligere Jugoslavien. Den albanske befolkning udgør godt en tredjedel af Makedoniens to millioner indbyggere og har krævet større indflydelse. I 2001 etablerede militante albanere en opstand mod regeringen og i et forsøg på at lægge låg på konflikten, fik Vesten forhandlet en aftale på plads, der på papiret gav albanerne mere indflydelse, men utilfredsheden ulmer. For at føje spot til skade er det makedonske politiske klima i forvejen giftigt. Regeringen beskyldes af oppositionen for magtmisbrug og snyd ved sidste års parlamentsvalg. Krisen er blevet yderligere forværret, efter det er kommet frem, at regeringen har aflyttet oppositionens telefoner. Oppositionens leder, Zoran Zaev, sammenligner direkte regeringen med et diktatur. Både NATO, EU og OSCE følger situationen intenst. Repræsentanter fra OSCE forsøger i øjeblikket at få et overblik over begivenhederne i bydelen. Samtidig siger NATOs generalsekretær Jens Stoltenberg ifølge BBC, at han ser på situationen »med stor bekymring« og advarer mod yderligere eskalering. Også EUs udvidelseskommissær, Johannes Hahn advarer om yderligere eskalering. Makedonien er står på spring for at blive medlem af EU.",
        "metadata": {
            "source": "https://www.berlingske.dk/internationalt/makedonere-vender-hjem-efter-kampe-det-her-er-total-oedelaeggelse",
            "image_url": "https://berlingske.bmcdn.dk/media/cache/resolve/image_x_large/image/71/711457/8872059-macedonia-crisis-unrest.jpg",
            "publication_time": "Mandag d. 11. maj 2015, kl. 15.56",
            "author": null,
            "related_links": [],
            "attachments": []
        }
    }
}