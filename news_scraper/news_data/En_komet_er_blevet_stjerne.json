{
    "version": "1.0",
    "document": {
        "id": 19103,
        "title": "En komet er blevet stjerne",
        "content": "Thomas Søndergaard har aldrig gjort det store væsen af sig. Københavnere kan stadig se ham svinge sin halvslidte cykel på gader og stræder og ligne en trommeslager på vej hjem. Men hans karriere ligner en af de mest kometagtige i nyere dansk musik: Han uddannede sig på Det Kongelige Danske Musikkonservatorium, blev medlem af EUs velspillende ungdomsorkester i 1989 og konkurrerede sig samme år ind i Det Kongelige Teaters orkester. En glorværdig karriere som musiker var grundlagt. Et liv med køller i hænderne: Hans instrument var pauke  de store kobbergryder med trommeskind på. Men de klodekendte navne på dirigentpodiet foran unionsorkestret inspirerede ham. Navne som Zubin Mehta, Claudio Abbado og nu afdøde Mstislav Rostropovitj. De stod jo bare dér og slog med armene og belærte andre om rigtige rytmer. Skulle dét være så  svært? Thomas Søndergaard tog timer hos et par dirigenter og fik hurtigt småjobs hos en masse mindre grupper rundt omkring. Næste skridt var en mindre jordrystelse: Han havde hjulpet sine kolleger i det kongelige orkester med noderne til Proces Kafka af Poul Ruders, en af Operaens største satsninger i 2005  hvorpå chefdirigenten Michael Schønwandt skulle have taget over. »Men han har gjort det så godt, at alle  komponist og instruktør, sangere, musikere og jeg selv  med glæde overlader alle Kafka-opførelserne til Thomas Søndergaard,« sagde Schønwandt dengang. Den danske nestor har lige siden været Søndergaards mentor. Når en ny opgave forelå, har han gerne ringet til Schønwandt og snakket musikken igennem. Og der kom mange nye opgaver. Han kom hurtigt rundt til samtlige symfoniorkestre i landet og havde succes med det. Musikerne kendte ham jo allerede og oplevede ham som én af deres egne. Forrige år fik han så posten som chef for den norske radios symfoniorkester. En kontrakt, han stadig har et år tilbage af. Og den hidtil største nyhed i hans professionelle liv kom i går: Thomas Søndergaard skal lede BBC National Orchestra of Wales fra næste år og fire sæsoner frem. En kæmpe fjer i hatten for den tidligere paukist. Søndergaard blev første gang ringet op i 2009 og tog derover. Musikerne har efter sigende stået i kø på kontoret lige siden: Når de skulle have ny chef, måtte det rigtig gerne blive ham danskeren Så glæden er heldigvis gensidig. Thomas Søndergaard kalder sit nye orkester helt fantastisk: »De kender musikken ud og ind  men spiller den alligevel, som var det første gang!«, siger han til Berlingske. Han skal som minimum dirigere 12 koncerter om året derovre. Et højdepunkt bliver de to promenadekoncerter  som bekendt BBCs musikalske varemærke nummer ét. Men man vil stadig se ham og cyklen hjemme i det københavnske. »Ork, ja. Jeg skal ingen steder,« siger han.B INFOshop:Her er løbemusikken, der passer netop til dig",
        "metadata": {
            "source": "https://www.berlingske.dk/kultur/en-komet-er-blevet-stjerne",
            "image_url": "https://berlingske.bmcdn.dk/media/cache/resolve/image_x_large/image/72/722971/4354362-udnvelse.jpg",
            "publication_time": "Onsdag d. 13. juli 2011, kl. 12.00",
            "author": null,
            "related_links": [],
            "attachments": []
        }
    }
}