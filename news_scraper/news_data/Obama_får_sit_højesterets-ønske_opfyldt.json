{
    "version": "1.0",
    "document": {
        "id": 20064,
        "title": "Obama får sit højesterets-ønske opfyldt",
        "content": "Med stemmerne 63 for og 37 imod har USA's senat godkendt Elena Kagan som ny højesteretsdommer. Dermed er hun rettens anden dommer, der er indstillet af præsident Barack Obama. Kagan er blot den fjerde kvinde i den amerikanske højesteret nogensinde og den tredje i den nuværende, ni medlemmer store domstol. Med sine 50 år bliver hun også den yngste af dommerne. Den tidligere advokat for præsident Bill Clintons administration har i de seneste år været Obamas juridiske medlem af regeringen. En post, der betyder, at hun repræsenterer den amerikanske regering ved Højesteret. Kagan, der betegnes som en moderat kandidat, overtager embedet efter den 90-årige John Paul Stevens, der går på pension. Indsættelsen af den ny dommer ventes ikke at ændre den ideologiske balance i domstolen, som i de seneste år ofte har truffet afgørelser med et konservativt flertal på 5-4. Ved afstemningen i Senatet, hvor Demokraterne har flertallet, stemte senatorerne i det store hele efter partilinjer. Alle de demokratiske senatorer på nær én stemte for hende, og det samme gjorde fem republikanere og to uafhængige. Alle de øvrige republikanere stemte imod. Sidste år fik Obama godkendt højesteretsdommer Sonia Sotomayor, som blev valgt af Senatet sidste år med stemmetallet 68-31. /ritzau/Reuters",
        "metadata": {
            "source": "https://www.berlingske.dk/internationalt/obama-faar-sit-hoejesterets-oenske-opfyldt-0",
            "image_url": "https://berlingske.bmcdn.dk/media/cache/resolve/image_x_large/image/84/847250/2905232-files-us-politics-justice-kagan.jpg",
            "publication_time": "Torsdag d. 05. august 2010, kl. 22.06",
            "author": null,
            "related_links": [],
            "attachments": []
        }
    }
}