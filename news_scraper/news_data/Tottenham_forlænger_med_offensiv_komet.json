{
    "version": "1.0",
    "document": {
        "id": 5767,
        "title": "Tottenham forlænger med offensiv komet",
        "content": "London. Den 20-årige Tottenham-spiller Dele Alli har lagt et år mere på sin kontrakt med klubben, så han nu vil være at finde på White Hart Lane frem til 2022. Det meddeler klubben på Twitter mandag. Dele Alli har haft en kometkarriere, efter at han kom til klubben i sommeren 2015. Straks etablerede han sig som en fast bestanddel af Tottenhams offensive midtbane sammen med Christian Eriksen i en sæson, hvor holdet længe var en aspirant til mesterskabet. Han spillede 33 af holdets 38 kampe i sidste sæsons Premier League, hvor han bød ind med ti scoringer og ni målgivende afleveringer. I denne sæson er det indtil videre blevet til en scoring og et oplæg i fem kampe i ligaen. Hans imponerende spil i 2015/2016-sæsonen bragte ham også på det engelske landshold, hvor han allerede står noteret for 13 kampe og en enkelt scoring. Han startede inde i tre af Englands fire kampe ved EM 2016 i Frankrig, mens han blev skiftet ind i den sidste. Dele Alli kom til Tottenham fra Milton Keynes Dons, som frister en tilværelse i Englands tredjebedste fodboldrække. Tidligere på måneden forlængede Tottenham Eriksens kontrakt til 2020. /ritzau/",
        "metadata": {
            "source": "https://www.berlingske.dk/sport/tottenham-forlaenger-med-offensiv-komet",
            "image_url": "https://berlingske.bmcdn.dk/media/cache/resolve/image_x_large/image/22/221799/14797108-tottenham-hotspur-v-sunderland.jpeg",
            "publication_time": "Mandag d. 19. september 2016, kl. 11.39",
            "author": null,
            "related_links": [],
            "attachments": []
        }
    }
}