{
    "version": "1.0",
    "document": {
        "id": 21777,
        "title": "I sin tale langede prisvindende filminstruktør ud efter Israel for apartheid. Da minister klappede, begyndte debatten at rase",
        "content": "En klapsalve har skabt usædvanlig meget debat i Tyskland. Hovedpersonen er kulturminister Claudia Roth, der er kommet i vælten, fordi hun klappede efter en tale til filmfestivalen Berlinale. På scenen stod den israelske journalist Yuval Abraham og tog imod en pris sammen med sin palæstinensiske medinstruktør, Basel Adra. Sammen sendte de en bredside mod Israel og fordømte den situation, der udspiller sig i Gaza. Efter talen klappede hele salen, inklusive Claudia Roth, viser videoer og billeder fra stedet,som Bild og tv-stationen Nius har bragt. Talen har udløst et ramaskrig i tyske medier, og ministeren er blevet kritiseret for sin reaktion, men nu præciserer hendes kontor, at det faktisk var den israelske del af filmduoen, hun klappede af og ikke den palæstinensiske. Det fremgår det af et opslag på det sociale medie X. Yuval Abraham »talte for en politisk løsning og fredelig sameksistens i regionen«, lyder begrundelsen.  Zum Applaus auf der#Bärenverleihungnach der Rede von Yuval Abraham: Der Applaus von Claudia Roth galt dem jüdisch-israelischen Journalisten und Filmemacher Yuval Abraham, der sich für eine politische Lösung und ein friedliches Zusammenleben in der Region ausgesprochen hat. 1/2 De to filmmagere repræsenterer holdet bag filmen »No Other Land«, som vandt både publikumsprisen og Berlinales dokumentarpris. I årene 2020-2023 følger filmen en palæstinensisk landsby, hvor indbyggerne kæmper med chikane fra det israelske militær og vold fra israelske bosættere, somFilmmagasinet Eccobeskriver det. I talen, som man kan se på Berlinales hjemmeside, lagde Basel Adra ud med at fortælle, hvordan han kæmpede med at fejre sin films succes, mens folk i Gaza blev »slagtet og udsat for en massakre«, og opfordrede så Tyskland til at stoppe med at eksportere våben til Israel. Umiddelbart efter tog Yuval Abraham ordet og beskrev blandt andet en apartheidlignende situation i Israel, der betyder, at hans makker ikke har samme mulighed for at stemme og bevæge sig frit, selvom de bor 30 minutters køretur fra hinanden. »Vi er samme alder. Jeg er israeler, og Basel er palæstinenser, og om to dage drager vi tilbage til et land, hvor vi ikke er lige. Jeg lever under civil lov, mens Basel lever under militær lov,« siger Yuval Abraham. Til sidst i talen opfordrede den israelske journalist til en politisk løsning på konflikten og en øjeblikkelig våbenhvile i Gaza. Det var ikke kun ovenstående filmduo, der satte fokus på situationen i Mellemøsten og sympatiserede med civilbefolkningen i Gaza. Hamas' massakre på Israel 7. oktober blev nævnt én enkelt gang i festivalens egen åbningstale. Det er først efter festivalen, at kulturminister Claudia Roth forklarer, hvorfor hun klappede af en tale, der er blevet kritiseret.Fold sammenLæs mereFoto: Ronny Hartmann/AFP/Ritzau Scanpix. I Tyskland, hvor regeringen siden konfliktens start har stået bag den israelske regering, var en række politikere hurtige til at fordømme episoden og festivalen i det hele taget. Her er to af eksemplerne: Fra festivalen selv lyder det, at de »til tider ensidige og aktivistiske udtalelser« fra prisvindere ikke afspejler festivalens position. »Vi forstår forargelsen over, at udtalelserne fra nogle af prisvinderne blev opfattet som for ensidige og i nogle tilfælde upassende,« siger festivaldirektør Mariëtte Rissenbeek i enpressemeddelelse. »I optakten til og under vores festival gjorde vi det meget klart, hvad Berlinales syn på krigen i Mellemøsten er, og at vi ikke deler ensidige holdninger,« tilføjer direktøren. Ud over Basel Adra og Yuval Abrahamsen, der modtog prisen på Berlinale, er filmen »No Other Land« instrueret af et kollektiv, der består af fire personer.Fold sammenLæs mereFoto: Nadja Wohlleben/Reuters/Ritzau Scanpix. Talen og debatten har også fået et efterspil for journalisten Yuval Abraham. Han er blevet truet på livet, og hans familie, der bor i Israel, er blevet opsøgt i deres hjem efterfølgende. »At stå på tysk jord som søn af holocaustoverlevende og opfordre til en våbenhvile og derefter blive stemplet som antisemitisk er ikke kun skandaløst, det bringer også bogstavelig talt jødiske liv i fare,« siger Yuval Abraham til The Guardian. Oprindeligt havde han planlagt at vende hjem til Israel dagen efter afslutningen på den ti dage lange festival, men de planer måtte han ændre. »Jeg ved ikke, hvad Tyskland forsøger at gøre med os,« siger han og tilføjer: »Men hvis det her er Tysklands måde at håndtere sin skyld over holocaust på, giver det ingen mening.«",
        "metadata": {
            "source": "https://www.berlingske.dk/kultur/i-sin-tale-langede-prisvindende-filminstruktoer-ud-efter-israel-for",
            "image_url": null,
            "publication_time": "Onsdag d. 28. februar 2024, kl. 15.30",
            "author": "Anne Meisner Synnestvedt",
            "related_links": [],
            "attachments": []
        }
    }
}