{
    "version": "1.0",
    "document": {
        "id": 13258,
        "title": "Vestas-formand i skarp kritik efter droppet søgsmål: »Jeg vil ikke se det i Europa, og jeg vil slet ikke se det i Danmark«",
        "content": "Dybt inde i en igangværende retssag trak omtrent 40 Vestas-investorer anført af det belgiske konsulentfirma Deminor fredag morgen et erstatningskrav på 72,3 millioner kroner mod tidligere Vestas-topchef Ditlev Engel og tidligere Vestas-formand Bent Erik Carlsen tilbage. Sagen får den nuværende bestyrelsesformand, Bert Nordberg, til at rette en harsk kritik mod Deminors forretningsmodel. En model, hvor selskabet som såkaldt »litigation funder« stiller penge til rådighed til at føre en retssag, og så ellers samler så mange investorer som muligt i et gruppesøgsmål med Deminor som repræsentant for hele gruppen. »Min opfattelse er, at der fra start har været tale om et gruppesøgsmål, som man ser det i USA, hvor hele casen er gået ud på at indgå et forlig forud for, at sagen ender i retten. Det ser man meget i USA, men jeg vil ikke se det i Europa, og jeg vil slet ikke se det i Danmark,« siger Bert Nordberg. Han gør det klart, at der hverken er noget galt med søgsmål, gruppesøgsmål eller selve ideen om at indgå forlig. Det har Vestas før gjort. Det handler om Deminors rolle som litigation funder. »Det er en principsag det her, om hvorvidt vi vil se den type virksomheder, som render rundt med en forretningsmodel om at samle søgsmål og opnå forlig. Lykkes de med det i Danmark, kommer vi bare til at se mere og mere af det. Og jeg vil simpelthen ikke se det,« siger Bert Nordberg. I den konkrete sag har investorerne repræsenteret af Deminor påstået, at den forhenværende Vestas-ledelse i skikkelse af Ditlev Engel og Bent Erik Carlsen i 2010 vildledte aktiemarkedet ved at fastholde alt for optimistiske forventninger til selskabets omsætning – selv om de ifølge sagsøgerne vidste, at forventningen ville være umulig at nå. Sagsøgerne har også påstået, at Vestas-ledelsen for at skjule problemerne og for at komme udenom yderligere nedjusteringer først gennemførte en påkrævet ændring af regnskabspraksis alt for sent og på en forkert måde. Sagsøgernes konklusion lød altså, at investorerne dengang købte Vestas-aktier til kunstigt høje kurser og led et efterfølgende tab, som Ditlev Engel og Bent Erik Carlsen skulle erstatte. Blandt de utilfredse investorer i ryggen på Deminor stod blandt andre People’s Bank of China med det største krav på 44 millioner kroner. Men i løbet af de seneste uger under møderne i retten i Aarhus har det stået mere og mere klart, at sagsøgerne havde en dårlig sag. Forhenværende administrernede direktør i Vestas Ditlev Engel (tv.) og forhenværende bestyrelsesformand Bent Erik Carlsen ved Vestas' generalforsamling i 2012.Fold sammenLæs mereFoto: Martin Dam Kristensen/Ritzau Scanpix. Nu ender sagen med, at sagsøgerne får lov at trække sagen og skal betale 2,25 millioner kroner i sagsomkostninger til Ditlev Engel og Bent Erik Carlsen – reelt dog til deres forsikringsselskab, som også kommer til at dække de to sagsøgtes yderligere omkostninger. Retssagen var ellers berammet til at fortsætte mandag morgen og manglede kun afhøring af de sidste vidner og den afsluttende procedure fra begge parters advokater. Når Ditlev Engel og Bent Erik Carlsen har nikket ja til Deminors ønske om at lukke sagen i stedet for død og pine at køre den til ende, handler det om, at de allerede har brugt syv år på den, siden sagen blev anlagt i 2013. »Hvis vi var gået hele vejen og havde fået en dom, der forhåbentlig gik vores vej, kunne den appelleres, og så skulle vi i landsretten og bruge måske to-tre år mere på det. Nu rakte de ud og ville gerne hæve sagen. Vi har aldrig ment, der har været en sag, og nu betaler de så en erstatning, mens vi slipper for at bruge mere tid på det,« siger Ditlev Engel. Han bider ligesom Bert Nordberg mærke i, at der fra Deminors side er tale om en forretningsmodel, som er ukendt i Danmark. »Som jeg ser det, handler det om at forsøge at lægge et stort pres via blandt andet medierne for at opnå forlig og få udbetalt penge. Det kommer helt sikkert til at brede sig, og det er en anden måde at tænke erstatning og retssager, end vi er vant til. Den her sag kan forhåbentlig være med til at belyse problemstillingen,« siger Ditlev Engel, der i dag er chef for energidivisionen i norske DNV GL. Bert Nordberg fastslår, at man gerne var gået hele vejen og nægtet at lade Deminor trække sagen for at statuere et eksempel, hvis det altså havde været Vestas som selskab, der var sagsøgt. »Men nu var det Ditlev og Bent personligt. Når man har haft det her hængende over sit hoved i syv år og som privatpersoner været sagsøgt for 72 millioner kroner, så respekterer jeg, at nok er nok, når modparten kommer og lægger sig ned. Men jeg havde gerne kørt den helt til en principiel domstolsafgørelse,« siger Bert Norberg. Hos Deminor har partner Edouard Fremhaoult ikke meget til overs for Bert Nordbergs kritik af Deminors rolle som litigation funder. »Litigation funding er en forretning, lige så vel som det er en forretning at drive et advokathus, at sidde professionelt i bestyrelser og at sælge vindmøller er det. Litigation funding er rutinemæssigt brugt på tværs af kloden, inklusiv i Danmark. Uanset om Bert Nordberg kan lide det eller ej, vil litigation funding spille en stigende rolle i Danmark i fremtiden,« skriver Edouard Fremault i en e-mail. Her henviser Deminor-partneren til det danske advokathus Horten, som på sin hjemmeside skriver, at vi allerede har set de første sager med litigation funding i Danmark, og at»der er ingen tvivl om, at der er mange flere på vej«. Deminor er da også langt fra færdig i Danmark, selv om sagen mod den forhenværende Vestas-top nu er endegyldigt afsluttet. På vegne af 155 institutionelle investorer har belgierne lanceret et søgsmål mod Danske Banks tidligere topchef Thomas Borgen på 2,7 milliarder kroner kølvandet på hvidvasksagen i Danske Bank. Derudover har Deminor stævnet bankerne bag OW Bunkers børsnotering – Morgan Stanley og Carnegie – for over 500 millioner kroner på vegne af cirka 30 internationale investorer. OW Bunker krakkede i 2014 spektakulært mindre end et år efter sin børsnotering. »Der er ikke så meget at sige til, at vi har haft en masse arbejde i Danmark på det sidste. Det er ret unormalt, hvis ikke uhørt, at et selskab går konkurs syv måneder efter sin børsnotering (OW Bunker) samt at en mellemstørrelse bank er involveret i verdens største hvidvasksag (Danske Bank). Investorene led dramatiske tab som et resultat af disse alvorlige virksomhedsforseelser og har ret til at få retfærdigheden genoprettet,« skriver Edouard Fremault fra Deminor. Hos Bert Nordberg og Vestas er den fremadrettede linje klar. »Mange organisationer indgår forlig før retssagerne for at tysse sådanne sager ned, men det kommer Vestas ikke til. Mit råd til alle selskaber, som i Europa bliver forsøgt ramt af denne type advokater, er: Gør som Vestas. Sig, at sådan fungerer det ikke i Danmark. Vi kommer ikke til at indgå et forlig, og vi kommer ikke til at lade os presse af denne type advokater. Det skal afgøres ved domstolene i Danmark,« siger Bert Nordberg.",
        "metadata": {
            "source": "https://www.berlingske.dk/virksomheder/vestas-formand-i-skarp-kritik-efter-droppet-soegsmaal-jeg-vil-ikke-se",
            "image_url": "https://berlingske.bmcdn.dk/media/cache/resolve/image_x_large/image/133/1336177/23527190-bo-cxo.jpg",
            "publication_time": "Lørdag d. 19. september 2020, kl. 10.18",
            "author": "Jonas Rimer Hansen",
            "related_links": [],
            "attachments": []
        }
    }
}