{
    "version": "1.0",
    "document": {
        "id": 8309,
        "title": "Religionskrig i dagligstuen",
        "content": "Det er vanskelige spørgsmål, den amerikanske Pulitzer Prize-vinder Ayad Akthar sætter på scenen i sit stykke »Disgraced«, der spiller på Betty Nansen Teatrets Edsion-scene efter sin sejrsgang på scener rundt i verden. Den succesrige advokat Amir med den pakistansk-amerikanske baggrund har alt, hvad hjertet kan begære. Lækker, hvid kone, luksuslejlighed, muligheden for at blive partner i sit firma. Islam har han derimod et anstrengt forhold til. Mens konen, der er billedkunsten, sværmer for religionen i kunsten og islams strenge formalisme, er hendes mand kritisk over for den baggrund, han er vokset op i, ja islam er »én lang hate mail til menneskeheden«; mener han.  Han omfavner den moderne verden, afskriver gammel tro. En våd middag, hvor hendes jødisk kunstkurator, som tilfældigvis er gift med hans sorte advokatkollega, tropper op, udvikler sig til en religionskrig i dagligstuen. For Amirs assimilering. sociale mobilitet og omfavnelse af vestlige værdier har måske i virkeligheden ikke udraderet den kultur, han er vokset op med, uanset hvor meget, han undsiger den? Den ydmygede verdensreligion Islams fornyede selvtillid gør ham måske i virkeligheden stolt inderst inde. Godtede han sig  helt ærligt over 11. september? Konfrontationen får voldsomme konsekvenser. Den type, velkonstruerede og »vægtige«, velformulerede problemdramaer - pro et contra i en sofa - som »Disgraced« er, er efterhånden en sjælden race i teaterrepertoiret. Og selv om man på Betty Nansen Teatret forsøger at maskere det importerede konversationsteater med en tom, »abstrakt« scenografi, kan man ikke helt løbe fra dens ordrige konstruerethed, når intelligente skænderier om politik, kunst og religion bølger over scenen. Det ændrer ikke ved, at det centrale, komplicerede spørgsmål naturligvis må interessere: Kan vi undslippe den kultur, vi er vokset op i? Hvordan påvirker religions - og civilisationspolariseringen os alle samen?  Og Janus Nabil Bakrawi har et flot tag på Amirs indre identitetskamp. Han spænder buen fra træt irritation til en foruroligende opfarethed, der vidner om uafklarede konflikter bag det velsiddende jakkesæt. Helle Fagralid tager dygtigt, men vel køligt på hans hustru, mens Joen Højerslev og Caroline Henderson vittigt og træfsikkert nagler et par kynisk-joviale newyorker-typer. Med Alexander Mayah Larsen som den aktivistiske nevø, der også gennemgår en udvikling mellem to kulturer, han er rundet af. »Disgraced« giver ingen nemme svar. Stemningen er kuldslået. Godt for teatret, mindre godt for tiden, vi lever i. »Disgraced«. Manuskript: Ayad Akthar. Oversættelse: Karen-Maria Bille. Iscenesættelse: Rolf Heim. Scenografi og kostumer: Katrine Gjerding. Betty Nansen Teatret, Edison. Til 14. oktober.",
        "metadata": {
            "source": "https://www.berlingske.dk/kultur/religionskrig-i-dagligstuen",
            "image_url": "https://berlingske.bmcdn.dk/media/cache/resolve/image_x_large/image/7/71159/18549717-disgraced.jpg",
            "publication_time": "Tirsdag d. 19. september 2017, kl. 12.43",
            "author": "Jakob Steen Olsen",
            "related_links": [],
            "attachments": []
        }
    }
}