{
    "version": "1.0",
    "document": {
        "id": 16983,
        "title": "»Serberne som folk, har vist en enorm styrke til at stå sammen«",
        "content": "SERBIEN: De massive oversvømmelser i Serbien får i høj grad indbyggerne til at stå sammen og tage sagen i egen hånd. Det fortæller journalist Jørgen Samsø, der er bosat i den serbiske hovedstad, Beograd. »Midt i kaosset har der nærmest rejst sig en folkelig bevægelse, hvor folk tager sagen i egen hånd og hjælper til, hvor der er behov,« siger han og uddyber: »Folk tager busser fra blandt andet Beograd ud til de områder, som har været i fare for at blive oversvømmet, for at bygge diger sammen med redningsarbejderne. Serberne som folk, har vist en enorm styrke til at stå sammen og bakke op i denne kritiske situation. Alle vil gerne hjælpe til«. Jørgen Samsø fortæller, at byen Obrenovac, der ligger cirka 35 kilometer fra Beograd, er særdeles hårdt ramt. »Det er den by, der er værst ramt. Den er nærmest sunket under vand,« siger han og fortæller, at man søndag fandt 12 døde i Obrenovac. Myndighederne betegner oversvømmelserne som de værste i 120 år. 37 personer har ifølge Reuters mistet livet, og tusindvis af indbyggere er blevet evakueret. Redningsmandskab fra en række lande strømmer til Serbien for at hjælpe. Beredskabsstyrelsen i Danmark oplyser, at den på anmodning af FN sender en ekspert til Serbien. Vedkommende skal være med til at vurdere, hvilken hjælp der akut er behov for.",
        "metadata": {
            "source": "https://www.berlingske.dk/internationalt/serberne-som-folk-har-vist-en-enorm-styrke-til-at-staa-sammen",
            "image_url": "https://berlingske.bmcdn.dk/media/cache/resolve/image_x_large/image/85/854460/7382401-serbien.jpg",
            "publication_time": "Søndag d. 18. maj 2014, kl. 23.04",
            "author": null,
            "related_links": [],
            "attachments": []
        }
    }
}