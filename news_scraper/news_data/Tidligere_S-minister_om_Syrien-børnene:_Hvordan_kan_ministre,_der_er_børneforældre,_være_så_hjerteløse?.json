{
    "version": "1.0",
    "document": {
        "id": 2651,
        "title": "Tidligere S-minister om Syrien-børnene: Hvordan kan ministre, der er børneforældre, være så hjerteløse?",
        "content": "Flere og flere lande har indset, at deres børn i de syriske flygtningelejre i Al-Roj og Al-Hol skal hjem. Det gælder bl.a. de andre nordiske lande, Tyskland, Belgien, Holland – vores civiliserede naboer. Alle internationale og danske humanitære organisationer anbefaler kraftigt det samme. Og den folkeret, som danske regeringer tidligere respekterede, indebærer ganske klart, at vi er forpligtet til at hjælpe de danske børn hjem. Vi har fortsat 19 mindreårige børn i lejrene. De lever under elendige forhold – med sygdom og risiko for alvorlige varige fysiske og psykiske mén. Mette Frederiksen, Jeppe Kofod og Mattias Tesfaye siger på Danmarks vegne nej til at hjælpe disse nødstedte børn. Oprindeligt med den begrundelse, at en hjemtagelse af børnene og evt. forældre ville udgøre en sikkerhedsmæssig risiko. Den begrundelse har efterretningstjenesten for længst skudt ned. Det er vist kun primitive typer som Rasmus Stoklund og Naser Khader, der holder fast i den skrøne. De tre ministres anden begrundelse er i virkeligheden også langt værre. Børnene skal ikke hjælpes på grund af forældrenes handlinger. Det er et helt nyt princip for dansk børneforsorg. Ingen myndighed vil slippe levende fra at nægte nødstedte børn her i landet beskyttelse og lukke øjnene for misrøgt af børn på grund af forældrenes handlinger. De danske børn i ejrene i Syrien har naturligvis samme krav på beskyttelse og hjælp til et trygt liv.  De tre ministre er alle forældre til mindreårige børn. Hvordan er det overhovedet muligt, at børneforældre kan handle så koldt, kynisk og hjerteløst over for andre børn? For mig som forælder og nu bedsteforælder er det helt ubegribeligt. De tre ministre siger, at det er »en politisk beslutning«. Ja, men alle politiske beslutninger træffes da af mennesker. Og beslutningerne afspejler netop disse menneskers holdninger og moral – eller i dette tilfælde amoral. Regeringen sidder på magten, fordi den støttes af de Radikale, SF og Enhedslisten. Disse støttepartier hævder alle højlydt, at børnene skal tages hjem så hurtigt som muligt. Så burde den sag jo ligge på den flade hånd. Men nej – ingen af de tre partier er klar til at stille regeringen stolen for døren og kræve børnene hjem. Børnene ofres af dem alle af taktiske grunde. Martin Lidegaard og Rosa Lund buldrer løs på tomme tønder. Det parlamentariske grundlag puster sig op, men fungerer også i denne sag i realiteten som tre socialdemokratiske partiforeninger. Mette Frederiksen sidder i sikker forvisning om, at ingen af støttepartierne stiller hende over for betingelser af nogen art. Der er én stemme, som kunne lægge et meget betydeligt pres på regeringen og de borgerlige partier – det er folkekirken. Hvor er kirken henne? Præster og biskopper er helt fraværende i kampen for at hjælpe de nødstedte børn i flygtningelejrene. Det er et voldsomt svigt, at kirken ikke medvirker til at påvirke regeringen ved en massiv offentlig deltagelse i kampen. Torben Lund er tidl. sundhedsminister for Socialdemokratiet",
        "metadata": {
            "source": "https://www.berlingske.dk/kommentarer/tidligere-s-minister-om-syrien-boernene-hvordan-kan-ministre-der-er",
            "image_url": null,
            "publication_time": "Onsdag d. 24. marts 2021, kl. 11.32",
            "author": null,
            "related_links": [],
            "attachments": []
        }
    }
}