{
    "version": "1.0",
    "document": {
        "id": 2536,
        "title": "Nazijæger vil have to nulevende danskere retsforfulgt for handlinger i 1945: »Det eneste retfærdige«",
        "content": "Mindst to nulevende danskere var til stede i den østrigske by Graz 2. april 1945, da mere end 200 personer blev tortureret og henrettet af en SS-afdeling under dansk ledelse. Begge personer er i dag omkring 90 år. Det fremgår af nyfundne dokumenter fra Rigsarkivet og udenlandske arkiver, som produktionsholdet bag dokumentarserien »Hitlers danske soldater« har indleveret til dansk politi. Krigsforbrydelsen, de to danskere potentielt har deltaget i og ellers kan have været vidne til, er dermed blevet anmeldt til politiet. Sagen er ganske usædvanlig, selv i international målestok, siger historiker og selverklæret »nazijæger« Efraim Zuroff fra det israelske Simon Wiesenthal Center. »Jeg har haft sager, hvor jeg er gået efter personer, der har dræbt én enkelt person. Det her er i en meget større skala. Mere end 200 personer mistede livet,« siger han. Simon Wiesenthal Center arbejder med at finde og retsforfølge nazister verden over for forbrydelser begået under Anden Verdenskrig. Efraim Zuroff har selv i mere end 40 år opsporet nazister. Hans arbejde har resulteret i omkring 40 sager, hvor en anklagemyndighed enten har sat en officiel undersøgelse af sagen i værk eller rejst en tiltale. »Det er en sejr, hver gang det lykkes at opspore en nazist. Det er fortsat en vigtig kamp, da vi stadig i dag desværre oplever antisemitisme,« forklarer Efraim Zuroff, som har tilbudt de danske myndigheder det israelske centers assistance. I 2015 blev dansk politi forelagt en lignende sag.Efraim Zuroff rejste dengang til København for personligt at anmelde Helmuth Leif Rasmussen, der havde arbejdet som vagt i den hviderussiske udryddelseslejr Bobruisk. Anklagemyndighedenafviste at rejse en straffesag, da der ikke var fundet beviser for konkrete forbrydelser. En konklusion, der dengang skuffede Efraim Zuroff. I et brev til justitsminister Nick Hækkerup opfordrer nazijægeren derfor nu igen Danmark til at retsforfølge de indblandede i den nye sag, »så retfærdigheden kan opnås«. »Danmark har levet af sit gode ry i 75 år – de fleste jøder blev reddet i Danmark – men nu viser det sig, at der også var onde danskere. Det må Danmark nu tage konsekvensen af,« siger Efraim Zuroff og tilføjer: »Det handler ikke om hævn. Det her er det eneste retfærdige. Jeg ønsker, at de kommer i fængsel for deres handlinger.« Visse forbrydelser har ikke en forældelsesfrist. Det er tilfældet ved krigs- og retsopgørsforbrydelser, forklarer Ditlev Tamm, juraprofessor ved Københavns Universitet og forfatter til tre bind om »Retsopgøret efter besættelsen«. »Det er sjældent, at man i Danmark rejser sag mod nogen, der er så gamle, men principielt kan man godt.« Til gengæld står politiet med en svær opgave, hvis de vælger at efterforske sagerne, vurderer han. »Det anstændige er, hvis politiet tager det alvorligt. Men da de modtager sagerne så lang tid efter, er det sandsynligvis meget svært at finde beviser på, at de pågældende har været impliceret i de forbrydelser, vi ved har fundet sted.« Københavns Politi oplyser til Berlingske, at de har modtaget materialet, der identificerer to nulevende danskere, men endnu ikke har haft tid til at vurdere, hvad der videre skal ske i sagen: »Københavns Politi er sammen med SØIK ved at vurdere henvendelsen.« På grund af arkivloven har produktionsselskabet bag »Hitlers danske soldater« ikke lov til at kontakte de to danskere eller offentliggøre deres navne. Dermed er det alene dansk politi, som kan opklare, hvad de ved om massehenrettelserne den dag i Østrig.",
        "metadata": {
            "source": "https://www.berlingske.dk/indland/nazijaeger-vil-have-to-nulevende-danskere-retsforfulgt-for-handlinger-i",
            "image_url": "https://berlingske.bmcdn.dk/media/cache/resolve/image_x_large_vertical/image/137/1373875/23625116-.jpg",
            "publication_time": "Søndag d. 10. januar 2021, kl. 15.06",
            "author": "Kalinka Aaman Agger",
            "related_links": [],
            "attachments": []
        }
    }
}