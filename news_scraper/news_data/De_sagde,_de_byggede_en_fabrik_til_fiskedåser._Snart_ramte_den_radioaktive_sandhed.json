{
    "version": "1.0",
    "document": {
        "id": 3492,
        "title": "De sagde, de byggede en fabrik til fiskedåser. Snart ramte den radioaktive sandhed",
        "content": "En dag ankom en delegation af vigtige mænd til øen Lanyu. De ville åbne en ananas på dåse-fabrik, havde nogle hørt. Andre mente, det var fisk på dåse. Uanset hvad, så var det ufarligt, ja, nogle kunne endda se frem til at få et arbejde, lød det. Men det hele var en løgn. En grufuld løgn – og fra den ene dag til den anden blev et stort område af øen spærret af. Den taiwanske ø Lanyu fik aldrig en dåsefabrik. I stedet væltede det ind med tønder fyldt med radioaktivt affald. På et massivt anlæg syd på øen Lanyu opbevares knap 100.000 tønder med lavradioaktivt affald. Det er blevet et symbol på Taiwans svære valg. Atomkraft eller ej?Fold sammenLæs mereFoto: Alexander Sjöberg. Atomkraft er en af verdens mest omdiskuterede energiformer. Men den grønne omstilling og verdens hunger efter energi har gjort et gammelt spørgsmål aktuelt igen. Atomkraft, nej tak? Netop Taiwan, som Lanyu er en del af, står midt i denne debat. Øen producerer 90 procent af verdens mest avancerede mikrochip. Det giver Taiwan en unik status, men kun så længe øen kan blive ved med at holde produktionen kørende. Derfor mener mange, at det er et problem, at op mod 97 procent af Taiwans energibehov dækkesaf importeret energi. Især flydende gas og olie. Såvel Greenpeace somTaiwans førende forretningsfolkkræver en løsning, for én ting er, at importen står i vejen for grøn omstilling, noget andet er den dybe afhængig af andre lande, og så er der truslen fra Kina. Importener blevet stemplet som øens »akilleshæl«, for den dag, Xi Jinping vil forsøge at indtage Taiwan, skal han blot afskære øens energiimport, og den vil blive tvunget i knæ, mener Newlines Institutes analytiker Eugene Chausovskyi tidsskriftet Foreign Policy. Store, nye vindfarme er i dag blevet en del af en løsning, og danske firmaer som CIP,Vestasog Ørsted harmeget at lavei Taiwan. Men er det nok? Præcis som i Europa raser debatten, for er atomkraft en del af den store grønne omstilling, og kan radioaktivitet dæmme op for Taiwans energihunger? Som en knold stikker vulkanøen Lanyu op midt i Stillehavet. På engelsk er øen kendt som Orchid Island, og på det lokale indfødte sprog kaldes den Pongso no Tao.  Her bor i dag 5.000 mennesker. Langt de fleste er indfødte fra stammen Tao, der har mere til fælles med andre aboriginere i Stillehavet end med de etniske kinesere, der befolker det meste af Taiwan. Det fortæller Si Mateneng, en ung mand, der er født på øen, og som Berlingske har konsuleret for at forstå stedet, før vi rejser dertil. Si Mateneng fortæller stolt om et fiskerfolk, der oprindeligt boede i jordhuse for at beskytte sig mod tyfoner, og som siden tidernes morgen har tilbedt flyvefiskenes gud, så deres fangst kan blive god. Da Berlingske få uger senere sidder i et lille propelfly på vej til Lanyu, er det dog ikke fisk, der springer op af vandet. I stedet er det enorme mængder plastikskrald, der springer i øjnene. De indfødte på Lanyu er berømte for deres robåde, der er blevet selve symbolet på deres stamme. Bådene bruger de til at fange flyvefisk, og hvert forår hylder de flyvefiskenes gud.Fold sammenLæs mereFoto: Alexander Sjöberg. »Alt det skrald. Alt det affald,« siger en ældre butiksejer, der sælger hjemmelavede smykker på øen. Som de fleste andre ønsker han ikke sit navn bragt. Han er bange for dårlig omtale af øen og ryster på hovedet, da han bliver spurgt ind til tingenes tilstand. »Det er deres,« siger han og hentyder til affaldet og til verden uden for øsamfundet. Så skifter han emne: »Det er ligesom atomaffaldet. Det er ikke vores. Det er deres problem, men de bragte det hertil.« »De er ligeglade med os!« griner han hånligt. I dag er Taiwans regering demokratisk, men sådan har det ikke altid været. Frem til 90erne herskede det nationalistiske parti Kuomintang, og i 1978-1985 åbnede øens tre atomkraftværker. Snart blev over 40 procent af øens energibehov dækket. På overfladen var det en succes, men et problem opstod. Hvor skulle man gøre af det radioaktive affald? Den oprindelige plan var enkel: Det skulle kastes i havet. Heldigvis for Taiwans naboer blev den idé droppet, og i stedet gik jagten på en passende losseplads. Snart blev Lanyu udpeget. I 1978 gik byggeriet af atomdepotet i gang, og i 1980 ankom de første tønder med radioaktivt affald. I alt blev 97.672 tønder sejlet til øen frem til 1996. Her befinder de sig nu i bunkerlignende grønne bygninger, der er samlet i en klynge på øens sydspids. Selv mener regeringens elselskab, Taipower, at det er ufarligt. Tønderne indeholder såkaldt lav- og mellemradioaktivt affald såsom byggematerialer, handsker og andet. Ikke brugte brændselsstave. Strålingen er minimal, mener elselskabet. Men både Greenpeace og de lokale ser anderledes på det og mener desuden,at tønderne har lækket radioaktivt materiale. I 90erne fandt undersøgelser unaturligt store mængder af de radioaktive stoffer cæsium-137 og kobolt-37 i landbrugsjord på øen, skriverTaipei Times. Dele af øens befolkning mener, at det radioaktive materiale har forårsaget mutationer hos fiskene i øens farvand. Om det er rigtigt, står hen i det uvisse. »Vilde indfødte, her er jeres morgenmad. Kobolt-60 er til mændene, cæsium-137 er til kvinderne. Hvad angår børnene, så er udryddelse jeres morgenmad,« lyder det i et digt, som en lokal Lanyu-beboerhar skrevetom følelserne på øen. Ukendte aktivister har spraymalet et atomsymbol ved siden af symbolet for partiet Kuomintang, KMT, der stod bag beslutningen om at sende atomaffald til Lanyu.Fold sammenLæs mereFoto: Alexander Sjöberg. På øen møder Berlingske to kvinder, Kris på 30 og Sharon på 27, der modsat de fleste gerne vil udtale sig med fornavn. For dem er det centrale frustrationen over, at ingen fortalte de indfødte om det, der skulle overgå dem. »Vi havde ikke engang et ord for atomaffald, dengang affaldet kom,« fortæller de to kvinder. »De (regeringen,red.) gav ingen forklaring,« siger de, og det gør dem rasende. Den vrede, kvinderne føler, er den samme kraft, som lå bag den protestbevægelse, der opstod i årene efter placeringen af atomaffaldet på Lanyu. I dag er Taiwans protestbevægelse mod atomkraft en del af svaret på, hvorfor regeringen er ved at afvikle al atomkraft, skriver taiwanske medier. Fra at have tre fungerende atomkraftværker har Taiwan i dag kun et enkelt værk, der leverer omkring seks procent af øens strøm, når det leverer mest. Taiwan skulle egentlig have haft et fjerde atomkraftværk, men i 2016 blev opførelsen aflyst, selvom værket næsten var bygget færdigt. Det skete netop på grund af modstanden mod atomkraft hjulpet på vej af de indfødtes oplevelser på Lanyu, der for mange taiwanere er en skamplet i statens historie. Den nuværende regering, som ledes af partiet Democratic Progressive Party (DPP), har svoret, at øens sidste atomkraftværk skal udfases i 2025, og partiets leder, Lai Ching-te, overtager dermed opgaven, når han tiltræder som præsident 20. maj. Men ikke alle er enige. Særligt oppositionspartiet Kuomintang (KMT) mener, at værket i stedet skal øge sin kapacitet. Angelica Oung fra organisationen Clean Energy Transition Allianceskrev i et nyligt debatindlæg i det taiwanske Commonwealth Magazine, at øens fremtid og autonomi ligefrem »afhænger« af atomkraften. Men modstandernefrygter katastrofer, og de peger på Japan, hvor atomkatastrofen, der i 2011 ramte Fukushima, spøger, mens atomaffaldethober sig op. Kris og Sharon, de to kvinder fra Lanyu, gyser ved tanken. »Atomkraft er et problem, fordi vi har jordskælv og tyfoner,« siger Kris og Sharon, der frygter for en katastrofe. Nej, så er geotermisk energi eller vind måske bedre, mener de. Kris og Sharon er indfødte fra Lanyu og bor på øen. Kris (tv.) er den mest snakkesalige af de to og ikke i tvivl om, at Taiwans regering har et ansvar over for øen.Fold sammenLæs mereFoto: Alexander Sjöberg. Lanyu er blot 45 kvadratkilometer stor, og der findes kun én hovedvej. Da en tyfon ramte øen sidste år, blev den slemt skadet, og under Berlingskes besøg holder vi i kø med bulede biler og turister på scootere. De vil opleve de indfødtes liv, og de bliver vist rundt i underjordiske huse af søvnige guider med traditionelle guldmedaljoner om halsen og slidte lændeklæder for skridtet. Kritikere mener, at Taiwans indfødte er reduceret til en eksotisk seværdighed. »Var det noget med en selfie? 150 kuai (32 kroner,red.) for en rundvisning,« siger en ældre herre, der er stadset ud i de indfødtes tøj og introducerer sig som lærer Li. Turisterne er vilde med konceptet. En mand, der kalder sig selv for »lærer Li«, viser rundt i et af de gamle traditionelle huse, hvor Tao-folket boede. I dag bor langt de fleste i moderne betonhuse.Fold sammenLæs mereFoto: Alexander Sjöberg. Lanyus historie er et eksotisk yderpunkt, og de lokale lever i dag af turismen. Hvert år flokkes tilrejsende, når guden for de lokale flyvefisk hyldes. De færreste skænker atomaffaldet en tanke. Bortset fra, når de kører forbi. En flok geder stikker hovederne op og glor på Berlingskes bil. Ved siden af dem hænger et skilt, der blinker. »Radioactive storage« står der på den. Vi stopper bilen og bliver tjekket af en enlig sikkerhedsvagt, hvorefter vi triller ind på gårdspladsen. Her, bag en solskoldet facade, finder man et mindre kontrolcenter, hvor en håndfuld ansatte overvåger atomaffaldet. Et tilstødende rum er indrettet som et lille museum. En ansat kommer nu ind. Hun tænder først lyset, så et fjernsyn og sætter en film på. Et vennepar toner frem på skærmen. De er taget til Lanyu på besøg. Kvinden er blevet søsyg og tømmer mavesækken ved sin ankomst til øen, men det er fint nok, forstår vi på filmen, for øen er skøn. Men så opdager parret noget besynderligt: Kontrolcenteret. Snart forklarer filmen om atomaffaldet på øen. Der er masser af det. Det er faktisk lige her ved kontrolcenteret, og det er sikkert opbevaret, lover filmen. Der er intet at være bange for, det er bare at nyde Lanyu. Gå selv ud og se! Den er god nok. Bag finder man det, der ligner enorme, grønne langhuse. Det er her, atomaffaldet er opbevaret, halvt gravet ned og i tønder med store advarselsmærkater. »Vi vil ikke have det flyttet til andre steder. Så bliver det bare deres problem,« siger Kris og Sharon, de to kvinder, som Berlingske møder på øen. Det er ved at blive aften, og over hjemmerullede smøger diskuterer de to kvinder nu fremtiden. Store mængder plastikaffald kan ses overalt på Lanyus ellers smukke stenstrande. Det kommer ofte fra Taiwan, Kina, Filippinerne og Japan, men af og til finder de lokale også affald fra USA.Fold sammenLæs mereFoto: Alexander Sjöberg. De ved godt, at slaget om affaldet er tabt. Det er deres forfædres problem. Affaldet bliver, hvor det er. I stedet håber de nu, at regeringen vil begynde at tage Lanyu mere seriøst. Give de indfødte en værdig fremtid. Hjælpe øen med sit nye, massive problem: Plastikaffaldet fra havet. Mørket falder på. Berlingske sætter sig på en restaurant og møder et ungt turistpar. Begge er ansat i EU. De lavede en Instagram-story, hvor de viste atomaffaldet frem, da de kørte forbi tidligere på dagen, og efter fire dage på Lanyu er den unge mand ikke i tvivl: »Regeringen vil ikke tøve med at dumpe affald på øen igen. De indfødte bliver udnyttet,« siger han. Alexander Sjöberg er Berlingskes korrespondent i Asien",
        "metadata": {
            "source": "https://www.berlingske.dk/internationalt/de-sagde-de-byggede-en-fabrik-til-fiskedaaser-snart-ramte-den",
            "image_url": null,
            "publication_time": "Lørdag d. 18. maj 2024, kl. 09.05",
            "author": "Alexander Sjöberg",
            "related_links": [],
            "attachments": []
        }
    }
}