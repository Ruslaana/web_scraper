{
    "version": "1.0",
    "document": {
        "id": 15763,
        "title": "Svensk kaffekæmpe ruller over Øresund",
        "content": "Så er freden forbi for de danske kaffebarer. Nu anes silhuetten af en stor ny aktør i horisonten. Svenske Wayne’s Coffee ønsker for alvor at erobre de danske gadehjørner med mokka og gulerodskager. Med 120 kaffebarer og en omsætning på over 300 millioner kroner er det ikke hvem som helst, der trasker over Sundet. Wayne’s Coffee har samlet en investorgruppe til at introducere kaffekæden som et franchisekoncept i hele landet. Gruppen arbejder mod, at Wayne’s Coffee åbner en stor forretning i det centrale København omkring årsskiftet. »Et flagskib af en forretning i det indre København på en synlig placering med mange mennesker er punkt et. Dernæst skal vi forsøge at etablere flere cafeer i København, og så handler det for mig om at indgå aftaler med driftige franchisetagere, der kan åbne Wayne’s Coffee flere steder i landet, forklarer Tom Søborg Hansen, der står i spidsen for gruppen af investorer og får rollen som country manager, når de første cafeer slår dørene op. Han har en fortid i McDonald’s og har været med til at etablere 75 burgerrestauranter i løbet af 90’erne. Waynes Coffee har tidligere haft to kaffebarer i Danmark. Den ene er idag lukket, mens den anden stadig kører i Spinderiet i Valby. Kaffe på vejen De danske storbyer har det seneste årti lagt gader og stræder til et stadigt stigende antal af kaffebarer. Baresso er landets største kæde med 44 cafeer, og med få undtagelser består det resterende marked af små selvstændige kaffebarer. Kaffebarenes Goliat, den amerikanske kæde Starbucks, er lige nu kun at finde i Københavns Lufthavn, men har annonceret et samarbejde med Bilka, der i første omgang betyder, at Bilka i Field’s får en Starbucks. »Vi har altid budt alle aktører velkommen på markedet, store som små, danske som internationale, fordi vi tror på, at vi sammen kan løfte kaffemarkedet til nye højder. Der er plads til mange flere kaffebarer i Danmark, og vi fortsætter vores planer om at udbrede vores koncept til flere dele af landet, siger Anders Wall, der er kommerciel direktør i Baresso ved udsigten til mere konkurrence. På trods af de mange nye kaffebarer er tidspunktet for en introduktion på det danske marked overordnet fornuftig, vurderer en kender af markedet. »Vi oplever, at hele det her convenience-marked (bekvemmelighedsmarked, red.) er i vækst. Vi henter mad ud af huset og drikker vores kaffe på vejen. Wayne’s Coffee rider med på en trend i det danske samfund, der stadig er opadgående. Og det er vel derfor, at de ser deres snit til at rykke ind nu, forklarer Heidi Boye, der er ekstern lektor ved Institut for afsætning ved CBS og seniorkonsulent ved Landbrug og Fødevarer.",
        "metadata": {
            "source": "https://www.berlingske.dk/virksomheder/svensk-kaffekaempe-ruller-over-oeresund",
            "image_url": "https://berlingske.bmcdn.dk/media/cache/resolve/image_x_large/image/32/320208/5699491-waynes-coffee.jpg",
            "publication_time": "Torsdag d. 11. oktober 2012, kl. 10.05",
            "author": "Morten Jasper",
            "related_links": [],
            "attachments": []
        }
    }
}