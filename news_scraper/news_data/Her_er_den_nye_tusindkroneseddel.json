{
    "version": "1.0",
    "document": {
        "id": 19245,
        "title": "Her er den nye tusindkroneseddel",
        "content": "Bromotiv efter bromotiv er kørt igennem Nationalbankens gigantiske seddelpresser, og nu er den femte og sidste seddel i den nye serie klar til danskernes tegnebøger - 1.000-kronesedlen. Danmarks største seddel prydes selvfølgelig af Danmarks største bro, Storebæltsbroen. Og vender man den om - sedlen, ikke broen - kan man studere nationalklenodiet Solvognen. Figuren af guld og bronze stammer helt tilbage fra den ældre bronzealder og er dateret til ca. 1350 f.Kr. Det historiske fund af Solvognen blev gjort i 1902 i Odsherred i Nordvestsjælland. Billedeserie:Se den nye 1000-krone her - 1.000-kronesedlen er den sidste og største seddel i serien. Det er derfor på sin plads, at 1000-kronesedlen har det mest markante danske broanlæg, Storebæltsbroen, på forsiden og Danmarks fornemste oldtidsfund, Solvognen, på bagsiden, siger Nationalbankdirektør Nils Bernstein i forbindelse med præsentationen af sedlen, der kommer i danskernes hænder 24. maj. Seddelserien er designet af kunstneren Karin Birgitte Lund i samarbejde med Nationalbankens seddeltrykkeri. 50-kronesedlen, som var den første nye seddel, udkom i august 2009. Der findes omkring 163 millioner pengesedler i Danmark og omkring 30 millioner af dem er 1.000-kroner. Sedlen tegner sig dog for mere end halvdelen af værdien af det samlede seddelomløb på godt 56 mia. kr. I 2010 blev der fundet 339 stk. falske 1000-kronesedler ud af i alt 762 registrerede falske pengesedler.  Baggrunden for de nye danske pengesedler er ønsket om øget sikkerhed. De nye sedler har en række avancerede sikkerhedselementer, bl.a. et hologram og en vinduestråd med bevægeligt bølgemotiv. Sikkerhedselementerne skal gøre det sværere for falskmøntnere at lave falske pengesedler.",
        "metadata": {
            "source": "https://www.berlingske.dk/samfund/her-er-den-nye-tusindkroneseddel",
            "image_url": "https://berlingske.bmcdn.dk/media/cache/resolve/image_x_large/image/73/739187/4079087-kr.jpg",
            "publication_time": "Tirsdag d. 17. maj 2011, kl. 09.50",
            "author": "Steen A. Jørgenssen",
            "related_links": [],
            "attachments": []
        }
    }
}