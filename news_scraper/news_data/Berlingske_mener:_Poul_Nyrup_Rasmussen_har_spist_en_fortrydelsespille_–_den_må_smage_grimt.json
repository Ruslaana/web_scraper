{
    "version": "1.0",
    "document": {
        "id": 1136,
        "title": "Berlingske mener: Poul Nyrup Rasmussen har spist en fortrydelsespille – den må smage grimt",
        "content": "Vi bliver aldrig færdige med debatten om efterlønnen – eller dens nære slægtning Arne-Pensionen – i det her land. Sådan må man forstå det, når det selv i dag kan gribe sindene, hvad tidligere statsminister Poul Nyrup Rasmussen (S) siger i sine erindringer, som udkommer tirsdag, om et af sine største politiske lavpunkter som statsminister; balladen om efterlønnen i 1998. Poul Nyrup satte trumf på, da han i valgkampens dramatiske slutfase i 1998 annoncerede, at alle danskere på deres 60-års fødselsdag ville få en skriftlig garanti for deres ret til efterløn. Det var måske det, som tippede den tætte valgkamp til Nyrups fordel og snød Uffe Ellemann-Jensen (V) for at blive statsminister. Statsminister Poul Nyrup Rasmussen og Venstres formand, tidligere udenrigsminister Uffe Ellemann-Jensen morer sig sammen i Folketinget onsdag den 15 januar 1997 nogle få måneder før valget i marts 1998, hvor Nyrup med hjælp fra sit løfte om at bevare efterlønnen vandt en snæver valgsejr.Fold sammenLæs mereFoto: Bjarke Ørsted/NF. Kun otte måneder senere skrottede SR-regeringen i en bred finanslovsaftale Nyrups klare valgløfte med en markant udhuling af efterlønnen, herunder en beskæring af værdien af ordningen, indførelse af et efterlønskontingent og en nedsættelse af folkepensionsalderen på to år, så man fik skåret to år af efterlønsperioden. »Jeg havde fra begyndelsen sagt, at forslaget om en nedsættelse af folkepensionsalderen – for at Finansministeriet kunne spare forskellen mellem efterlønnen og folkepensionen – var en dårlig idé og burde tages af bordet,« skriver Nyrup i sin erindringer ifølgePolitiken. Det er sølle, at Poul Nyrup 26 år senere tager en fortrydelsespille, når det gælder sin efterlønsløgn. Vi skal ikke have en politisk kultur, hvor man er med til vidtgående politiske beslutninger, som man bagefter kan rende fra i sine erindringer. Forsiden på tidligere statsminister Poul Nyrup Rasmussens (S) erindringsbogFold sammenLæs mereFoto: Saxo. Når det er sagt, så skal den kritik af Nyrup trods alt ledsages af en anerkendelse af hans tid som statsminister. Det var med Nyrup som statsminister, at reformæraen i Danmark for alvor tog fart. Et markant eksempel er reduktionen af den strukturelle ledighed – eller på godt dansk et opgør med at hundredtusinder i fortiden var parkeret i ledighedskøen. Det er en af forklaringerne på de bomstærke statsfinanser i dag. Poul Nyrup Rasmussen var den ideelle efterfølger til Poul Schlüters (K) borgerlige regeringer i 1980erne. Schlüter ændrede retningen, Nyrup satte turbo på reformerne. Derfor er det værd at dvæle ved, hvad Nyrup siger i dag. Her hører vi den kloge økonom, som slår fast, at det var »uholdbart« at sænke pensionsalderen, fordi det var billigere at have folk på folkepension end på efterløn: »Vi havde jo ikke brug for, at folk forlod arbejdsmarkedet tidligere. Vi har brug for, at de bliver længere,« siger han i dag. Udover at bruge over et kvart århundrede på at debattere efterløn, har vi snart brugt 20 år på at skrue pensionsalderen op igen efter Nyrup-regeringens efterlønsindgreb. Man vidste bedre i 1998. Det efterlader det problem, at Poul Nyrup hverken havde modet til at stå fast over for sin finansminister Mogens Lykketoft (S) eller ville have haft modet til at foretage et reelt indgreb i efterlønsordningen i stedet for at sænke pensionsalderen. Så er vi lige vidt. Poul Nyrups erindringer er en opfordring til at træffe de rigtige og ansvarlige beslutninger første gang. Det vi kan se med både Arne-pensionen og med statsministerMette Frederiksens (S) signal om pensionsalderener, at Socialdemokratiet er lige så samspilsramt i dag som i 1998. Ansvarligheden og uansvarligheden går hånd i hånd, fordi det i tætte valgkampe for dem kun handler om at vinde magten – og med alle midler. THOMAS BERNT HENRIKSEN ",
        "metadata": {
            "source": "https://www.berlingske.dk/ledere/berlingske-mener-poul-nyrup-rasmussen-har-spist-en-fortrydelsespille-den",
            "image_url": "https://berlingske.bmcdn.dk/media/cache/resolve/image_x_large_vertical/image/185/1851448/24821341-poul-nyrup-rasmussen-i-kbenhavn-stergade-i-kbe.jpg",
            "publication_time": "Mandag d. 28. oktober 2024, kl. 16.11",
            "author": null,
            "related_links": [],
            "attachments": []
        }
    }
}