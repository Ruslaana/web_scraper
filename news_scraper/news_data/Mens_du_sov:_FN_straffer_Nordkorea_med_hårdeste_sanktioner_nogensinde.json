{
    "version": "1.0",
    "document": {
        "id": 5449,
        "title": "Mens du sov: FN straffer Nordkorea med hårdeste sanktioner nogensinde",
        "content": "Godmorgen. Her får du et overblik over nattens vigtigste begivenheder fra udlandet. Vi starter med sagen om Nordkorea, hvis diplomatiske forbindelser er under et større og større pres. Perus regering har givet Nordkoreas ambassadør i landet fem dage til at forlade det sydamerikanske land. Regeringen i Peru har udvist Nordkoreas ambassadør i landet. Det sker som gengæld for det isolerede styres seneste atomtest. Det oplyser Perus udenrigsministerium mandag lokal tid ifølge nyhedsbureauet AP.  Ambassadør Kim Hak-chol har fået fem dage til at forlade Peru, oplyser ministeriet videre. Samme skridt tog Mexico i sidste uge. Her gav den mexicanske regering Nordkoreas ambassadør i landet, Kim Hyoung-gil, 72 timer til at forlade Mexico.  »Nordkoreas atomhandling er til alvorlig fare for international fred og sikkerhed og udgør en voksende trussel mod lande i regionen. Herunder Sydkorea og Japan, Mexicos langvarige allierede,« oplyste den mexicanske regering torsdag ifølge nyhedsbureauet Reuters. Udvisningerne fra Peru og Mexico kommer, efter at USA's vicepræsident, Mike Pence, har opfordret de to lande sammen med Brasilien og Chile til at afbryde de diplomatiske forbindelser til Nordkorea.  Peru etablerede sine diplomatiske forbindelser til Nordkorea i 1988. Nordkorea foretog søndag 3. september styrets seneste og hidtil mest kraftfulde atomprøvesprængning. Det var sjette gang, at det nordkoreanske styre ignorerede FN-resolutioner, der forbyder landet at foretage den slags våbentest. FN's Sikkerhedsråd blev mandag aften enig om at indføre nye sanktioner mod Nordkorea som følge af den seneste atomtest.  Samtlige medlemmer af rådet stemte således for en resolution, som USA havde foreslået. »Det er uden sammenligning de hårdeste tiltag, der nogensinde er pålagt Nordkorea,« sagde USA's FN-ambassadør, Nikki Haley. Sanktionerne omfatter en begrænsning på Nordkoreas import af råolie.  Desuden er der indført totalforbud mod at importere tekstiler fra Nordkorea, ligesom at alle lande forbydes at udstede nye arbejdstilladelser til nordkoreanske gæstearbejdere. /ritzau/   FN's Sikkerhedsråd har enstemmigt besluttet at vedtage nye sanktioner mod Nordkorea efter seneste atomtest. FN's Sikkerhedsråd er blevet enig om at indføre nye sanktioner over for Nordkorea som følge af landets seneste atomtest.  Det skriver flere internationale nyhedsbureauer. Samtlige medlemmer af rådet stemte for den resolution, som USA havde foreslået. »Det er uden sammenligning de hårdeste tiltag, der nogensinde er pålagt Nordkorea,« siger USA's FN-ambassadør, Nikki Haley. »Men vi ved alle, at de kun har effekt, hvis alle lande indfører dem fuldt ud,« tilføjer hun. Hun understreger, at USA ikke ønsker en militær konfrontation med Nordkorea, samt at styret i Pyongyang fortsat har mulighed for at indgå i en dialog.  Men forudsætningen er, at Nordkorea indstiller sit atomvåbenprogram, understreger hun. »Hvis det viser, at det ønsker fred, så vil verden leve i fred med det,« siger hun om styret i Nordkorea. I sit oprindelige udkast havde den amerikanske regering blandt andet foreslået, at der blev sat en total stopper for salg af råolie til Nordkorea. Det forslag blev dog ifølge nyhedsbureauet Reuters fjernet fra teksten inden afstemningen i Sikkerhedsrådet sent mandag aften dansk tid.  Kina, der er Nordkorea vigtigste allierede og suverænt største handelspartner, havde ifølge kilder i FN-systemet modsat sig forslaget om en olieembargo. I stedet er der indført en begrænsning på Nordkoreas import af råolie, så den ikke overstiger de seneste 12 måneders import. Desuden er der indført totalforbud mod at importere tekstiler fra Nordkorea, og alle lande forbydes også at udstede nye arbejdstilladelser til nordkoreanske gæstearbejdere. Dermed håber Sikkerhedsrådet at svække to af Nordkoreas væsentligste kilder til at sikre sig udenlandsk valuta, skriver nyhedsbureauet AP.  Derimod måtte USA tage et forslag om en international indefrysning af det nordkoreanske regimes aktiver ud af den tekst, der kom til afstemning. De nye sanktioner er en konsekvens af, at Nordkorea forrige søndag foretog sin sjette atomprøvesprængning. I Sydkorea er der ifølge nyhedsbureauet Yonhap tilfredshed med, at det internationale samfund lægger mere pres på naboen.  »Det sender en alvorlig advarsel til regimet i Nordkorea, om at dets fortsatte hensynsløse provokationer i sidste ende kun vil forværre landets økonomiske isolation og øge det diplomatiske pres,« hedder det i en erklæring fra regeringen i Seoul. /ritzau/ Misbruget omfatter vold, tvangsarbejde og seksuel udnyttelse, konkluderer FN. Især unge afrikanere udnyttes.  Flere end tre ud af fire af de flygtningebørn og unge migranter, der forsøger at nå til Europa via Middelhavet, bliver udsat for misbrug på den farlige rejse. Misbruget omfatter vold, tvangsarbejde og seksuel udnyttelse. Det oplyser FN's Børneorganisation, Unicef, og Den Internationale Organisation for Migration (IOM) i en ny rapport offentliggjort tirsdag.  Det skriver flere internationale nyhedsbureauer. Særligt unge fra Afrika syd for Sahara risikerer at blive misbrugt - sandsynligvis på grund af racisme, konkluderer rapporten. De to FN-organisationer har undersøgt 22.000 flygtninge og migranter, herunder 11.000 børn og unge. Rejsen fra Nordafrika - primært Libyen - på tværs af det centrale Middelhav til Italien samt rejsen fra Tyrkiet til Grækenland er blevet de to mest almindelige veje til Europa.  »Hvis du forsøger at flygte, skyder de dig. Og hvis du stopper med at arbejde, tæsker de dig,« fortæller Aimamo, et 16-årigt uledsaget barn fra Gambia, i rapporten ifølge nyhedsbureauet Reuters. »Vi var ligesom slaver,« siger Aimamo, som i månedsvis blev tvunget til hårdt arbejde af menneskehandlere i Libyen. Rapporten konkluderer, at 77 procent af de børn og unge, som har forsøgt at krydse Middelhavet til Europa, har »direkte erfaringer med misbrug, udnyttelse og det, der ligner menneskehandel«.  Det globale antal af uledsagede flygtningebørn og unge migranter har nået et rekordhøjt niveau. Således blev der i perioden 2015/2016 registreret 300.000 uledsagede børn i omkring 80 lande. Det er en stigning fra 66.000 i 2010/2011. »Den barske virkelighed er, at det nu er blevet almindelig praksis, at børn, der rejser over Middelhavet, bliver misbrugt, handlet, slået og diskrimineret,« udtaler Unicefs chef i Europa, Afshan Khan, ifølge nyhedsbureauet AFP.  Unge migranter betaler mellem 1000 og 5000 dollar - svarende til mellem 6200 og 31.000 kroner - for rejsen til Europa. I sidste uge kritiserede FN EU for at vende det blinde øje til den brutalitet, som flygtninge og migranter udsættes for i Libyen. /ritzau/ Den nynazistiske gruppe National Action er ulovlig i Storbritannien. Tre mænd er sigtet for at være medlemmer. Tre mænd, heriblandt to britiske soldater, er blevet sigtet efter Storbritanniens terrorparagraf for at være medlemmer af en forbudt nynazistisk gruppe. Det skriver BBC.  De beskyldes for at være medlemmer af den forbudte højreekstreme organisation National Action og blev sammen med to andre mænd anholdt 5. september. De to andre er dog blevet løsladt uden sigtelse. National Action var den første organisation, som blev erklæret ulovlig af regeringen i december 2016. De tre mænd er 22, 24 og 32 år gamle. Tirsdag skal de møde i retten i Westminster. Den 22-årige mand er ifølge BBC blevet sigtet for to forseelser, der hører under den britiske terrorlovgivning. Han er mistænkt for at være i besiddelse af dokumenter, som ville være brugbare for en person, der er i færd med at planlægge en terrorhandling. Derudover er han sigtet for at have uddelt en terrorudgivelse, ligesom han er sigtet for at have opfordret til racehad. Den 32-årige mand er også sigtet for at have været i besiddelse af et dokument, som kunne bruges til at planlægge en terrorhandling. Derudover er han sigtet for at have udgivet truende, grov eller fornærmende kommentarer på internettet. Han er desuden sigtet for at være i besiddelse af et ulovligt våben - en peberspray. Gruppen National Action blev gjort ulovlig, seks måneder efter skuddrabet på parlamentarikeren Jo Cox, som blev dræbt af en højreekstremist. Jo Cox blev skudt tre gange med et våben og stukket 15 gange med en kniv. Politikeren var kendt for sine synspunkter, om at Storbritannien bør gøre mere for de flygtninge, der kommer til Europa. National Action lovpriste drabet. /ritzau/  Over 40 personer har mistet livet i Caribien, efter at monsterorkanen Irma har raseret en lang række øer.Afsnit 11-14 er enten nye eller omskrevne med nye dødstal. Sidste afsnit er også nyt. Orkanen Irma har kostet ti personer livet i Cuba, oplyser den cubanske regering. Den caribiske ø blev natten til lørdag ramt af orkanen, der på det tidspunkt var en kategori 5-storm, og blev efterfulgt af 11 meter høje bølger, der skvulpede ind over øen. Hector Pulpito var på arbejde som nattevagt på en parkeringsplads, der lå fem boligblokke fra havet i Havanas Vedado-kvarter og blevet oversvømmet. »Det var den værste storm, jeg har oplevet, og vandet steg meget højere,« siger han til nyhedsbureauet AP. »Træerne rystede. Metaltage fløj væk.« Over en million cubanere i provinserne Havana, Matanzas, Sancti Spíritus og Ciego de Ávila var forinden blevet evakueret. Der er forskellige årsager til dødsfaldene, oplyser civilforsvaret i en udtalelse. Alt fra elektrisk stød, til sammenstyrtede bygninger og drukneulykker har kostet cubanere livet. Det samme har en altan, der faldt ned på en bus, mens andre er omkommet, fordi de ikke lyttede til myndighedernes råd om at rejse væk. Irma mistede lidt af pusten, da den bevægede sig væk fra Cuba mod den amerikanske delstat Florida. Den genvandt dog noget af sin styrke, inden den gik i land i USA søndag. I Florida har mindst tre personer mistet livet, ens flere end 6,5 millioner personer er uden strøm. I delstaten Georgia har to personer ifølge AP mistet livet. Flere end 20 personer er døde på øerne Anguilla, Barbuda, St. Martin, St. Barts, Haiti, De Amerikanske Jomfruøer og De Britiske Jomfruøer som følge af Irmas rasen. Dermed er det samlede dødstal ifølge nyhedsbureauet AFP over 40 personer i alt. Da Irma blæste kraftigst, var det med vindstød på 295 kilometer i timen. Mandag er den nedgraderet til en tropisk storm. Sent mandag aftenen bevæger sig med cirka 95 kilometer i timen på vej mod delstaten Alabama. /ritzau/Reuters",
        "metadata": {
            "source": "https://www.berlingske.dk/internationalt/mens-du-sov-fn-straffer-nordkorea-med-haardeste-sanktioner-nogensinde",
            "image_url": "https://berlingske.bmcdn.dk/media/cache/resolve/image_x_large/image/3/32347/18472106-nordkoreas-leder-kim-jong-un-rager-flere-diplomatiske-uvenner-til-sig-efter-atomtest-afp-photo.jpg",
            "publication_time": "Tirsdag d. 12. september 2017, kl. 06.40",
            "author": "Niels P. York",
            "related_links": [],
            "attachments": []
        }
    }
}