{
    "version": "1.0",
    "document": {
        "id": 12340,
        "title": "Airbnb – den overraskende coronavinder?",
        "content": "Brian Chesky hævede forbløffet øjenbrynene. Et øjeblik blev han helt tavs. Chefen for Airbnb sad hjemme i sin stue i San Francisco. Det var 10. december og ikke en dag som alle andre – i et år, hvor få dage har været som alle de andre. Lige den torsdag var dagen, da det udlejningssite, som han og to venner havde brugt de sidste 13 år af deres liv på at bygge op, gik på børsen. Faktisk havde han længe strittet imod det. Kun få måneder før havde ingen overhovedet troet det muligt, i hvert fald ikke lige nu. En forretning, der lever af rejselyst, lammet af en virus, der har sat store dele af verden i stå. I foråret 2020 forsvandt over 70 procent af forretningen, og Chesky måtte fyre omkring en fjerdedel af sine ansatte og optage dyre nødlån. Som resten af rejsebranchen havde han stirret ned i afgrunden. Nu sad den 39-årige amerikaner på direkte tv med en studievært fra finanstjenesten Bloomberg i den anden ende af videoopkaldet. Børsen var ikke åbnet endnu. Et stykke inde i interviewet oplyste studieværten pludselig, at det nu så ud til, at aktiekursen på Airbnb ville blive nærmest fordoblet fra det øjeblik, børsen åbnede. Det var her, Cheskys øjenbryn hævede sig højt. Prisen var i forvejen sat ambitiøst, og han havde jo lige sagt, at han ikke følte sig helt tryg ved det. Var det for vildt? For opskruet?  Først virkede han paf. Måske regnede han lidt på kursen i sit hoved. Med ét så hans virksomhed ud til at være langt over 80 milliarder dollar værd. På papiret. Da interviewet startede, havde forventningen lydt på måske 47 milliarder dollar. Det var i sig selv vildt. Så fremstammede han et svar. »Det er første gang, jeg har hørt det tal. Øhm … det er … det … jeg … da vi … I april skaffede vi penge, og det var gældsfinansiering,« sagde han. »Jeg ved ikke, hvad jeg ellers skal sige. Øhm … det … jeg … Det gør mig meget ydmyg.« »Jo højere aktiekursen er, jo højere er forventningerne. Og jo hårdere kommer vi selvfølgelig til at arbejde.« Faktisk endte det med at gå endnu vildere. På et tidspunkt senere på dagen røg Airbnbs børsværdi op i over 100 milliarder dollar. Det er mere end hotelkæderne Marriott, Hilton og Hyatt tilsammen. Chesky selv var pludselig over 11 milliarder dollar værd – han, der sammen med kammeraten Joe Gebbia fik ideen til Airbnb, da de bogstaveligt talt ikke havde penge til næste måneds husleje for deres lejlighed i San Francisco. Løsning: De anskaffede et par luftmadrasser – »airbeds« på engelsk – og lejede dem ud til overnattende gæster. Ideen til AirBed & Breakfast – Airbnb – var født.  Airbed & Breakfast launched, for the third time, twelve years ago today. We launched three times before anyone noticed.https://t.co/uYiLDPvtoEpic.twitter.com/euEnbEKaBR I et kriseår for verden er børsnoteringen af Airbnb en forbløffende udvikling. Udlejningssitet, der er en platform for korttidsleje af private boliger og værelser, har været en af de store disruptere i rejsebranchen – en stjerne i deleøkonomien, der globalt har over fire millioner »værter« med udlejning i flere end 200 lande og omkring 100.000 byer.Ifølge selskabet selvhar over 800 millioner gæster globalt benyttet sig af en Airbnb-overnatning. Men da bøtten vendte i marts-april med første bølge af coronapandemien, hang der allerede spørgsmål over Airbnb. Selskabet har aldrig givet overskud i et eneste år siden den officielle start i 2008. Nye rivaler har meldt sig, og et voksende antal storbyer verden over er forlængst begyndt at indføre restriktioner for brugen af den populære udlejningstjeneste. Den gængse kritik af Airbnb er, at platformens utrolige popularitet blandt turister har forvredet de lokale boligmarkeder, skabt boligmangel, presset lejeniveauet op og ødelagt hele nabolag. Foruden selvfølgelig at smadre de lokale hoteller. Og selve grundtanken om Airbnb som en demokratisk deleplatform – hvor almindelige mennesker kan tjene en skilling på at leje deres gæsteværelse eller bolig ud til private overnatninger – synes delvist gjort til skamme af det faktum, at over halvdelen af »værterne« på Airbnb har flere end én bolig til udlejning. Seks procent har over 100 steder til leje. Nogle har over 1.000 –ifølge tal fra Financial Times. En lykønskning fra Brian Cheskys søster på Twitter på dagen for børsdebuten fik en kommentar med, der anklagede Airbnb for at »ødelægge små byer og kulturer« og være ansvarlig for »mord, dødsulykker og en masse menneskesmugling«. Hashtagget var et lidet flatterende #asshole.  Yes you should be proud of yourself! You single handedly destroyed small towns, and cultures like Venetians. You increased homelessness ten fold, and ruined neighborhoods. Your responsible for Murders, accidental deaths, and a lot of human trafficking. Congrats!#asshole#Airbnb Så da coronapandemien truede med at trække tæppet væk under rejsemarkedet, varnogleiagttagereogså hurtige til at dømme Airbnb-modellen ude. Selskabet tabte i de første ni måneder af 2020 over 697 millioner dollar. I 2019 var underskuddet på 674 millioner dollar. Men den bragende børsdebut vidner ikke kun om optimisme om, at vacciner vil bringe verden på ret køl igen, eller at rejsemarkedet nok skal vende tilbage, måske ligefrem med endnu større lyst til at rejse end nogensinde før. Bag børsbraget er også troen på, at Airbnb har den rigtige opskrift på fremtiden – uanset, om verden vender tilbage til det »normale«, eller en »ny normal« indfinder sig. For under coronapandemien har en markant tendens vist sig. Den var allerede på vej før, og Airbnb har været hurtig nok og fleksibel nok til at følge med. Kan eller tør vi ikke rejse udenlands, så er der til gengældflere, der benytter sig af Airbnb i deres hjemland. Kan stadig flere af os arbejde hjemmefra, så kan vi også gøre det i en Airbnb-lejet hytte i skoven, væk fra byernes vrimmel og smittefare. Og opholdene bliver længere. Ifølge netmedietTechCrunchvar den tendens allerede tydelig i 2019. Og faktisk kom Airbnb hurtigt igen, da der i sommer blev åbnet op efter første coronabølge. I kvartalet fra juli til september havde selskabet tilmed et overskud på 219 millioner dollar. Pessimister vil muligvis gribe fat i det faktum, at Airbnbs børsdebut er kulminationen på et år, der trods en historisk krise har sat rekord i nye børsnoteringer med over 140 milliarder dollar hentet ind alene på USAs børsmarkeder. Den forrige rekord var i 1999, under det såkaldtedotcom-boom, da teknologiselskaber hentede vilde værdier på aktiemarkederne, før det hele braste sammen. Coronapandemien er da også langt fra den eneste udfordring for Airbnb. I detbørsprospekt, der blev offentliggjort før børsdebuten, opremsede selskabet 74 sider med risikofaktorer. Størst er nok den udfordring, der ligger i modreaktionen mod Airbnb, i spændingerne i forhold til lokalsamfund og bystyrer, der flere steder også har benyttet coronapandemien til at tage terræn tilbage. Det er for eksempel set i Portugals hovedstad, Lissabon, hvor bystyret har overtaget tomme ferielejligheder for at bruge dem til social boligudlejning. I forvejen har omkring 70 procent af de 200 mest populære byer på Airbnb i de senere år indført restriktioner for korttidsudlejning. Protestbannere på en bygning i Barcelona. »Ingen turistlejligheder« står der. Flere spanske byer har i de senere år diskuteret forbud mod brug af private boliger til turistudlejning.Fold sammenLæs mereFoto: PAU BARRENA/AFP/Ritzau Scanpix. Men er børsdebuten også »Airbnbs chance for at definere sig mere positivt«, som en kommentator skriver iFinancial Times? Når Airbnb i stedet for ritualet med at ringe med børsklokken på første handelsdag lavede envideo, hvor Airbnb-værter ringer på deres egne dørklokker, eller når Brian Chesky iinterviewtaler om at opbygge tillid i forhold til bysamfund, så ligner det et klart forsøg på at signalere samfundsgavn og samfundsansvar. Han behøver kun skele til kørselstjenesten Uber for at finde et eksempel på en anden stor disrupter, hvor en konfronterende stil i forhold til myndigheder har vist sig at være en hæmsko. Og i en tid, hvor andre teknologiske disruptere fra Google til Facebook er i skudlinjen for anklager om misbrug af deres markedsmagt, er der faldgruber nok i forhold til modreaktioner fra politikere og offentligheden. Så Brian Cheskys hævede øjenbryn, da Airbnb-aktien bragede gennem børsloftet, var nok på sin plads. Han har nu om muligt endnu mere at bevise. FAKTAFAKTA: Airbnbs stiftereBrian Chesky, 39, startede Airbnb med vennerne Joe Gebbia, 39, og Nathan Blecharczyk, 37.Sitet blev lanceret i august 2008. Det var tredje forsøg på at stable forretningen på benene.Brian Chesky og Joe Gebbia er egentlig uddannet industridesignere. Chesky er øverste direktør for Airbnb, Gebbia er produktchef og Nathan Blecharczyk er strategichef og den tekniske arkitekt bag Airbnb.Alle tre medstiftere har ifølge Forbes en personlig værdi på over ti milliarder dollar efter Airbnbs børsdebut 10. december 2020. Alle tre har skrevet under på The Giving Pledge, der forpligter dem til at give størstedelen af deres formue væk.FOLD UD ",
        "metadata": {
            "source": "https://www.berlingske.dk/virksomheder/airbnb-den-overraskende-coronavinder",
            "image_url": "https://berlingske.bmcdn.dk/media/cache/resolve/image_x_large_vertical/image/136/1368141/23609672-airbnb-ipo.jpg",
            "publication_time": "Søndag d. 20. december 2020, kl. 18.06",
            "author": "Bibi Christensen",
            "related_links": [],
            "attachments": []
        }
    }
}