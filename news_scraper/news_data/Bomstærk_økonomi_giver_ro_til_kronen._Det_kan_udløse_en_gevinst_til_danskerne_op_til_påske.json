{
    "version": "1.0",
    "document": {
        "id": 3912,
        "title": "Bomstærk økonomi giver ro til kronen. Det kan udløse en gevinst til danskerne op til påske",
        "content": "Mens den amerikanske præsident, Donald Trump, sætter verden i brand med nye toldsatser, er der et sted, man kan se hen, hvis man gerne vil have lidt mere fred og ro i sindet. Det er den danske krone. Onsdag kom der nye tal for den danske valutareserve fra Danmarks Nationalbank, og den viser, at der nu har været ro om kronen i 26 måneder. Det er den længste periode med helt fred og ro om kronen i nyere tid. Den er kommet efter en målbevidst indsats fra Danmarks Nationalbank, og det vil sandsynligvis betyde, at danskerne kan se frem til en rentenedsættelse, når Den Europæiske Centralbank (ECB) holder sit næste møde i dagene op til påske. »Der er ikke meget slinger i valsen om kronekursen. Sådan har billedet set ud i mere end to år nu, og vi har i nyere tid ikke set så lang en periode med ro om kronen,« siger cheføkonom i Arbejdernes Landsbank Jeppe Juul Borre. Cheføkonom i Nordea Helge J. Pedersen mener, at den stærke danske økonomi i høj grad spiller ind. »Kronen har været stabil, fordi vi har et stort overskud på betalingsbalancen og fine offentlige finanser. Vi ligger som en lille ø med nogle af de bedsteoffentlige finanser i verden,« siger Helge J. Pedersen. I øjeblikket koster 100 euro 746,08 kroner. Det er meget tæt på det, der hedder paritetskursen, hvor 100 euro koster 746,04 kroner. Det er den kurs, Nationalbanken vil have kronen så tæt på som muligt af hensyn til vores fastkurspolitik. Fastkurspolitikken er den absolutte hjørnesten i vores pengepolitik, fordi den er med til at sikre stabilitet, ikke mindst for vores eksportvirksomheder. Det er Nationalbankens hovedopgave at bevare fastkurspolitikken. For at kunne gøre det kan Nationalbanken sælge ud af vores valuta for at svække kronen,hvis den er blevet for stærk over for euroen. Det er det, der hedder intervention, men Nationalbanken har ikke gjort det siden februar 2022. For danskerne betyder det, at de får en mindre gevinst ud af det, når ECB holder rentemøde lige før påske. Her forventer økonomerne,at eurorenten bliver sat ned til 2,25 procent. Det vil Nationalbanken sandsynligvis følge efter og sætte den toneangivne danske rente ned til 1,85 procent. Dermed vil den danske rente fortsat ligge 0,40 procent under eurorenten.  »Den stabile krone gør livet nemt for Nationalbanken. Den følger bare efter, når ECB her i april ventes at sætte renten ned,« siger chefanalytiker i Danske Bank Jens Nærvig Pedersen. Den stabile danske krone kommer på et tidspunkt, hvor den globale verden ryster. Senest har den amerikanske præsident torsdag lanceret en lang række nye toldsatser, der mere eller mindre rammer hele verden. Men det tiltag vil ikke få betydning for kronen, fremhæver Jens Nærvig Pedersen. »Handelskrigen vil også påvirke valutamarkederne, men den vil ikke betyde noget for kronen, da vi er en del af EU. Det er USA over for euroen. Det ryster ikke kronen over for euroen,« siger Jens Nærvig Pedersen. Han fremhæver, at vi også i 2024 havde en meget urolig global verden med trusler om nye toldsatser fra Trump og store udsving på aktiemarkederne. »Der var løbende uro om handelskrig og på aktiemarkederne sidste år. Det har påvirket alle andre valutaer, men kronen har ligget stabilt. Det har været lidt en stresstest. Hvis kronen kan blive ved med at modstå de udsving, vil den også ligge stabilt her i 2025,« siger Jens Nærvig Pedersen. Helge J. Pedersen mener, at vi også i år kan regne medro om kronen. Men han mener, at risikoen er, at jo lavere rente vi får, desto større virker rentespændet på 0,40 procent over for euroen også. »Hvis der kommer en nedtur i Europa på grund af de nye toldsatser, så vil eurorenten blive sænket, og det kan gøre, at den nuværende renteforskel til euroen bliver for stor,« siger Helge J. Pedersen. Det vil så indebære, at Nationalbanken kan blive nødt til at foretage en selvstændig dansk renteforhøjelse og indsnævre forskellen mellem den danske rente og eurorenten. Helge J. Pedersen understreger dog, at den situation er vi slet ikke i nærheden af.",
        "metadata": {
            "source": "https://www.berlingske.dk/oekonomi/bomstaerk-oekonomi-giver-ro-til-kronen-det-kan-udloese-en-gevinst-til",
            "image_url": null,
            "publication_time": "Fredag d. 04. april 2025, kl. 06.28",
            "author": "Frederik M. Juel",
            "related_links": [],
            "attachments": []
        }
    }
}