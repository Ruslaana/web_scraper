{
    "version": "1.0",
    "document": {
        "id": 5836,
        "title": "Han fik »den gyldne generation« serveret på et sølvfad. Nu er »Svennis« oppe mod en fjende, han ikke kan besejre",
        "content": "Hjemme i Sønderjylland havde den fodboldglade teenagerMorten Bruunsvært ved at tro sine egne øjne. Året var 1982, og på tysk fjernsyn så han Hamburger Sport-Verein tabe returkampen i UEFA Cup-finalen. De suveræne tyske mestre med profiler somFelix Magath,Horst Hrubeschogden danske landsholdsspiller Lars Bastruphavde ikke blot lidt nederlag. Nej, de var blevet skilt ad med 3-0 hjemme på Volksparkstadion.  Og ikke nok med det. Bødlen kom fra … Sverige. »Jeg kan huske, hvor chokerende det var,« mindes Morten Bruun, der er tidligere professionel fodboldspiller og træner og i dag kommentator hos TV 2 Sport. »HSV var et af Europas stærkeste hold dengang, og pressens interesse samlede sig hurtigt om træneren for det vindende hold. IFK Göteborg var det første skandinaviske hold til at vinde en europæisk turnering, og i rampelyset stod en undseelig, lidt kejtet mand ved navn Sven-Göran Eriksson.« Blot måneden efter triumfen pakkede »Svennis« sine kufferter og indledte en sand odyssé gennem 80erne og 90erne på fornemme fodboldadresser. Den svenske feltherre gjorde storklubben Benfica til portugisiske mestre i sin første sæson i udlandet, og året efter – i 1984 – gentog han kunststykket. »Det var jo helt uhørt, at en skandinavisk træner stod i spidsen for så vægtige internationale hold. Han var et af de absolut varmeste trænernavne i Europa, og efter tre nationale mesterskaber på stribe kom der bud efter ham fra AS Roma i den italienske Serie A. Ligaen var verdens stærkeste på det tidspunkt; det fortæller alt,« siger Morten Bruun. Sven-Göran Eriksson var i 2002 Englands træner ved VM i Japan.Fold sammenLæs mereFoto: Morten Juhl. I sin selvbiografi fra 2013, »Svennis – mit liv med fodbold«, åbner Sven-Göran Eriksson skodderne til sit privatliv og fortæller om den svære balance mellem det hysteriske forventningspres, der fulgte med trænergerningen i Støvlelandet, og familielivet med »Anki« og deres to børn. »Hun (Anki,red.) elskede spillet. Det, hun hadede, var det evige flytteri. Hun var klar over, at det hørte med til jobbet, at der kun var ganske få trænere, der blev i den samme klub i længere tid. Men det betød ikke, at hun accepterede det,« skriverSven-Göran Eriksson. I bogen portrætterer han Italien som et slags rystet glansbillede, et tillokkende og nærmest paradisisk sted med havudsigt, ambiance og smukke kvinder, men også gale fodboldpræsidenter, korruption, iltre fans og primadonnaspillere. En vild pakke, som kunne være svær at modstå. Og »Svennis« ville ikke op af kaninhullet; han ville have mere. Efter moderat succes i Roma fulgte kontrakter i Fiorentina, Benfica (gammel kærlighed) og Genova-klubben Sampdoria i sommeren 1992 – fem flytninger på ti år. Det var én flytning mere, end ægteskabet kunne klare. »Selvfølgelig forstod jeg godt Ankis frustration. Det var ikke sjovt, når telefonen ringede, hver gang vi satte os til middagsbordet … Indimellem eksploderede Anki over det. Så forlod jeg bare rummet,« skriver Sven-Göran Eriksson, der ikke brød sig om at skændes. En dag fik Anki nok og bad ham om at stoppe som træner. Selvom det kom som et chok, var det udelukket at indstille trænerkarrieren i en alder af 45 år, for hvem var han, hvis han ikke var fodboldtræner? Det var på det tidspunkt, at »Mister Eriksson«, som sportspressen kaldte ham, mødte Graziella Mancinelli, »en mørkhåret, veldrejet, italiensk kvinde«. En affære, som Anki fik nys om, og inden længe måtte han flytte igen – denne gang ud. Han var flyttet fra sin familie og stadig uden et italiensk mesterskab (i ti forsøg), da han i 1997 skrev under med Lazio. Hans aktie som fodboldtræner var faldet en del, og hovedstadsklubben var – og har aldrig været – blandt giganterne i Serie A. Men til sidst lykkedes det – nogle måneder efter årtusindskiftet. Et mesterskab, der næsten skulle runge lige så højt som Göteborg-sensationen, der havde katapulteret ham mod stjernerne. Privat dannede han par med den stenrige advokat og tv-personlighed Nancy Dell'Olio, der havde inviteret »Svennis« med på sin båd, Nancy One, og senere forladt sin mand til fordel for den 13 år ældre svensker, der til manges forbløffelse blev tilbudt jobbet som engelsk landstræner efter meritterne i Lazio. Venskabelig stemning mellem landstræner Morten Olsen og Englands Sven-Göran Eriksson under en landskamp i 2003 på Old Trafford i Manchester.Fold sammenLæs mereFoto: Lars Møller/Ritzau Scanpix. Morten Bruun, der har fulgt engelsk fodbold i årtier og har skrevet den anmelderroste bog »Matchday«, var ved at falde ned fra stolen, da han læste nyheden. »Det er det største job i fodboldverdenen. Det var historisk, at det engelske fodboldforbund udnævnte en person, som ikke var englænder. Det var aldrig sket før. Sven-Göran fik »the golden generation« serveret på et sølvfad – spillere somBeckham,Rooney,LampardogGerrard, men det endte præcis lige så uforløst, som det plejer for England. Det landshold havde verdensmesterpotentiale, men ingen vil jo nogensinde rejse en statue af »Svennis« foran Wembley,« siger Morten Bruun. Tabloidmedierne kastede sig frådende over ham efter de fejlslagne slutrunder og tøvede ikke et sekund med at karikere »womanizeren« fra Sverige – særligt efter affæren med tv-værten Ulrika Jonsson i 2002 og senere Faria Alam, der arbejdede som sekretær i det engelske fodboldforbund. »Han blev latterliggjort, og det underminerede hans status. Men det var også, som om jobbet steg ham til hovedet. Det var også i den periode, at dyrkelsen af WAGS (Wifes andGirlfriends, red.) omkring landsholdet nærmest eksploderede , og han var ikke i stand til at styre det pres,« siger Morten Bruun og uddyber: »Som Englands manager er du nærmest en af de kongelige. Og så skulle vi læse om ham påthe front pages– om alle affærerne. Vi skulle have læst om ham påthe back pages– om hans arbejde. Også selvom der helt sikkert sad nogle mænd og tænkte: 'Hvordan gør du det, Sven-Göran?'« Sven-Göran Eriksson sammen med verdensstjernen David Beckham. Han fik »den gyldne generation« serveret på et sølvfad som landstræner for England.Fold sammenLæs mereFoto: Vassil Donev/EPA-EPA/Ritzau Scanpix. Årene efter landstrænerjobbet endte som en trist fodnote for »Skandinaviens største træner nogensinde«, som Morten Bruun ikke tøver med at kalde ham. Ingen iøjnefaldende resultater, dog iøjnefaldende destinationer. Som en anden udstødt legionær sluttede han trænergerningen i Mexico, Elfenbenskysten og Filippinerne – krydret med lidt kinesisk klubfodbold. »Han nåede også forbi Notts County som direktør. Tænk engang … Notts County. Det var uværdigt for en tidligere engelsk landsholdstræner,« siger Morten Bruun. Nu rinder tiden ud for den tidligere træner. På banen og i livet. Den i dag 76-årige svensker er ramt af kræft i bugspytkirtlen og fortalte i januar til Sveriges Radio, at han i bedste fald har et år tilbage at leve i. I februar gik hans drøm om at træne Liverpool i opfyldelse. Den engelske klub udnævnte »Svennis« som træner for et hold af klublegender, der skal spille en velgørenhedskamp mod Ajax. Som Morten Bruun siger: »Til sidst var der ikke meget af det, Sven-Göran rørte ved, der blev til guld. Det var der engang. Men han er stadig en legende i skandinavisk og international fodbold. Nu får han en sidste kamp i det store rampelys.« Der, hvor »Svennis« det meste af livet har insisteret på at opholde sig. Uanset prisen.",
        "metadata": {
            "source": "https://www.berlingske.dk/kultur/han-fik-den-gyldne-generation-serveret-paa-et-soelvfad-nu-er-svennis-oppe",
            "image_url": "https://berlingske.bmcdn.dk/media/cache/resolve/image_x_large/image/176/1768057/24645042-han-blev-verdensbermt-som-fodboldtrner-nu-er-ha.jpg",
            "publication_time": "Søndag d. 25. februar 2024, kl. 21.03",
            "author": null,
            "related_links": [],
            "attachments": []
        }
    }
}