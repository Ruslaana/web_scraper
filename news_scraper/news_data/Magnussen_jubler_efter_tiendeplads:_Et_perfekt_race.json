{
    "version": "1.0",
    "document": {
        "id": 13583,
        "title": "Magnussen jubler efter tiendeplads: Et perfekt race",
        "content": "Singapore. Kevin Magnussen havde grund til at glæde sig efter sin tiendeplads i Singapores Formel 1-grandprix - og det gjorde danskeren da også. - Det var et perfekt race. Det føles lidt som om, vi skulle have vundet, når vi kørte så godt, siger Kevin Magnussen med et stort smil til TV3+. - Der var ikke så mange overhalinger. Det handlede mere om at køre fejlfrit og passe på dækkene, og det gjorde jeg rigtig godt, synes jeg. - Det er i hvert fald et af de bedste formel 1-løb, jeg har kørt. Han avancerede fra 15.-pladsen til 10-pladsen allerede på startlangsiden og cementerede derfra sin placering i den sjove ende af feltet. - Starten var vildt god. Mega \"good job\" til min ingeniør Dave, som laver starterne. Jeg kan ikke forestille mig, det kunne være meget bedre. - Derefter kom jeg rigtig godt rundt på første omgang. Derefter kørte vi bare et godt løb og var i stand til at køre en tostopper hjem. Så sindssygt godt arbejde af strategiteamet også, siger Kevin Magnussen til TV3+. Han har nu syv point i VM-stillingen, hvilket indbringer ham en 16.-plads. De første seks point hentede han i Rusland tilbage i maj. I Singapore sluttede danskeren som nummer 17 i kvalifikationen, men satte helt anderledes trumf på i selve løbet. - Det var ikke en tilfredsstillende tidtagning, men et rigtigt tilfredsstillende løb, siger Kevin Magnussen. /ritzau/",
        "metadata": {
            "source": "https://www.berlingske.dk/sport/magnussen-jubler-efter-tiendeplads-et-perfekt-race",
            "image_url": "https://berlingske.bmcdn.dk/media/cache/resolve/image_x_large/image/28/289015/14787660-613.jpg",
            "publication_time": "Søndag d. 18. september 2016, kl. 16.52",
            "author": null,
            "related_links": [],
            "attachments": []
        }
    }
}