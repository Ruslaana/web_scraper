{
    "version": "1.0",
    "document": {
        "id": 20327,
        "title": "Thomas Frank har haft svært ved at integrere matchvinder",
        "content": "Brøndby fastholder sin position i Superligaens bedste halvdel. Da træner Thomas Franks tropper søndag gæstede Viborg, vandt de 1-0 på det mål, som José Ariel Nuñez scorede syv minutter efter pausen. - Det var skønt endelig at få chancen fra start. Og selvfølgelig nyder jeg min succes, sagde den 25-årige angriber, der optrådte for første gang i Brøndbys startellever, siden han i vinterens transfervindue blev hentet i paraguayanske Libertad. - At José først nu får chancen skyldes, at han har været svær at integrere. Meget sværere end for eksempel Alexander Szymanowski, der straks efter sin ankomst gik i gang med at lære sproget, sagde Brøndbys sportschef Per Rud.  José Ariel Nuñez, der har spillet otte kampe på Paraguays A-landshold, gav ham ret. - Indrømmet. Det har været svært at komme til Danmark. Men det er ikke kun sproget, der har voldt problemer. Også kulturen og det kolde vejr har jeg haft det vanskeligt med, sagde José Ariel Nuñez. Efter kampen havde Thomas Frank det fint med, at han havde givet José Ariel Nuñez chancen fra start på bekostning af Quincy Antipas. - Selvfølgelig var det dejligt at se ham blive matchvinder, men det er ikke sikkert, at han havde været med fra start, hvis ikke vi havde haft så mange offensivspillere på skadeslisten. Men José er en god boldspiller. Han bliver spændende at følge fremover, sagde Frank.Sejren bringer for alvor Brøndby ind i Superligaens medaljekamp. - Men det er ikke noget vi fokuserer på. Vi konstaterer, at FC Midtjylland, AaB og FC København er stærkere end os. Målet for denne sæson er Europa League-kvalifikation, sagde Thomas Frank og slog fast, at han glæder sig til den kommende weekends kamp mod Esbjerg. - De er ’forårets hold<saxo:ch value=\"226 128 153\"/> i Superligaen. Så det bliver en svær, men ikke umulig opgave, sagde Thomas Frank. Brøndby-angriber Simon Makienok betegner opgøret mod Esbjerg som en ’seks-point-kamp<saxo:ch value=\"226 128 153\"/>. - Vi spiller ikke vores bedste kamp i denne sæson mod Viborg. Men sejren og de tre point giver selvtillid. Vores udgangspunkt før duellen mod Esbjerg er perfekt, sagde Simon Makienok.",
        "metadata": {
            "source": "https://www.berlingske.dk/sport/thomas-frank-har-haft-svaert-ved-at-integrere-matchvinder",
            "image_url": "https://berlingske.bmcdn.dk/media/cache/resolve/image_x_large/image/87/873801/7271104-nunez.jpeg",
            "publication_time": "Mandag d. 31. marts 2014, kl. 08.01",
            "author": null,
            "related_links": [],
            "attachments": []
        }
    }
}