{
    "version": "1.0",
    "document": {
        "id": 20803,
        "title": "Pernille Vermund efter kritik fra Nima Zamani: Det er sludder",
        "content": "Dette er et svar på en kommentar af Nima Zamani. Du kan læse hans indlægher. Hvis du gerne vil have Danmark trukket i en mere borgerlig retning, og du samtidig vil støtte et parti, der insisterer på at få løst udlændingepolitikken fra bunden, synes jeg, at du skal sætte dit kryds ud for en kandidat fra Nye Borgerlige i morgen. Der har aldrig hersket tvivl om, at Nye Borgerlige er stærke forkæmpere for folkestyret, retsstaten og den nationale selvbestemmelse, som blev os givet med Grundloven. At påstå andet, som Nima Zamani gør, er sludder. Ja, vi er kritiske over for islam. Som politisk ideologi er islam i konstant opposition til friheden, demokratiet og ligestillingen – netop de værdier, som vi kæmper for. Religionsfriheden er også en af de værdier, vi kæmper for i Nye Borgerlige. Alle må tro, hvad de vil. Det gælder også muslimer. Men muslimer må lige som alle andre i samfundet forstå, at deres religion skal underordnes lovene i demokratiet. Det har – blandt mange andre troende muslimer – imamen Mohammed Khani, der er opvokset i Avedøre, ikke forstået. Som han selv satte ord på i Dagbladet Information sidste år:»Sætter du Koranen over grundloven? Mit svar er simpelt: Ja, det gør jeg.« Og det synspunkt giverfire ud af ti muslimer i Danmarkham desværre ret i, som en undersøgelse fra Wilke lagde frem for nogle år siden. Det er stærkt bekymrende, at kun et snævert flertal af muslimer i Danmark bakker op om demokratiet som styreform. Det betyder, at der er meget stærke demokratiske argumenter for, at islam ikke skal gives indflydelse i samfundslivet. Islam er antidemokratisk. Og for at beskytte demokratiet, skal islam som religion og ideologi ingen indflydelse have. Men der er masser af demokratiske muslimer i Danmark – måske endda et flertal, som forstår at underordne deres religion demokratiet og folkestyret. Det er mennesker med muslimsk baggrund, der har valgt demokratiet til og sat deres religion om bagved. Den sondring er vigtig, og det ville klæde især en mand som Nima Zamani at påtage sig forpligtelsen til at debattere på det grundlag frem for at fremture med, at Nye Borgerlige er et islamofobisk parti, der er imod muslimer. For den debat, vi skal have mellem folk som Zamani, der ønsker at øge den muslimske indvandring, og os i Nye Borgerlige, der arbejder på at formindske den, bør basere sig på sådanne nøgterne iagttagelser frem for at kaste med skældsord. Ja, der bliver slået nogle skæverter i debatten på de sociale medier – også fra Nye Borgerliges medlemmer. Når nogen går over stregen og ikke erkender deres fejl, melder vi dem ud af partiet. Der er ingen tolerance over for vold eller trusler om vold i Nye Borgerlige. Der bliver gjort kort proces. Den konsekvens har vi vist gang på gang. Zamani trækker selv et par eksempler frem. Men selvfølgelig kan man blive klogere af sine fejl, og så tilgiver vi ofte de skæverter, der bliver slået. Sådan er vi også. Og det er vi faktisk stolte af. Så stem trygt på Nye Borgerlige i morgen. Pernille Vermund er formand for Nye Borgerlige. Du kan læse Nima Zamanis kritiske indlægher.",
        "metadata": {
            "source": "https://www.berlingske.dk/kommentarer/pernille-vermund-efter-kritik-fra-nima-zamani-det-er-sludder",
            "image_url": "https://berlingske.bmcdn.dk/media/cache/resolve/image_x_large/image/148/1486043/23925582-pernille.jpg",
            "publication_time": "Mandag d. 15. november 2021, kl. 19.00",
            "author": null,
            "related_links": [],
            "attachments": []
        }
    }
}