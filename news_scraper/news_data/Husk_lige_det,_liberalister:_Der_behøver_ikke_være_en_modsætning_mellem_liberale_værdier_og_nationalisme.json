{
    "version": "1.0",
    "document": {
        "id": 19510,
        "title": "Husk lige det, liberalister: Der behøver ikke være en modsætning mellem liberale værdier og nationalisme",
        "content": "Fire forskere fra Aarhus Universitet og Syddansk Universitet, Kasper Lippert-Rasmussen, Søren Flinch Midtgaard, Lasse Nielsen og Tore Vincents Olsen, har i fællesskab udgivet en moppedreng om politisk teori og filosofi. Den er sikkert især tænkt som lærebog, men den bør få en læserskare langt herudover. Dansk debat om politik foregår ofte på et abstraktionsniveau, som ikke er højere, end hvad man kan høre til enhver familiekomsammen. Det gælder også den, der kommer ud i medierne. Det ville være særdeles opløftende, hvis diskussionen som i andre lande blev mere principiel og baseret på en forståelse af de politiske begrebers nuancerede indhold. »Politisk teori og filosofi« ville kunne bidrage hertil, hvis politikere, kommentatorer, journalister og redaktører tog sig tid til at læse den.  Bogen er opbygget med en del 1 om de centrale positioner i politisk teori og filosofi. Den langt mere omfangsrige del 2 består i en behandling af centrale temaer om emnet. Det drejer sig om indholdet af begreberne lighed, frihed, diskrimination, feminisme, demokrati, nationalisme, medborgerskab, tolerance, global fordeling og immigration. Hver især lægges begreberne op på briksen, hvorefter de dissekeres ved hjælp af den toneangivende angelsaksiske litteratur på feltet. Af de indledende kapitler – som tillige er de stilistisk set mest uelegante og kommafejlbefængte – kan man få det indtryk, at hele bogprojektet er en eksegese i den store John Rawls’ bog »A Theory of Justice«, som så skal lægges ned over resten af bogen. Det er ikke tilfældet. Faktisk spiller Rawls kun en mindre rolle som reference i de fleste af temaerne i del 2, hvor bogens værdi især ligger. Er man ikke som student tvunget til at læse del 1, bør man nok gå direkte til del 2. Her får vi blandt andet en meget klar og velskrevet analyse af de teoretiske opfattelser af begrebet lighed. Der argumenteres solidt for, at den udbredte opfattelse af, at lighed består i, at det i sig selv er uretfærdigt, hvis nogen er stillet dårligere end andre, er uholdbar på grund af nivelleringsindvendingen. Den består i, at ovennævnte opfattelse ville indebære, at en nivellering ned til den laveste fællesnævner er en forbedring, fordi ingen så er stillet dårligere end andre. Overvej lige den argumentation, kære venstrefløj! I kapitlet om frihed får vi klargjort, hvorfor både tilhængere og modstandere af burkaforbuddet kan henvise til frihedsbegrebet, fordi de lægger noget forskelligt heri, hvilket også genspejles i den teoretiske litteratur, hvor frihed både kan dække over at være frifranoget og fritilnoget. I den daglige debat behandles demokrati som noget, lande enten har eller ikke har. Den forsimplede opfattelse er der imidlertid ikke forskningsmæssig dækning for. Demokrati er et spørgsmål om grader, og demokratiet kommer i det hele taget i mange forskellige aftapninger. Foto: Djøf Forlag. Visse liberale politikere er ofte skeptiske over for begrebet nationalisme. Det beror imidlertid på en overfladisk viden om emnet. For ifølge en dominerende retning inden for forskningen i form af den liberale nationalisme behøver der ikke »være denne modsætning mellem liberale værdier og nationalisme«. Tværtimod hævder den liberale nationalisme, at en fælles kultur og identitet: A) Har en vigtig intrinsisk (dvs. indre,red.) værdi i forhold til menneskets selvforståelse. B) Ikke bare er forenelig med, men også er nødvendig og befordrende for at sikre liberale værdier som personlig autonomi og (omfordelende) retfærdighed. Det kunne visse nationalisme-forskrækkede danske liberalister have godt af at læse mere om. Man kunne godt have ønsket, at forfatterne til bogen som universitetsforskere havde inddraget den ikke-engelsksprogede litteratur om emnerne. Indvendingen ændrer ikke på, at det er en gebommerlig god bog, forfatterne har begået.  Politisk teori og filosofi Forfattere:Kasper Lippert-Rasmussen, Søren Flinch Midtgaard, Lasse Nielsen og Tore Vincents Olsen.Sider:439.Vejledende pris:440 kroner.Forlag:Djøf Forlag.",
        "metadata": {
            "source": "https://www.berlingske.dk/boeger/husk-lige-det-liberalister-der-behoever-ikke-vaere-en-modsaetning-mellem",
            "image_url": "https://berlingske.bmcdn.dk/media/cache/resolve/image_x_large/image/125/1250262/23321299-wwwbdk.jpg",
            "publication_time": "Mandag d. 03. februar 2020, kl. 20.00",
            "author": null,
            "related_links": [],
            "attachments": []
        }
    }
}