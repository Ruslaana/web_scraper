{
    "version": "1.0",
    "document": {
        "id": 5217,
        "title": "Rapperen Kesi er blandt hovednavnene på Roskilde Festival",
        "content": "Den danske rapper Kesi spiller på Orange Scene, som er hovedscenen, på næste års Roskilde Festival. Det fremgår på en liste, hvor Roskilde Festival annoncerer de 16 første navne til næste års musikprogram. »Han har utroligt mange hits under bæltet, og han har også virkelig oppet sit liveshow inden for de seneste år. Så vi mener, at han er helt klar til at indtage Orance Scene, og det skal nok blive en kæmpe fest for deltagerne derude,« siger programchef Anders Wahrén. Ud over danske Kesi tæller listen også internationale navne som nigerianske Burna Boy og franske Christine and the Queens. »Jeg synes, at det, at vi sigter mod en mangfoldig fremtid, afspejler sig rigtig godt i for eksempel, at et af de helt store navne, som vi har annonceret nu, er Burna Boy, der er et af de helt store hitnavne inden for afrobeats.« »Det er klart, at det her er måske lidt under ti procent af vores samlede musikprogram. Der kommer meget mere til, og der vil også være flere store navne, når vi kommer længere hen i sæsonen,« siger Anders Wahrén. Billetterne til næste års festival blev sat til salg mandag morgen. Prisen for en partoutbillet til næste års festival ligger på 2400 kroner plus gebyr, mens en endagsbillet ligger på 1200 kroner plus gebyr. Det er en lille stigning i forhold til tidligere år. »Nu hæver vi prisen en anelse. Vi følger ikke rigtig inflationen, da vi har valgt at holde den nede i niveau, så vi tilgodeser vores unge deltagere, der måske især er nogle af dem, der er hårdest ramt på pengepungen,« siger Anders Wahrén. Programchefen synes, at det er en fair billetpris. Han oplyser, at billetsalget er kommet rigtig godt fra start mandag morgen, inden musikprogrammet var blevet offentliggjort. Roskilde Festival 2023 finder sted fra 24. juni til 1. juli næste år. /ritzau/ ",
        "metadata": {
            "source": "https://www.berlingske.dk/musik/rapperen-kesi-er-blandt-hovednavnene-paa-roskilde-festival",
            "image_url": "https://berlingske.bmcdn.dk/media/cache/resolve/image_x_large/image/161/1610104/24248387-haim-p-orange-scene-under-ros.jpeg",
            "publication_time": "Mandag d. 31. oktober 2022, kl. 11.52",
            "author": null,
            "related_links": [],
            "attachments": []
        }
    }
}