{
    "version": "1.0",
    "document": {
        "id": 360,
        "title": "Putins brutale angreb har brudt krigens rytme. Nu kan det ramme ham selv",
        "content": "De syge børn sidder på række på fortovet i deres mundbind med slanger hængende fra dropstativet. De er de heldige. Det er ikke deres afdeling, der er blevet ramt af et missil. De er ikke sårede. Men som de sidder der med deres blege skaldede hoveder, har de tvunget verden til igen at kigge efter og lægge mærke til, hvad der egentlig foregår i Ukraine. Det er så nemt at vænne sig til meldingerne om endnu et russisk missilangreb med et større eller mindre antal dræbte og sårede. Hvor mange gange har vi ikke set billeder af udbombede boligblokke, lejligheder, der er blevet revet midt over, og snavsede redningsarbejdere, der leder efter overlevende i murbrokkerne. Men her sad nogle af de mest skrøbelige børn i verden. Nogle, som alle normalt kan blive enige om, at vi må passe på. Og nu var de blevet revet ud på gaden, udsat for alt det, vi prøver at skærme dem mod.  National children’s hospital now - kids with cancer and complicated diseases after attack on the hospitalpic.twitter.com/7NLT5t1Dgb Mandagens missilangreb mod Ukraines største børnehospital, Ohmatdyt, har brudt krigens vante rytme. Det har lagt større pres på NATO og Vesten for ny våbenhjælp, end nogen brandtale fra præsident Volodymyr Zelenskyj kunne have gjort. Fra flere sider lyder kravet allerede om atøge støtten markant– og måske endda flytte på endnu en af Vestens røde linjer. Mandagens missilangreb var et af de værste, siden krigens start. Ud over Kyiv blev også byerne Kryvyj Rih og Dnipro ramt. Mindst 38 er blevet dræbt, heraf tre børn. Flere end 170 er såret. Kort efter børnehospitalet blev også et barselshospital i Kyiv ramt. Ifølge det ukrainske luftvåben begyndte angrebet omkring klokken 10 mandag formiddag, hvor Rusland skød i alt 38 missiler mod de ukrainske byer, hvoraf de30 blev skudt ned. Rusland har været usædvanlig offensiv i sin egen kommunikation omkring missilangrebet. Normalt lyder meldingen fra Ruslands forsvarsministerium blot, at »alle mål blev nedkæmpet« uden nærmere angivelse. Men denne gang har både forsvarsministeriet og udenrigsministeriet sat navn på nogle af de angivelig mål. I Kyiv skulle de være gået efterArtjom- og Antonov-fabrikkerne og Luch Design Bureau, siger talsperson Marija Zakharova i en kommentar. Samtidig hævder Rusland, at det er et vildfarent ukrainsk luftforsvarsmissil, der har ramt børnehospitalet. »Det ukrainske præsidentkontor begynder straks at beskylde Rusland for bevidst at dræbe børn. Men ingen taler om, at den berørte klinik ligger ved siden af Artjom-fabrikken, eller at der i gåafstand derfra ligger bygninger tilhørende forsvarsministeriet og varelagre for Ukraines væbnede styrker,« siger Marija Zakharova. Videoer fra angrebetviser dog meget tydeligt, at der er tale om et russisk Kh-101 krydsermissil. »Det er 100 procent et Kh-101,« skriver den danske Open Source-analytiker Oliver Alexander på X.  One of the worst Russian politicians once again proving that it is physically impossible for them to tell the truth and not be a massive piece of shit.The original footage clearly shows it is a Kh-101 cruise missile.https://t.co/uOSCmdlkGTpic.twitter.com/HMVoF0Xhoj Samtidig har de ukrainske redningsarbejdere fundet rester af et Kh-101 på angrebsstedet. Selv flere af de store russiske militærblogger tilstår åbent, at det er et russisk missil, der har ramt børnehospitalet. De hæfter sig i stedet ved,hvor dygtige de russiske styrker ertil at omgå Ukraines luftforsvar i Kyiv. »Det er et faktum, at byen er tæt dækket af moderne amerikanske og europæiske luftforsvarssystemer, men den var forsvarsløs mod dette angreb, og det viser, hvor effektive tiltag de russiske væbnede styrker har taget,« skriver militærbloggeren Rybar til sine 1,2 millioner følgere på Telegram. Tilsyneladende havde Rusland denne gang udstyret sine ballistiske missiler og krydsermissiler medradarer og varmefælder, der gør dem sværere at opdage og skyde ned, skriver Jurij Ihnat, der er tidligere talsmand for Ukraines luftvåben, på Facebook. Nogle af krydsermissilerne fløj i en højde af 50 meter, da de blev skudt ned. Frivillige og redningsarbejdere leder efter overlevende i murbrokkerne fra Ohmatdyt-hospitalet.Fold sammenLæs mereFoto: Roman Pilipey/AFP/Ritzau Scanpix. Nogle undrer sig over, hvordan Putin på samme tid kan opfordre til fredsforhandlinger og bombe hospitaler. Men som Foreign Policy tidligere har påpeget i en analyse, var detpræcis samme taktik, Rusland benyttede sig af i Syrien. Og før det i krigene i Tjetjenien. I Ukraine erflere end 1.700 lægefaciliteter nu blevet ramtsiden krigens start, oplyser hjælpeorganisationen International Rescue Committee. »Putins terrorkampagne har til hensigt at nedslide modstandsviljen hos Ukraines præsident, Volodymyr Zelenskyj. Den er beregnet til at dehumanisere. Putin tror, han kan knække Ukraines mod, selv mens han brækker ukrainernes knogler,« skriver menneskerettighedsefterforskeren Janine di Giovanni i Foreign Policy. USAs præsident, Joe Biden, har efter angrebet annonceret »nye tiltag« for at styrke Ukraines luftforsvar. Flere kræver,at han giver Ukraine grønt lys til at bruge ATACMS-missilermod russisk territorium. Det ville gøre Ukraine i stand til at skyde op til 300 kilometer ind over grænsen ogramme en lang række af de flybaser, som Rusland bruger i krigen. Det ville dog ikke hjælpe mod alle missilangreb. Det missil, der ramte børnehospitalet, menes at være blevetkastet af et strategisk Tu-95-bombefly, der har base ved Murmansk nær den finske grænse. En kvinde trøster et barn fra børnehospitalet Ohmatdyt i Kyiv mandag. En hel hospitalsgang med især nyresyge børn blev svært ødelagt i missilangrebet.Fold sammenLæs mereFoto: Gleb Garanich/Reuters/Ritzau Scanpix. Samtidig lyder kravet fra flere NATO-lande om mere og bedre luftforsvar til Ukraine. Ukraine menes i øjeblikket athave fem Patriot-systemer. Efter det store NATO-topmøde, der i disse dage finder sted i Washington, ventes yderligere fire at være på vej fra USA, Tyskland, Rumænien og Holland. Dertil harPolen netop lovet at skyde russiske missiler og droner ned over Ukraine, hvis de kan ramme dem fra den polske grænse. Polens premierminister, Donald Tusk, betinger sig dog, at aftalen først bliver godkendt af NATO. Efter mandagens angreb er der næppe mange, der har lyst til at stille sig i vejen. Emil Rottbøll er Berlingskes Rusland-korrespondent",
        "metadata": {
            "source": "https://www.berlingske.dk/internationalt/putins-brutale-angreb-har-brudt-krigens-rytme-nu-kan-det-ramme-ham",
            "image_url": null,
            "publication_time": "Tirsdag d. 09. juli 2024, kl. 19.27",
            "author": "Emil Rottbøll",
            "related_links": [],
            "attachments": []
        }
    }
}