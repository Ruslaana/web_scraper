{
    "version": "1.0",
    "document": {
        "id": 9821,
        "title": "Kendt TV-kok oplever tocifret million-mareridt",
        "content": "De fleste danskere kender den britiske kok Gordon Ramsay fra TV-programmet med kokkens eget navn efterfulgt af et »køkkenmareridt«, hvor han skælder knap så succesfulde restauratører hæder og ære fra for deres fejltagelser. Nu er tiden muligvis kommet til, at Gordon Ramsay skal smage en forret af sin egen medicin. Flerebritiske medierskriver således om, at britens restaurantimperium i det seneste regnskabsår, der blev afsluttet i august 2017, måtte notere et heftigt underskud. Resultatet før skat i selskabet Kavalake, der indeholder Ramsays restauranter såsom Petrus, Savoy Grill og Bread Street Kitchen, viser således et markant minus på 32,4 mio. kroner for året. Dermed følger Gordon Ramsay i fodsporene på den anden markante skikkelse i den britiske TV-kokkeverden. Jamie Oliver måtte nemlig også i 2017 æde et markant tab i Jamie Oliver Restaurant Group, der præsterede et underskud på 83 mio. kroner, og senest skulle lukke enlang række restauranter. Gordon Ramsey har også set sig nødsaget til at indskrænke sig. Dog i noget mindre omfang end Jamie Oliver, idet der blot er tale om en enkelt restaurant. Det er til gengæld en af juvelerne i samlingen - nemlig spisestedet Maze i Londons Mayfair-kvarter. Dermed ser der ud til at blive én mindre i London-samlingen, hvor Kavalake har ejerskaber i hele 14. Til gengæld planlægger man at åbne fem nye restauranter uden for Storbritannien. Én i Kina og fire i Nordamerika. Selv om hjemlandet stadig bidrager med så langt den største del af pengene, så er det i udlandet, at væksten findes. Mens den britiske del af forretningen faldt fra 412 mio. kroner til 391 mio. kroner, så steg omsætningen fra de 18 udenlandske restauranter med 52 procent til 46 mio. kroner. Samlet set betyder det, at omsætninger ryger ned med en procent til 437 mio. kroner. Udlandet byder dog ikke kun på positive historier for Gordon Ramsay. En strid med en tidligere forretningspartner i Los Angeles-restauranten The Fat Cow, som lukkede i 2014, trækker nu økonomiske veksler. Advokatregningerne for at forsøge at håndtere striden trækker således 15 mio. kroner ud af selskabet. Det er i øvrigt ikke den mest opsigtsvækkende af stridigheder i selskabet. Tidligere blev Gordon Ramsays restauranter drevet af kokkens svigerfar, Chris Hutcheson, men i 2010 røg han ud efter en række uenigheder. Efterfølgende valgte svigerfaderen så athacke Ramsays computersystemer. Det blev dog opdaget, og sidste år fik Chris Hutcheson så en seks måneders fængselsdom for sine forseelser. Trods sit velkendte lettere hidsige temperament er det ikke sikkert, at Gordon Ramsay ryger op i det røde felt over de røde regnskabstal. Han burde i hvert fald være vant til det, eftersom Kavalake med dets 820 medarbejdere blot en enkelt gang i de seneste fem regnskabsår har formået at fremvise sorte tal på bundlinjen. Det var forrige år, hvor overskuddet lød på 870.000 kroner. Gælden i selskabet er nu nået op på omkring 280 mio. kroner. På det punkt bliver han dog overgået af kollegaen Jamie Oliver, hvis restaurantimperium nemlig er nået op på en gæld på omkring 600 mio. kroner. Måske de to kokke skulle overveje at sætte hinanden stævne i en gensidig forretningsmæssig opsang.",
        "metadata": {
            "source": "https://www.berlingske.dk/virksomheder/kendt-tv-kok-oplever-tocifret-million-mareridt",
            "image_url": "https://berlingske.bmcdn.dk/media/cache/resolve/image_x_large/image/10/103080/20966711-ramsay.jpg",
            "publication_time": "Torsdag d. 17. maj 2018, kl. 10.08",
            "author": "Stefan Singh Kailay",
            "related_links": [],
            "attachments": []
        }
    }
}