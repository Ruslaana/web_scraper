{
    "version": "1.0",
    "document": {
        "id": 16130,
        "title": "Virksomheder: Danida presser de små ud",
        "content": "For at sikre større gennemskuelighed og mere holdbare projekter samlede Danida i 2011 sine programmer til støtte af danske virksomheders projekter i udviklingslande under de to Danida Business-instrumenter »Finance« og »Partnerships«. Med nyordningen blev støttesatserne barberet, og samtidigt blev kravene til de deltagende virksomheder strammet, i forhold til størrelse og kapitalgrundlag. Men det har skabt bekymring i de små og mellemstore virksomheders organisation Håndværksrådet. - Som vi ser det, er Danida Business Partnerships-programmet målrettet store virksomheder, siger chefkonsulent Henriette Freris og fortsætter: - Det handler selvfølgelig om hvilke succeskriterier, man stiller op, men vi finder det stærkt bekymrende, for vi mener, at der også i Afrika er brug for en SMV-base, og det risikerer vi at gå glip af. Med stramningen skal parterne selv lægge ud for alle udgifter, som så efterfølgende refunderes med maksimalt 75 pct. i forberedelsesfasen og 50 pct. implementeringsfasen. Tidligere har støtten været oppe på 90 procent, og ifølge Henriette Freris er flere projekter faldet fra efter ændringen.  De nye programmer kom til under den tidligere regering, men er ifølge udviklingsminister Christian Friis Bach (R) helt i tråd med hans tanker om danske virksomheders rolle i udviklingsbistanden. - Programmerne bliver ikke justeret på den korte bane. Det er en balancegang, men der har været for mange projekter, som er løbet ud i sandet, og derfor har vi sagt 50/50. Vi skal have virksomheder, som engagerer sig. De skal have hånden på kogepladen, sagde ministeren ved et informationsmøde om Danida-programmerne i sidste uge. Her deltog blandt andre en række bekymrede minivirksomheder, som fremover vil have svært ved at opnå støtte, og for at komme dem til hjælp, mener Håndværksrådet, at der bør oprettes en særlig bevilling øremærket de små og mellemstore virksomheder under programmerne. »Med de tidligere programmer har små virksomheder kunnet gøre en enorm forskel, men nu skal man selv investere en hel masse i højrisikolande, og det kan man ikke forvente af små virksomheder. De vil rationelt starte på nærmarkederne, men ser man på det i et større perspektiv, giver det god mening også at få nogle SMVer ud på de markeder, der er længere væk,« siger Henriette Freris. Udviklingsministeren lover at holde øje med situationen. Men heller ikke mere. »Betyder det, at vi får de små virksomheder helt ud, så må vi jo se på det, men det bliver ikke lige med det første,« siger Christian Friis Bach.",
        "metadata": {
            "source": "https://www.berlingske.dk/virksomheder/virksomheder-danida-presser-de-smaa-ud",
            "image_url": "https://berlingske.bmcdn.dk/media/cache/resolve/image_x_large/image/71/711793/4838301-danida_business.jpg",
            "publication_time": "Tirsdag d. 24. januar 2012, kl. 09.05",
            "author": "Martin Poul Pedersen",
            "related_links": [],
            "attachments": []
        }
    }
}