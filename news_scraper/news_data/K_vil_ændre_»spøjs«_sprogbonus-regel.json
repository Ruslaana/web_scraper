{
    "version": "1.0",
    "document": {
        "id": 14265,
        "title": "K vil ændre »spøjs« sprogbonus-regel",
        "content": "Nyankomne flygtninge skal lære dansk, men de skal ikke selv betale for store dele af deres kurser. Det mener Naser Khader (K), integrationsordfører for de Konservative, efter det er kommet frem, at flygtninge formentlig må punge ud med flere tusinde kroner for at kunne bestå den krævende sprogtest på niveau to. Og den test skal bestås hvis flygtninge, ifølge lovforslaget som ventes at træde i kraft 1. september, kan få 1.500 kroner oveni i deres integrationsydelse, »Vi er en del af den aftale, vi bakker helt op om stramningerne, men når sprogfolk gør os opmærksomme på, at her er et problem, så skal vi da se på det. Det har jeg tænkt mig at spørge ministeren om for at høre, om det kan være meningen. Det synes jeg ikke, at det kan,« siger Naser Khader. Stemmerne til den nye lov om integrationsydelsen og dermed sprogbonussen er et anliggende alene for de fire partier i blå blok - og her kan være et stridspunkt, som skal ordnes, før loven går i orden. Tidligere søndag har Dansk Folkepartis integrationsordfører, Martin Henriksen (DF) udtalt, at de helt er i mod, at der overhovedet er en sprogbonus. Men Naser Khader mener ikke, at det kan være rigtigt, at flygtninge selv skal betale for en undervisning, som politikerne kræver af dem, at de tager. »Jeg synes, det virker spøjst, at man kræver det af nyankomne flygtninge. For vi kræver det jo af dem, dels for at de kan få sprogbonussen, og dels for at de senere kan få statsborgerskab. Det vil jeg undersøge, det er jo ikke meningen, at folk skal betale tusindvis af kroner for at bestå den test, vi forventer af dem,« siger integrationsordføreren fra de Konservative. Ifølge Naser Khader er det danske sprog nøglen til et bedre liv for de flygtninge, der kommer til Danmark fra krigshærgede lande som Syrien. »Jeg vil opfordre alle til at lære sproget uanset hvad. Det er nøglen til at komme videre. Men den hindring bør ikke være der. Det bør ikke være sådan, at man skal betale tusindvis af kroner for at komme op til en test, som så vil udløse en bonus,« siger han. I forvejen er de Konservative med til at vedtage den nye integrationsydelse, som for mange flygtninges vedkommende gør, at de kun vil få omkring halvdelen udbetalt af den kontanthjælp, de er berettiget til nu. Med sprogbonussen kan de så føje yderligere 1.500 kroner til. Men dels skal de selv betale for testen, som koster 1.200 kroner, og dels kommer de selv til at punge ud for flere lektioner, påpeger formand Poul Neergaard fra Danske Sprogcentre.",
        "metadata": {
            "source": "https://www.berlingske.dk/politik/k-vil-aendre-spoejs-sprogbonus-regel",
            "image_url": "https://berlingske.bmcdn.dk/media/cache/resolve/image_x_large/image/30/309670/10241965-asdg.jpg",
            "publication_time": "Søndag d. 16. august 2015, kl. 12.41",
            "author": null,
            "related_links": [],
            "attachments": []
        }
    }
}