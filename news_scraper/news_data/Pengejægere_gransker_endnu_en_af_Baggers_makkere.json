{
    "version": "1.0",
    "document": {
        "id": 15960,
        "title": "Pengejægere gransker endnu en af Baggers makkere",
        "content": "Står Stein Baggers svenske ven Royne Carlsson bag firmaet Dansk-Selfstorage.dk, hvor Bagger har været i praktik, eller gør han ikke? Kammeradvokaten er i tvivl. En indviklet selskabskonstruktion gør det svært at bedømme, om firmaet i virkeligheden er finansieret med nogle af de stadig godt 800 forsvundne millioner kroner fra IT Factory-sagen. Det skriver Børsen. Royne Carlsson og Stein Bagger har overgivet en række dokumenter, der skal bevise, at pengene kommer fra Royne Carlssons salg af helsekostfirmaet Scandinavian Pro Products i 2004, der angiveligt indbragte ham 75 millioner kroner. Selskabskonstruktionen i Dansk-Selfstorage går blandt andet gennem konti i Luxembourg og ejerselskaber på Malta. Det gør det svært for Bagmandspolitiet og Kammeradvokaten at udrede trådene. Desuden vækker det undren, at ordlyden i flere af dokumenterne er den samme. \"Det er for nærværende umuligt for os at vurdere autenciteten af materialet (...) Materialet giver ikke endeligt svar på vores spørgsmål omkring det reelle ejerskab, så vi forsøger at tilrettelægge en proces, der kan bringe os nærmere et svar på det,\" siger kurator i IT Factory-boet Boris Frederiksen fra Kammeradvokaten til Børsen. Materialet er videregivet til Statsadvokaten for Særlig Økonomisk Kriminalitet - kendt som Bagmandspolitiet. Her ønsker man dog ikke at kommentere oplysningerne, men juraprofessor Lars Bo Langsted fra Aalborg Universitet mener, det giver god mening at se nærmere på Royne Carlsson. \"Det virker fornuftigt, at man gransker setuppet. På den ene side skal man ikke fare løs på alt, hvad der bevæger sig. Men på den anden side er det med til at skærpe Bagmandspolitiets interesse, at svenskeren er en del af den personkreds, Bagger også tidligere bevægede sig i,\" siger han til Børsen.",
        "metadata": {
            "source": "https://www.berlingske.dk/oekonomi/pengejaegere-gransker-endnu-en-af-baggers-makkere",
            "image_url": "https://berlingske.bmcdn.dk/media/cache/resolve/image_x_large/image/33/333430/6047840-til-bt.jpg",
            "publication_time": "Onsdag d. 23. januar 2013, kl. 08.20",
            "author": "Morten Bang Jørgensen",
            "related_links": [],
            "attachments": []
        }
    }
}