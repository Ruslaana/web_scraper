{
    "version": "1.0",
    "document": {
        "id": 16320,
        "title": "Smart dansk el eksporteres til Australien",
        "content": "Et dansk softwaresystem til energibesparelse vil allerede næste år give en tocifret millionomsætning, efter at det nu tages i brug i Australien og New Zealand. Det er Viborg-virksomheden GridManager, der sammen med IT-giganten IBM har udviklet softwaren, som bruges til at styre energiforbruget på en smart måde, så man bl.a. bruger strømmen, når den er billigst, når kølesystemer, varmtvandsbeholdere, gaffeltrucks og andre energislugere skal lades op. Det har vakt interesse i Australien, hvor GridManager nu indgår i et joint venture-samarbejde med Vento Australia.  K-martkædens 172 butikker er allerede på kundelisten, og forude venter den privatejede ældresektor, hvor den danske software skal bruges i udstyr til plejehjem og ældrecentre. »Salget alene i Australien og New Zealand forventes allerede næste år at overgå det danske salg, og der er ingen tvivl om, at samarbejdet med IBM også sætter eksporten yderligere i vejret,« siger administrerende direktør i GridManager, Mogens Birkelund. Viborg-virksomheden har i øjeblikket 15 ansatte men forventer at skulle hyre flere i løbet af 2011.",
        "metadata": {
            "source": "https://www.berlingske.dk/virksomheder/smart-dansk-el-eksporteres-til-australien",
            "image_url": "https://berlingske.bmcdn.dk/media/cache/resolve/image_x_large/image/36/361733/3404240-pix-gridmanager.jpg",
            "publication_time": "Onsdag d. 15. december 2010, kl. 10.03",
            "author": "Thomas Breinstrup",
            "related_links": [],
            "attachments": []
        }
    }
}