{
    "version": "1.0",
    "document": {
        "id": 6032,
        "title": "S-ordfører: »Stealthing« skal ikke være lovligt, bare fordi det er svært at bevise",
        "content": "De seneste dage er et – måske for mange – nyt ord blevet centrum for en del debat, nemlig »stealthing«. Selvom mange måske ikke har hørt ordet før, tror jeg, at mange – kvinder især – har stiftet bekendtskab med det. Uden at vide at det havde en betegnelse. Og at det ikke er i orden. Stealthing beskriver den handling, når en part under et samleje fjerner kondomet, uden den anden part ved det eller har givet sit samtykke. Det er klamt, det kan have voldsomme konsekvenser for helbredet, og den handling mener regeringen skal væreulovlig. For stealthing er et overgreb. Det er sabotage af et samtykke. Og det skal straffes, ligesom vi straffer andre seksuelle overgreb. Kondomer er et af de få præventionsmidler, som både beskytter parterne mod uønsket graviditet og seksuelt overførte sygdomme. Når eksempelvis en mand under sex fjerner kondomet uden kvindens vidende, udsætter han hende ikke blot for en stor risiko for at blive uønsket gravid. Han udsætter hende også for risiko for at blive smittet med seksuelt overførte sygdomme som hiv og klamydia. Hiv ødelægger immunsystemet og kan udvikle sig til aids. Og klamydia kan ubehandlet lukke kvindens æggeledere og i værste fald medføre sterilitet og barnløshed. Derfor er det en voldsom handling og et overgreb bevidst at fjerne kondomet eller ødelægge det uden samtykke. Når en mand under sex fjerner kondomet uden kvindens vidende, udsætter han hende både for en stor risiko for uønsket graviditet og at blive smittet med seksuelt overførte sygdomme, påpeger Gunvor Wibroe.Fold sammenLæs mereFoto: Ida Guldbæk Arentsen/Ritzau Scanpix. Dengang vi lavede samtykkelovgivningen, kørte debatten blandt andet på, at det er svært at løfte bevisbyrden.Den debatkører også nu. Og ja, det er svært at bevise, om en part bevidst ødelagde kondomet eller tog det af – eller om det ved et uheld røg af under akten. Det anerkender jeg – men skal et overgreb være lovligt, fordi det er svært at bevise? Nej, mener jeg. Vi har som samfund også besluttet, at voldtægt er ulovligt – selvom det kan være svært at bevise. Da debatten om samtykkelovgivningen kørte, lød det fra blandt andet juraeksperter, at de vurderede, at der ikke ville faldeflere domme i voldtægtssagermed den nye lovgivning. Men 1,5 år efter samtykkeloven var trådt i kraft, var antallet af domme for voldtægt steget markant. Det samme varantallet af anmeldelser og sigtelseri voldtægtssager. Tre år inden loven lå antallet af voldtægtsdomme årligt mellem 178 og 255. Loven trådte i kraft i 2021. Og allerede i første halvår af 2022 var der afsagt309 voldtægtsdomme. Det er tankevækkende. Flere kvinder er stået frem i medierne og har fortalt, hvordan de har oplevet stealthing. Nogle af dem har endda oplevet det flere gange.En af kvinderne fortæller, at hun efterfølgende forsøgte at sige til sig selv, at »så var det ikke værre«, selvom hun kunne mærke, at hendes grænser var blevet overtrådt. Ved at gøre stealthing ulovligt anerkender vi, at ofrene for stealthing – og det kan være både kvinder og mænd – er blevet udsat for et overgreb. Noget, vi som samfund hverken vil eller skal finde os i. For det er afgørende både for den enkelte og samfundet som helhed, at kvinder og mænd har ret til at bestemme over deres egen krop. Gunvor Wibroe er ligestillingsordfører for Socialdemokratiet ",
        "metadata": {
            "source": "https://www.berlingske.dk/synspunkter/s-ordfoerer-stealthing-skal-ikke-vaere-lovligt-bare-fordi-det-er",
            "image_url": "https://berlingske.bmcdn.dk/media/cache/resolve/image_x_large/image/188/1888914/24889044-modelfoto-for-stress-angst-og-depression-fotograf.jpg",
            "publication_time": "Onsdag d. 12. februar 2025, kl. 13.29",
            "author": null,
            "related_links": [],
            "attachments": []
        }
    }
}