{
    "version": "1.0",
    "document": {
        "id": 17064,
        "title": "Albasini sejrede igen i Romandiet Rundt og har taget førertrøjen",
        "content": "For anden dag i træk blev det Michael Albasini fra australske Orica-Greenedge, som tog sejren i Romandiet Rundt og dermed kom i løbets førertrøje. Den 33-årige schweizer, som ellers før løbets første etape onsdag ikke havde vundet i godt et år, var hurtigste mand i dagens spurt mod mål foran Tony Hurel (Team Europcar) og Giacomo Nizzolo (Trek Factory Racing).  Anden etape af Romandiet Rundt var på forhånd udset til at være den nemmeste af dem alle, men var trods en flad afslutning stadig god for to kategori 3-stigninger midtvejs på ruten og så en kort stigning uden for kategori, inden de sidste 31 km mod mål i Montreux stort set blev ren nedkørsel. Derfor lagde den 167 km lange rute op til, at feltets sprintere kunne dyste om sejren, og det var også lige præcis, hvad der skete, da særligt Team Tinkoff- Saxo med godt 10 km tilbage tog føringen i feltet i jagten på at indhente dagens udbrydere Jack Bobridge (Belkin) og Johan Tschopp (IAM).   De to var stukket af med 47 km til mål og var egentlig akkompagneret danske Christopher Juul-Jensen, men den 24 årige Team Tinkoff-Saxo-rytter måtte give fortabt over for Jack Borbridges fart. Langt henne i etapen lignede det endda, at de to havde fart nok på til at kunne snyde alt og alle, men med to km til mål indhentede det buldrende felt dem. Løbets forsvarende førertrøje Michael Kwiatkowski (Omega Pharma-Quick Step) åbnede spurten, men han kunne ikke stoppe Orica-Greenedge og Michael Albasini i igen at tage en sejr og også førertrøjen.",
        "metadata": {
            "source": "https://www.berlingske.dk/sport/albasini-sejrede-igen-i-romandiet-rundt-og-har-taget-foerertroejen",
            "image_url": "https://berlingske.bmcdn.dk/media/cache/resolve/image_x_large/image/86/861720/7341909-cycling-sui-romandiehjxfghjfsd.jpeg",
            "publication_time": "Torsdag d. 01. maj 2014, kl. 18.00",
            "author": null,
            "related_links": [],
            "attachments": []
        }
    }
}