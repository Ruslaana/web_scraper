{
    "version": "1.0",
    "document": {
        "id": 16228,
        "title": "Danske yacht-værfter bløder",
        "content": "Danmark havde en gang en perlerække af bådebyggere, der byggede sejlbåde og motorbåde i verdensklasse. I dag er der kun en håndfuld yacht-værfter tilbage, og for flere af dem er det forfærdelige tider med blodrøde tal på bundlinjen. Danmarks absolut største bådebyggeri X-Yacht i Haderslev, der bygger store 35 til 45 fods sejlbåde i luksusklassen, har her i dagene efter jul indleveret sit regnskab for 2010/11. I Holdingselskabet er der et underskud på hele 14 millioner kroner. Det er tredje år i træk, at Haderslev-firmaet, der beskæftiger 140 mand, kommer ud med et negativt resultat. Der har ikke været overskud siden 2008. Det har ikke været muligt at få en kommentar fra X-Yachts ledelse, der er på juleferie. Men ifølge den korte årsberetning skyldes det miserable 2010/11-resultat især store tab på det franske eksportmarked og produktionsproblemer. Et andet kendt bådværft, Danish Yachts i Skagen, der bygger store motor-yachter til trecifrede millionbeløb, har det også svært. Selskabet er kommet ud af sit seneste regnskabsår med et underskud på 25 millioner kroner. Værftet ejes af den velkonsoliderede Skagen Trust – en fond i London, der blevet stiftet af boet efter den nu afdøde stenrige storaktionær i G4S, Jørgen Philip Sørensen. Her ventes der dog bedre resultater i år, fordi ordremanglen er forbi. Der er bl.a. opnået to ordrer på store superyachter, der har særligt gode cruise-egenskaber og egner sig godt til farvandene i Mellemøsten. Blandt de øvrige 12 bådværfter, der er tilbage herhjemme, er det kun Quorning Boats i Fredericia, der markerer sig med flotte sorte tal på bundlinjen. Virksomheden producer trimaran-sejlbåde. Også Luffe Yachts, der fremstiller slanke yachter med gode kapsejler-egenskaber, kører med overskud. En anden kendt sejlbådsproducent, Faurby Yacht i Skærbæk ved Kolding, har ikke offentligt tilgængelige regnskaber.",
        "metadata": {
            "source": "https://www.berlingske.dk/virksomheder/danske-yacht-vaerfter-bloeder",
            "image_url": "https://berlingske.bmcdn.dk/media/cache/resolve/image_x_large/image/35/354407/4749504-xyacht_business.jpg",
            "publication_time": "Fredag d. 30. december 2011, kl. 15.05",
            "author": "Carsten Steno Hansen",
            "related_links": [],
            "attachments": []
        }
    }
}