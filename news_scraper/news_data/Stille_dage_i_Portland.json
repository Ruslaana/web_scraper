{
    "version": "1.0",
    "document": {
        "id": 19482,
        "title": "Stille dage i Portland",
        "content": "Aaron Katz’ amerikanske independent-film »Cold Weather« er så minimalistisk, at den nærmer sig det søvndyssende, men på sin egen skæve måde er den også charmerende og underfundig, da hovedpersonen Doug, som arbejder på en isfabrik, sammen med sin søster begynder at lege detektiv for at finde en forsvundet veninde. Næsten umærkeligt forvandler filmen sig fra socialrealisme til thriller, men ligefrem nervepirrende bliver den aldrig – dens personer er kejtede nørder, dens intrige er så tynd som et sugerør, og dens skueplads er den grå industriby Portland i Oregon, hvor vejret tit er dårligt. Det er filmen ikke, for med sit lidt kluntede håndholdte kamera og sit mumlende, henkastede tonefald er den faktisk ret hyggelig.",
        "metadata": {
            "source": "https://www.berlingske.dk/filmanmeldelser/stille-dage-i-portland",
            "image_url": "https://berlingske.bmcdn.dk/media/cache/resolve/image_x_large/image/77/778191/3823747-cold-weather.jpg",
            "publication_time": "Torsdag d. 17. februar 2011, kl. 15.11",
            "author": "Ebbe Iversen",
            "related_links": [],
            "attachments": []
        }
    }
}