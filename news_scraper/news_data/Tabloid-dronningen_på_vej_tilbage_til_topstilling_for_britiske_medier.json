{
    "version": "1.0",
    "document": {
        "id": 9479,
        "title": "Tabloid-dronningen på vej tilbage til topstilling for britiske medier",
        "content": "LONDON: Mange havde forventet, at Rupert Murdochs udvalgte tabloid-dronning i dag ville være vanæret for evigt, dømt og fængslet. I stedet er Rebekah Brooks nu på vej tilbage i rollen som topchef i et af verdens største medieimperier. Oven i købet på »hjemmebanen« i London, hvor en af Storbritanniens ældste aviser under hendes øverste ledelse blev lukket i skam under en orkan af kriminelle anklager. Afsløringer af aflytninger af telefoner tilhørende berømtheder samt ofre for alvorlig kriminalitet og deres familier kastede den 84-årige Murdoch ud i sin værste krise. Alligevel har den australsk fødte mangemilliardær ikke bare taget den 47-årige Brooks til nåde. Ifølge flere presseforlydender har han gennem længere tid forsøgt at overbevise hende om at genindtage en hovedrolle i Murdochs livsværk »News Corp.«, der både i Australien, USA og Storbritannien er en mediemæssig gigant og ikke mindst med de britiske besiddelser har betydelig politisk vægt. Op til weekenden kunne Financial Times bringe den opsigtsvækkende nyhed, at det nu kun ser ud til at være et spørgsmål om få uger, inden Brooks indtræder som øverste chef i News UK, den britiske gren af News Corp. som blandt andet driver The Times, The Sunday Times og The Sun. »Som vi før har sagt det, har vi haft samtaler med Rebekah Brooks, og når vi har noget at offentliggøre, skal vi nok lade jer det vide,« har standarderklæringen fra det amerikanske moderfirma lydt til flere medier, og det er blevet taget som en bekræftelse på, at udnævnelsen af Brooks er god nok og lige op over.  En række kilder har i weekenden konstateret, at nyheden egentlig »ikke er overraskende«, fordi Murdochs enorme beundring for Brooks aldrig er falmet, og at en ny topstilling reelt kun var et spørgsmål om tid, efter at Brooks sidste år blev frikendt for meddelagtighed i aflytningsskandalen. Brooks er ifølge The New York Times de seneste måneder »jævnligt« blevet set i mediehovedkvarteret i New York. Hun er også blevet set til brunch sammen med Murdoch i Brooklyn. For Brooks er det kun den seneste udvikling i en karriere og et farverigt livsforløb, der overgår de fleste historier i de tabloidaviser, som hun har ledet. Hun begyndte som sekretær i mediekoncernen, men gjorde lynkarriere efter at være opdaget af Murdoch. I 2000 var hun som 32-årig i spidsen for News of the World og den yngste britiske chefredaktør for en landsdækkende avis. Tre år senere blev hun chefredaktør for The Sun. Herfra blev hun i 2009 hentet ind som topchef for hele Murdochs britiske aviskoncern. Undervejs nåede hun at blive nære venner med premierminister David Cameron og familie og have både ekspremierministrene Tony Blair og Gordon Brown i vennekredsen. I 2011 begyndte nedturen med aflytningsskandalen, hvor journalister og tilknyttede privatdetektiver på News of the World blev afsløret i at have aflyttet telefoner og deres telefonsvarere for at sikre sig tabloid-historier om berømtheder og ofre for forbrydelser. Brooks blev i flere omgange varetægtsfængslet, og Murdoch måtte modstræbende »ofre« sin yndling for at redde sit forretningsimperium. Brooks fik dog en aftrædelsesordning på omkring 100 millioner kroner som et plaster på såret.  Uden for chefrollen valgte den da 43-årige Brooks at få det barn sammen med sin mand Charlie Brooks, som de angiveligt gennem længere tid uden held havde forsøgt at få. Det skete ved hjælp af en rugemor, og parret fik i januar 2012 datteren Scarlett Anne Mary. I juni 2014 afgjorde en britisk domstol, at Brooks ikke havde deltaget i de kriminelle handlinger på den avis, som hun var chef for, og hun blev frikendt for alle anklager. Nogle forventede, at Murdoch derefter ville finde en rolle til hende i USA, men i stedet er der nu lagt op til en fortsættelse af Brooks farverige karriere i Storbritannien. For både Cameron, andre britiske politikere og medier er det en potentiel »bombe«, som de nu må tage bestik af. Oplysningen er dukket op sideløbende med, at den britiske anklagemyndighed har fået overdraget resultaterne af en omfattende efterforskning af de ulovlige aflytninger foretaget for News of the World. Hidtil er enkeltpersoner blevet dømt og nogle som Brooks frikendt, men statsanklageren vil på baggrund af materialet se, om der er grundlag for at rejse en sag mod koncernen News UK som direkte ansvarlig for ulovlighederne. Nogle af Murdochs skarpeste kritikere kalder en udnævnelse af Brooks for hans måde at »give fingeren« til de britiske myndigheder og på forhånd afvise, at der skulle være nogen som helst mulighed for en retssag, der uvægerlig igen ville inddrage Brooks.  Financial Times og andre hæfter sig ved, at Murdoch kan have god forretningsmæssig brug for Brooks’ talenter. Indtægterne fra The Sun er faldet med 25 procent siden aflytningsskandalen, og News UK bløder for hundredvis af millioner kroner til blandt andet de fortsatte udgifter for at rydde op efter skandalen. The Suns betalingsmur på nettet bliver ifølge Financial Times »internt set som en fejltagelse«. Dertil kommer, at hverken The Times eller Sunday Times længere er de økonomiske guldæg for Murdoch-imperiet, som de var det for 20-30 år siden. Det er den udvikling, som Brooks nu får ansvaret for at vende. Samtidig mener nogle kritikere, at Murdoch håber og forventer, at hendes fascinationskraft og tidligere så store popularitet blandt fremtrædende politikere igen vil slå igennem og kunne genskabe Murdochs politiske vægt blandt de britiske beslutningstagere. Et er helt sikkert. Fra alle sider i Storbritannien kan Brooks forvente en nøje overvågning af, om alt hvad hun finder på, foregår på helt lovlig vis.",
        "metadata": {
            "source": "https://www.berlingske.dk/internationalt/tabloid-dronningen-paa-vej-tilbage-til-topstilling-for-britiske-medier",
            "image_url": "https://berlingske.bmcdn.dk/media/cache/resolve/image_x_large/image/17/173690/10429482-31udlbritain-hackingbrooksjpg.jpeg",
            "publication_time": "Søndag d. 30. august 2015, kl. 22.30",
            "author": "Uffe Taudal",
            "related_links": [],
            "attachments": []
        }
    }
}