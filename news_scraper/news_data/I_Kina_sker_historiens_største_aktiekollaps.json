{
    "version": "1.0",
    "document": {
        "id": 8337,
        "title": "I Kina sker historiens største aktiekollaps",
        "content": "Ti år efter den værdimæssige kulmination på første handelsdag er det statsejede kinesiske olieselskab PetroChina faldet 800 milliarder dollar i værdi. Det svarer til 5.126 milliarder kroner – eller med andre ord tilstrækkelig mange penge til at købe samtlige børsnoterede selskaber i Italien. Der er tale om historiens største aktiekollaps, og analytikerne tror ikke, faldet er slut endnu: I gennemsnit tror de, at PetroChinas aktier på Shanghais børs vil falde med yderligere 16 procent i løbet af det næste års tid, og flere analytikere har »Sælg« end »Køb« som anbefaling. Selskabets største ejer er den kinesiske stat, men også det norske oliefond har investeret. Sidste år ejede nordmændene aktier for 1,23 milliarder kroner i PetroChina eller 0,13 procent af aktierne.  Den kinesiske centralbank satte tidligere på året PetroChina på observationslisten på grund af en uacceptabel risico for, at selskabet medvirker til eller har ansvar for grov korruption. Årsagerne til kollapset er mange – blandt andet har faldet i olieprisen tynget selskabet, og dertil kommer så de kinesiske myndigheders kursændring væk fra en råstofbaseret vækstmodel. Mandag fremlagde selskabet sit resultat for tredje kvartal, og det viste et resultat på 4,69 milliarder yuan eller 4,52 milliarder kroner. Det er en stigning på hele 290 procent i forhold til samme kvartal året før. Det er afskrevet gæld og nedbragt omkostninger, som har givet det bedre resultat, skriver Reuters. Alligevel nåede de ikke helt det niveau, som analytikerne havde forventet. JPMorgan Chase & Co. ventede, at resultatet ville blive på 7,57 milliarder yuan.  Analytikere hos Jeffries tror, at rørledningsafdelingen skal udskilles i et særskilt selskab, og de anslår, at et sådant selskab vil have en værdi af 87 milliarder dollar, skriver Reuters. Det svarer til 557 milliarder kroner. Selskabet blev grundlagt i 1999 og har 508.757 ansatte, og det er et datterselskab af China National Petroleum Corporation. Præsident Xi Jinping har flere gange understreget behovet for at satse på vedvarende energi. I september annoncerede myndighederne således, at de vil forbyde benzin- og dieselbiler i nær fremtid. Allerede fra 2019 skal mindst 10 procent af alle nye biler være elbiler eller køre på biobrændstof. Året efter er tallet sat til 12 procent. De bilproducenter, som ikke følger kravene, må betale bøder. Kina har også satset stort på solenergi, og det internationale energibureau venter, at hovedparten af væksten inden for vedvarende energi de næste år vil komme i tre lande: Kina, Indien og USA.",
        "metadata": {
            "source": "https://www.berlingske.dk/business/i-kina-sker-historiens-stoerste-aktiekollaps",
            "image_url": "https://berlingske.bmcdn.dk/media/cache/resolve/image_x_large/image/7/71847/18980161-china-weather.jpg",
            "publication_time": "Tirsdag d. 31. oktober 2017, kl. 11.30",
            "author": null,
            "related_links": [],
            "attachments": []
        }
    }
}