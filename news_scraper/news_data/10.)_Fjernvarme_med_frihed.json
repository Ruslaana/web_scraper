{
    "version": "1.0",
    "document": {
        "id": 15236,
        "title": "10.) Fjernvarme med frihed",
        "content": "- Det handler om frihed og gode arbejdsopgaver, samtidig med at der er et godt forhold mellem arbejde og fritid. Du har frihed under ansvar. Sådan lyder begrundelsen for, at medarbejderne indstillede Centralkommunernes Transmissionsselskab I/S, CTR, til at blive kåret som Danmarks Bedste Mindre Arbejdsplads 2010. Det forklarer direktionssekretær Charlotte Kruse. Foruden den fornuftige balance mellem fritid og arbejdsliv bliver CTR fremhævet som en virksomhed med ganske lidt bureaukrati. Ledelsen er hurtig til at stille op til drøftelser og give svar. Det er første gang, CTR deltager i netop denne konkurrence, og i debutåret er det blevet til en 10.plads. CTR har siden 1984 drevet fjernvarmenettet i de fem hovedstadskommuner København, Frederiksberg, Gentofte, Gladsaxe og Tårnby. Selskabet køber varmt vand eksempelvis fra kraftvarmeværker og affaldsforbrændingsanlæg og sender det videre til 250.000 hustande samt virksomheder og offentlige institutioner. Leveringen af fjernvarme er billig, men CTR arbejder målrettet på at gøre den endnu billigere og endnu mere miljøvenlig. Medarbejderne glæder sig dermed over, at deres arbejde tjener en god sag. CTR beskæftiger 30 personer og har til huse på Frederiksberg.",
        "metadata": {
            "source": "https://www.berlingske.dk/karriere/10.-fjernvarme-med-frihed",
            "image_url": "https://berlingske.bmcdn.dk/media/cache/resolve/image_x_large/image/77/779100/3309382-ctr.jpg",
            "publication_time": "Fredag d. 19. november 2010, kl. 06.00",
            "author": "Jon Mathorne",
            "related_links": [],
            "attachments": []
        }
    }
}