{
    "version": "1.0",
    "document": {
        "id": 13558,
        "title": "Valgets Mest Nedgroede Negl",
        "content": "Hvert valg har sin Nedgroede Negl, og det samme har Kommunalvalget ’13. Indtil videre går prisen for Mest Nedgroede Negl til en flok københavnske socialdemokrater med en Tue Hækkerup i spidsen. De beklager sig i Politiken over, at tidligere børne- og ungeborgmester Anne Vang (S) har hjulpet en SFer med at dele valgpjecer ud. Det er så skandaløst, at Tue Hækkerup udtaler til avisen: »Men Anne Vang har jo været i lære hos Ritt Bjerregaard, der jo tit har prioriteret sig selv over partiet. Jeg ved ikke, om det er lidt af det samme, der slår igennem her.« Uha, ikke engang i Ikea kan man opleve højgravide kvinder levere mere indestængte kommentarer. Ingen kinesiske pigebørn er nogensinde presset ned i så små sko. Om end det er close race. Og selvfølgelig er det da dybt, dybt betænkeligt, at Vang udviser kammeratskab med en SFer, hun formentlig har samarbejdet med om skolepolitik. Det er jo meningen, at man skal foragte alle andre end dem fra eget parti. Også selv om deres holdninger kun er marginalt anderledes end ens egne. Vang udtaler til Politiken, at Socialdemokraterne nok ikke får absolut flertal, og at det derfor er vigtigt at få nogle fornuftige SFere valgt ind. Men hvad ved hun om den Borgerrepræsentation, hun var en del af 2005-2013? Ikke nær så meget som Tue Hækkerup, der kom ind i september ’13. Da han afløste Vang, som havde fået arbejde ude i virkeligheden. Nu siger han tak. Læs også:Hver tredje kandidat er villig til at være sit parti utro Tue Hækkerup er desværre et meget godt billede på dansk politik. Partierne mener omtrent det samme, den afgørende forskel er vist noget med en vækst på nulkommanulnuldut i den offentlige sektor, og jo mere partierne ligner hinanden, desto mere sviner politikerne hinanden til. Og sådan næres min og sikkert også din politikerlede. Der er meget lidt forskel på denne regering og den forrige, denne regering viderefører den forrige regerings økonomiske politik i »bredeste forstand«. Men hold op, hvor de sviner hinanden til – for i virkeligheden at mene noget nær det samme. Læs også:Kære nyfødte dansker Hvis Tue Hækkerup eller de andre socialdemokrater, der er ude med riven efter deres gamle fælle, rent faktisk stod for noget politisk, så beskæftigede de sig næppe med noget så inferiørt. Så ville de måske også have format og størrelse til at vise lidt respekt for dygtige politikere i andre partier, og så ville holdninger og livssyn markere en forskel i stedet for gold organisatorisk rivalisering om poster og penge. I stedet viser de graverende mangel på format. De fleste af os kan godt lide den respekt, som Søren Pind viser, når han rejser rundt med den anderledes tænkende Jacob Holdt. Det er også interessant at høre Morten Messerschmidt og Dan Jørgensen have samtaler om et Europa, de ser meget forskelligt på. Fordi der er tale om mennesker, der har forstået, at politik handler om andet end uerfarne og selvovervurderende egoers jagt på embeder, de ikke har røv i bukserne til. Det andet er så småt og nedgroet, at det kan ligge i en tændstikæske, og der vil stadig være plads til en shawarma.",
        "metadata": {
            "source": "https://www.berlingske.dk/kommentatorer/valgets-mest-nedgroede-negl",
            "image_url": "https://berlingske.bmcdn.dk/media/cache/resolve/image_x_large_vertical/image/32/323201/6776359-saxo-photo.jpeg",
            "publication_time": "Tirsdag d. 05. november 2013, kl. 22.30",
            "author": null,
            "related_links": [],
            "attachments": []
        }
    }
}