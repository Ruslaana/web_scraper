{
    "version": "1.0",
    "document": {
        "id": 13060,
        "title": "Ekspert: Borgmesterannonce er fremragende politisk markedsføring",
        "content": "Politisk markedsføring i allerhøjeste gear, en gimmick – og en sjov én af slagsen. Sådan betegner Kasper Møller Hansen, valgforsker og professor på Københavns Universitet, det stillingsopslag, som Venstre i Skanderborg har indrykket i en række lokalaviser i jagten på en borgmesterkandidat. Annoncen er indrykket på initiativ af V-kommuneforeningsformand Jens Erik Sørensen. Den beskriver blandt andet, at man skal være »visioner og udviklende i tanke og handling«, at man skal være en »rutineret bruger af sociale medier«, og at man ikke får nogen løn, men til gengæld opbakning fra Venstres medlemmer i kommunen.  Og oven påJyllands-Postens artikel i dagens avis har opslaget fyldt en hel del i de fleste landsdækkende medier i løbet af torsdagen. Men selvom partiernes medlemstal er faldet markant de sidste mange år, og selvom partiernes lokalforeninger ikke har den talentmasse, som de engang kunne bryste sig af, så er annoncen ikke et udtryk for hverken demokratisk underskud eller at politikerrekrutteringen for alvor er presset, understreger Kasper Møller Hansen. »Når de kigger sig omkring i de lokale partiforeninger, så er de ikke, hvad de har været. Men det er en udvikling, som har stået på i ti år. Så jeg ser det her som en gimmick fra den lokale Venstre-forening. En sjov gimmick, og en gimmick, der virkelig har fået omtale,« siger Kasper Møller Hansen og fortsætter: »Det er et godt markedsstunt, der ser ud til at virke og som kan skabe omtale om den borgmesterkandidat, de gerne vil have til næste kommunalvalg. Det her er politisk markedsføring i allerhøjeste gear,« siger han. Kasper Møller Hansen understreger, at det for danske partier kan være svært at finde den helt rette kandidat til eksempelvis en borgmesterpost. Men antallet af kandidater til kommunalvalg har været stabilt de sidste mange år, siger professoren. Og det er derfor, stillingsopslaget ikke skal tolkes som et udtryk for, at politikerrekrutteringen er i krise.  Dagens jobopslag i#dkpolVenstre søger borgmesterkandidat i Skanderborg.\n\nSet i@jyllandspostenpic.twitter.com/LGpYt6qK1a Også Venstres partisekretær, Claus Richter, roser den utraditionelle hvervekampagne. Stillingsopslaget er et godt middel til at finde Venstres kommende borgmesterkandidat, mener Claus Richter, der er godt tilfreds med annoncen. »Det er positivt, at Venstre i Skanderborg proaktivt går ud og prøver at finde en egnet kandidat, der kan blive borgmester i Skanderborg. Jeg tror ikke, der er mange i befolkningen, der er opmærksomme på, at forberedelsen til kommunalvalget i november 2017 allerede er i gang. Derfor er det her et godt initiativ i forhold til at skabe synlighed omkring det,« siger partisekretær Claus Richter. Han afviser, at annoncen er et udtryk for et problem med at rekruttere Venstre-politikere i området. »Det her er en af de måder, man kan vælge at finde en borgmesterkandidat på. Det er forskelligt fra kommune til kommune, hvordan man gør, og hvilken situation man er i. Det her er én måde at gøre det på, den har man valgt i Skanderborg, og det kan jeg godt forstå,« siger Claus Richter. Den nye borgmesterkandidat for Venstre behøver ikke at være medlem af partiet i forvejen. Vedkommende kan blot melde sig ind nu. Adspurgt om der kan være betænkeligheder ved at hive en borgmesterkandidat ind ude fra gaden, svarer partisekretæren: »Medlemmer af partiet er i dag den mest normale rekrutteringsbase til partiets arbejde i både Folketinget, Regioner og kommunalbestyrelser. Men der er mange flere, der gerne vil være politikere, og der er mange flere, der stemmer på Venstre,« siger Richter og fortsætter: »Der er altid noget dynamik i, at der kommer en udefra - en god liberal mand, der kommer med nogle ideer og viser, at han kan føre dem igennem. Det er der masser af gode eksempler på.« Mens Venstre som udgangspunkt ikke tilbyder nogen løn til borgmesterkandidaten, vil der naturligvis kunne hæves en borgmestergage fra 2018 - hvis kommunalvalget i 2017 altså vindes.",
        "metadata": {
            "source": "https://www.berlingske.dk/politik/ekspert-borgmesterannonce-er-fremragende-politisk-markedsfoering",
            "image_url": "https://berlingske.bmcdn.dk/media/cache/resolve/image_x_large/image/19/190293/11927760-annonce-fra-venstre.jpg",
            "publication_time": "Torsdag d. 07. januar 2016, kl. 17.39",
            "author": "Mathilde Graversen",
            "related_links": [],
            "attachments": []
        }
    }
}