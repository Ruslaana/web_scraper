{
    "version": "1.0",
    "document": {
        "id": 20930,
        "title": "Da studieværten lænede sig klamt ind over Susse Wold, forstod jeg noget vigtigt",
        "content": "Det er en af vores største skuespillere, der er i studiet. Nu harSusse Woldfået en blomsterkrans om halsen i stedet for en buket i hånden til farvel. Og det passer jo sådan set meget godt, for hun har netop fortalt, at hun er blevet gift på Hawaii. Den 45-årige skuespiller vil også have et kys på kinden for nu at gøre det på ægte hawaiiansk maner. »Det lader jeg mig ikke sige to gange,« smisker værten, der endelig får lov. Hele udsendelsen har han siddet nærmest upassende lænet ind over dejligheden og refereret til gæstens uomtvistelige skønhed flere gange i løbet af den time, »Lørdagshjørnet« varer. Instinktivt tænker man: Sådan havde en studievært ikke opført sig i dag. Døm selv. DRs nye streamingkanal,»Gensyn«, der viser udvalgte udsendelser fra DRs arkiver, havde premiere fredag aften med et afsnit af den til lejligheden gennemrestaurerede »Huset på Christianshavn«. Så en del af weekenden fortabte jeg mig i de mange muligheder, herunder altså et gammelt, lidt foruroligende talkshow med Susse Wold. Hvorfor dog sidde og kigge på gammelt fjernsyn fra nationalfjernsynets hemmelige hvælvinger, når vi er ved at drukne i nutidens underholdningstilbud og informationsudbud på alskens platforme? Til en start skal man selvfølgelig ikke underkende, at nostalgi også er en følelse. Der er meget trøst at hente i fortidens ro og mag, det gammelkendte og det kære. Men der er også noget andet på færde, som gør, at man ikke kan andet end hilse tilgængeliggørelsen af fortidens udsendelser velkommen: Gennem fortiden lærer vi os selv at kende. Vi kan ikke forstå, hvem vi er blevet, hvis ikke vi forstår, hvem vi var. Alene af den grund er ideen om at give adgang til DRs arkiver indlysende. De mange programmer, der rækker helt tilbage til første, spæde udsendelse fra 1948, hvor Lily Broberg tonede frem fra Tivoli og sagde »Goddag. Her er fjernsynet.« Det storstilede projekt har været alt, alt for længe undervejs. DR har siddet på både hænderne og guldet. Kun en ekstrabevilling og en politisk armvridning har tvunget institutionen i omdrejninger. Nationalfjernsynets arkiv er jo hele historien om, hvem vi har været, hvordan vi har udviklet os, hvad der har optaget os, hvad vi har grinet af, de seneste snart trekvarte århundrede. Lorteland! Buster Larsen i satireserien »Hov-hov« fra slutningen af 1960erne. Er det alt fra fortiden, der er lige sjovt i dag? Det må seerne selv afgøre.Fold sammenLæs mereFoto: DR. »Gensyn« er et resultat af sidste års medieforlig, der pålagde DR at digitalisere hele arkivet – det af det, der ikke er slettet – i samarbejde med Det Kongelige Bibliotek. Tjenesten erstatter det mere favnende, men stedmoderligt behandlede site »Bonanza«, som nu er lukket, og som heller ikke er blevet opdateret i mange år. Den danske befolkning, som jo for længst ellers har betalt for udsendelsernes tilblivelse, kan indtil videre ikke tilgå arkivet og søge i det derhjemme i stuen. Men det er faktisk det politiske opdrag, og Det Kongelige Bibliotek bedyrer, at de arbejder på en løsning. Når DR ikke lægger det ud, er det blandt andet et spørgsmål om rettigheder, selvom man dog ville ønske, at alle ville opgive dem, de har. Om ikke andet så for alt produceret før 2000. Hvem har dog glæde af, det bare ligger og samler støv? En selektion, der integreres fuldt og helt med alle de andre muligheder, vi har på vores DR-apps er der altså tale om – forhåbentlig foretaget med blik for, hvad der kan og bør interessere os. »Gensyn« er i hvert fald et velvalgt navn. Vi ser noget igen, men forhåbentlig også noget, som er værdat se igen. Meyer, kuglen og Olsen: Den digitalt rensede »Husets på Christianshavn« er slagnummeret i DRs lancering af streamingkanalen »Gensyn«.Fold sammenLæs mereFoto: DR. Hvilket muligheden for dynamisk at skifte aktuelle bånd af udsendelser ud skal klare: Det, der interesserer os nu, den helt aktuelle kontekst, er det, der skal styre udvalget. Til sommer kan vi for eksempel forvente os en række gamle sportsudsendelser i forbindelse med OL, før de formentlig forsvinder igen. Med andre ord: Det er stadig nogen inde i DR, der bestemmer, hvad vi skal se i det udstillingsvindue, som blive tilgængeligt for alle derhjemme. Lad os håbe, der gør det godt. Redaktionen har få etiske retningslinjer: Der skal ikke pyntes på fortiden. Enkelte programmer vil dog blive udstyret med advarsler – det gælder for eksempel et afsnit af den ellers så populære børneserie»Sonja fra Saxogade«, hvor den vesterbroske kone nede i ismejeriet er meget glad for at sige n-ordet, da hun modtager en fejlopringning. Sonjas mor, Norma, i skikkelse af Jytte Abildstrøm, løfter ikke et øjenbryn. Det var en anden tid: Sonja (Sonja Sander) og Norma (Jytte Abildstrøm) i »Sonja fra Saxogade« fra 1968.Fold sammenLæs mereFoto: DR. Men der er alligevel grænser. Der kan være et hensyn at tage hensyn til særligt sensitive personsager, så man vælger udsendelser fra. Ytringer, som er direkte i modstrid med for eksempel racismeparagraffen i lovgivningen, vil heller ikke blive lagt ud. Og endelig må man bare erkende, at i 1970erne vrimlede det med børn uden tøj på på skærmen. Den slags finder man det ikke passende at vise i dag, trods en erkendelse af, at sådan var tiden dengang. Hvad tænker jeg på baggrund af det, jeg har set indtil videre? For det første: Hvor havde vi god tid engang. Hensynet til nøje overvejet, hårdtslående dramaturgi, der fanger seerne ind fra første færd og holder dem fanget, er ikke noget, man altid kerer sig om. Adstadighed ingen hindring – hurtig klipning er der sjældent tale om. Hvorfor? Tålmodigheden var ganske enkelt en anden. Vi var vant til at kede os! Men det gør sig naturligvis også synligt gældende, at Danmarks Radio ganske enkelt ikke behøvede at kæmpe om seernes gunst med andre. Man kunne trygt læne sig tilbage i forvisningen om, at seerne sad der uanset hvad. Man har simpelthen tværet tvunget til at blive bedre. Men lad bare fortiden komme an. På godt og ondt. Ideen er den glimrende, at den ikke skal gemmes væk, forties og forvandles. Tværtimod. DRs folkeoplysningsprojekt er lige i øjet: Fortiden må tale for sig selv. Vi skal tvinges til at tænke selv. Og det er det, vi gør. Med nutidens øjne. Når vi for eksempel pludselig fornemmer en dygtig, begavet kvindelig skuespiller stundom reduceret til en tv-værts sexfantasi i bedste sendetid. Noget, ingen tænkte videre over dengang i 1984. Jo, historien. Det er også os.",
        "metadata": {
            "source": "https://www.berlingske.dk/kulturkommentar/da-studievaerten-laenede-sig-klamt-ind-over-susse-wold-forstod-jeg",
            "image_url": null,
            "publication_time": "Tirsdag d. 19. marts 2024, kl. 16.58",
            "author": "Jakob Steen Olsen",
            "related_links": [],
            "attachments": []
        }
    }
}