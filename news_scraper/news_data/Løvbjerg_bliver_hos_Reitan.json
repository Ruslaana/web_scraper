{
    "version": "1.0",
    "document": {
        "id": 14711,
        "title": "Løvbjerg bliver hos Reitan",
        "content": "Reitan skal stå for vareleverancerne til de 16 Løvbjerg-butikker frem til og med 2017,skriver Dansk Handelsblad. - Reitan er nået rigtig langt med deres effektive logistik-set up - og vi er sikre på, at vi i fællesskab kan gøre det endnu mere effektivt, blandt andet med automatisk varebestilling. Jo mere effektiv, vi kan gøre logistikken, jo billigere varer til alle partnere i Reitan, og jo bedre konkurrencekraft, jo flere kunder og butikker, siger Frank Andersen, der er administrerende direktør i Løvbjerg. Aftaleparterne var ude i god tid, for den gamle aftale udløber først om et år. - Vi ville gerne have klarhed over vores grossist-situation i god tid, især med henblik på vores planer omkring nye butikker, fortæller Frank Andersen, der forventer at åbne to nye butikker i 2013. Sammen med den anden korte kæde, ABC Lavpris med 12 butikker, er Løvbjerg en af de meget få \"løse brikker\" i det danske dagligvare-puslespil, som ikke har låst sig fast til en af de største aktører. Prøv Dansk Handelsblad gratis i 4 uger - og få inspiration til bedre købmandskab",
        "metadata": {
            "source": "https://www.berlingske.dk/virksomheder/loevbjerg-bliver-hos-reitan",
            "image_url": "https://berlingske.bmcdn.dk/media/cache/resolve/image_x_large/image/25/257361/4768048-reitan_business.jpg",
            "publication_time": "Torsdag d. 05. januar 2012, kl. 10.26",
            "author": null,
            "related_links": [],
            "attachments": []
        }
    }
}