{
    "version": "1.0",
    "document": {
        "id": 2871,
        "title": "Brylluppet mellem en dansk vognmand og en kedelig tysker blev pludselig afbrudt af vandkæmmet brite",
        "content": "Som skabt for hinanden stod de ved alteret. Den danske vognmand fra Hedehusene og den lidt støvede tysker med kommunefarvet hår. Alt var på plads, gæsterne sad på rækkerne langs kirkeskibet, og nu skulle ringene bare på, inden det store kys forevigede parternes forbundethed. Men som i alle gode romantiske komedier ville en ubuden gæst det anderledes. For forud for kærlighedsfesten havde en spændende, vandkæmmet britisk finansmand længe kurtiseret tyskeren. Og midt i den stuvende fulde kirke forsøgte briten, kapitalfonden CVC, nu iet desperat forsøgpå at vinde tyskerens, logistikkoncernen DB Schenkers, kærlighed. Hans budskab? At han kunne tilbyde en større medgift end den danske vognmand, DSV. Men der var intet at stille op, lod det forelskede par den britiske finansmand forstå. Det var for sent. Eller var det? Indtil videre kender vi ikke det endelige svar på dét spørgsmål. Men vi ved, at ægteskabet – milliardhandlen mellem DSV og DB Schenker – onsdag blev udsat for et frontalangreb fra den britiske bejler, der tilsyneladende ikke giver op uden kamp. For pludselig kunne bådeBloombergogReutersfortælle om interne dokumenter, der stammede fra CVC. Og de viste, at kapitalfonden måske ville betale mere for DB Schenker, end den hidtil havde fortalt. CVC havde ingen kommentar, men ikke mange er i tvivl om, hvordan de internationale nyhedsbureauer havde fået fat på de interne oplysninger. Alt peger på et læk fra CVC, og flere kilder, som Berlingske har talt med, har kaldt det for »utilgiveligt«, og de har omtalt briterne som »dårlige tabere«. Sælgeren, Deutsche Bahn, var hurtigt ude og afvise. De tyske statsbanersagde til flere medier, at »resultatet er klart«, og at DSV kom med »det bedste økonomiske bud i alle aspekter«. DSV-chef Jens Lund er manden bag det stort opsatte opkøb i Tyskland.Fold sammenLæs mereFoto: Asger Ladefoged. Men det store spørgsmål er nu, om CVC måske alligevel har mulighed for at splitte det lykkelige ægteskab mellem DSV og DB Schenker fra hinanden i allersidste øjeblik? Meget tyder på et klart nej, men der er alligevel stadig en åben flanke, som DSV og deres rådgivere tilsyneladende ikke har fået lukket helt i. CVC forsøger nu at udnytte det hul. I første omgang kunne DSV og DB Schenker-ejeren, Deutsche Bahn, ellers under stor mediebevågenhedfredag i sidste uge meddele, at den store handel var på plads. Efter flere måneders intensive spekulationer og striber af læk fra anonyme kilder, kunne de to fortælle, at danske DSV var valgt til at købe Deutsche Bahns store tyske logistikkoncern, DB Schenker, for 107 mia. kr. Handlen vil tilføre DSV næsten 150 mia. kr. mere i omsætning, ligesom den danske virksomhed snart skal byde velkommen til mere end 70.000 nye medarbejdere. DSV-chef Jens Lund stillede op til interview, mens Deutsche Bahn forklarede, hvorfor DSV var endt som vinder. Men det fremgik også, at aftalen var afhængig af det tyske finansministeriums godkendelse og ikke mindst af bestyrelsen i Deutsche Bahn. DSV bliver med opkøbet af DB Schenker den næststørste danske virksomhed efter Mærsk. Selskabet vil komme til at omsætte for tæt ved 300 mia. kr.Fold sammenLæs mereFoto: Mads Claus Rasmussen/Ritzau Scanpix. Det sidste kan vise sig at være det halmstrå, som CVC nu griber ud efter. Ifølge Berlingskes oplysninger bliver den endelige og uigenkaldelige beslutning truffet på et bestyrelsesmøde i Deutsche Bahn sidst i september. Her risikerer bestyrelsesmedlemmerne nu ikke bare at skulle tage stilling til buddet fra DSV, som vandt den lange budrunde, men også til et pludseligt nyt CVC-bud, som kan være højere end det, DSV har lagt på bordet. Det er umiddelbart en usædvanlig situation, fordi DB Schenker har været til salg siden december 2022, og de mange interesserede har haft mulighed for adskillige gange at lægge bud på virksomheden. DSV og CVC var de to sidste i processen og afgav stort set enslydende bud, men hvor CVC angiveligt ville betale beløbet løbende. Det var muligvis variationer i de to bud, som fik tyskerne til at vælge DSV. For de mere end 100 mia. kr. falder på et tørt sted. Pengene skal nemlig øjeblikkeligt kanaliseres ind i de nedslidte tyske jernbaner, som har behov for en kraftig renovering. Spørgsmålet er så, hvor meget CVC selv tror på det seneste forsøg. Muligvis ikke ret meget. Men omvendt har den britiske fond brugt store summer på advokater, pr-bureauer og striber af andre rådgivere. De mange penge er tabt, hvis ikke CVC får lov at købe DB Schenker. Til gengæld koster et sidste forsøg ikke ret meget. Det eneste, CVC måske overvejer, er, om det kan give dem et imagetab og måske kan skade dem næste gang, de skal lave en handel, der involverer det tyske finansministerium. Måske er der bare tale om ganske almindelig forfængelighed. Lidt på samme måde som en anden stor global kapitalfond, amerikanske Apollo, der tabte kampen om at overtage SAS. Her kunne fonden ikke nå til enighed med den danske stat om den særlige aktionæroverenskomst, som forhandlerne fra det danske finansministerium ønskede. Dethar været fremme, at amerikanerne smækkede hårdt med døren, da det stod klart, at et andet konsortium endte som ejere af det skandinaviske luftfartsselskab. DSV kan som udgangspunkt drikke videre af de champagneflasker, der blev åbnet fredag. Men smilene er måske ikke helt så brede i hovedkontoret i Hedehusene. Usikkerhed er aldrig rar, og her glæder man sig sandsynligvis til det endelig nik fra Tyskland. Men hvad der er værre, er, at rygterne om CVCs mulige comeback fik DSV-aktien til onsdag i første omgang at falde fem pct. for siden at rette sig lidt. Problemet er, at DB Schenker-handlen blandt andet skal finansieres ved en stor kapitaludvidelse. Her skal DSV hente omkring 40 mia. kr., og jo højere aktiekurs, jo mindre udvandet bliver de nuværende aktionærer. Men i sidste ende tyder alt på, at det stort opsatte bryllup er blevet forsinket en smule af en ubuden gæst, der dog får svært ved at forhindre, at danske DSV og tyske DB Schenker til sidst får hinanden.",
        "metadata": {
            "source": "https://www.berlingske.dk/virksomheder/brylluppet-mellem-en-dansk-vognmand-og-en-kedelig-tysker-blev",
            "image_url": "https://berlingske.bmcdn.dk/media/cache/resolve/image_x_large/image/183/1838125/24796456-aussenansicht-des-db-schenker-gueterverteilzentrum.jpg",
            "publication_time": "Torsdag d. 19. september 2024, kl. 19.31",
            "author": "Lasse Friis",
            "related_links": [],
            "attachments": []
        }
    }
}