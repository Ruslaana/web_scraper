{
    "version": "1.0",
    "document": {
        "id": 2899,
        "title": "Københavnske elever graver i deres skoles fortid: Nu hænger der en mindetavle for nazismens ofre i skolegården",
        "content": "»Det er vigtigt at huske dem.« Sådan forklarer Emmeline Andersen, hvorfor hun og 16 andre afgangselever på Sankt Petri Skole har fået sat en mindetavle op for fire elever, der for mere end 80 år siden også gik på skolen. Den dansk-tyske privatskole i København var i 1930erne og 1940erne så tæt forbundet med Det Tredje Rige og nazismen, at den ifølge en historiker blev »nazificeret« og udviklede sig til en »nazistisk rugekasse«. 1930erne og 1940erne er af skolen selv blevet omtalt som»et brunt kapitel«. Berlingskehar tidligere beskrevet, hvordan skolen i 1934 lagde lokaler til indvielsen af Hitler Jugends (HJ) første fane i Danmark, hvordan mange af lærerne var medlemmer af det tyske nazistparti, NSDAP, og hvordan de jødiske elever en efter en forsvandt fra skolen i løbet af 1930erne. Nu, efter at have været i arkiverne og historiebøgerne, kan de 17 elever i 14-16 årsalderen bidrage med endnu mere viden om skolens historie fra 1933 til 1945. Med hjælp fra deres lærere har eleverne i omkring halvandet år arbejdet pået projekt og en hjemmesideom skolen fra den nazistiske magtovertagelse i Tyskland i 1933 til 1945 og Danmarks befrielse. Eleverne er ikke alene blevet meget klogere på historien om den skole, de fleste af dem har sagt farvel til denne sommer. De har også taget initiativ til mindetavlen for de fire elever, som dengang for mere end 80 år siden gik på skolen i Larslejsstræde i Indre By. De fire elever var jøder, og alle blev på den ene eller den anden måde ofre for nazismen, står der at læse på tavlen. Den er netop blevet indviet i skolens gård. »Til minde om de af vores elever, der blev ofre for den nationalsocialistiske jødeforfølgelse,« lyder det på tavlen. Mindetavlen på Sankt Petri Skole.Fold sammenLæs mereFoto: Niels Ahlmann Olesen. Eleverne når i deres projekt frem til, at der i årene 1930-1940 gik knap 60 jødiske børn på skolen, og hvordan de blev færre og færre år for år. I skoleåret 1940-1941 var der ingen jødiske elever tilbage på skolen. Det er allerede kendt, at to af eleverne på mindetavlen gik på Sankt Petri Skole. I forbindelse med bogen »Landesgruppe Dänemark« fra 2017 beskriver historiker og gymnasielærer Ole Brandenborg, hvordan Adolf Max Ahronheim og Karl Max Ahronheim blev »chikaneret ud af Sankt Petri Skole og Danmark« efter at være kommet til landet midt i 1930erne. De endte i Amsterdam, blev siden taget af tyskerne og endte deres dage i Auschwitz med deres forældre. Men med deres projekt etablerer eleverne også en forbindelse mellem skolen og tyske Anita Bruckmann og danske Jakob Zipikoff. Eleverne når frem til, at Anita Bruckmann gik på skolen 1933-1934, hvorefter hun rejste tilbage til Tyskland med sin familie. I december 1941 blev hun som 19-årig deporteret med sin familie fra Düsseldorf til Riga, hvor hun døde i ghettoen. Jakob Zipikoff gik på skolen fra 1922 til 1932. Han druknede i 1943 i Øresund under flugt fra Danmark til Sverige. En af eleverne, Philipp Henckel, fortæller, at de, før de gik i gang med projektet, »godt vidste, at der var nazister på skolen«. »Men jeg er ret overrasket over, at over halvdelen af lærerne var nazister,« siger han. Philipp Henckel fortæller, at 56 procent af lærerne fra 1939 til 1941 var nationalsocialister. »Jeg var ikke klar over, at skolen var så påvirket af nazismen,« siger han og tilføjer, at det til gengæld kun er lykkedes dem at finde frem til 71 HJ-medlemmer blandt eleverne fra 1933 til 1945: »Det var ikke mange af eleverne.« Anne-Sophie Trepka beskriver, hvordan de er blevet undervist meget i Tyskland og Anden Verdenskrig. »Men vi har ikke fået så meget at vide om vores egen skole. Ikke før vi begyndte på vores projekt,« siger hun. Ikke mindst Ole Brandenborg har efterlyst, at skolen gjorde mere for at oplyse om sin fortid. Blandt andet har han opfordret skolen til at opsætte eksempelvis en mindetavle eller måske en snublesten for jødiske elever, der blev ofre for holocaust. Men nu blev det eleverne, ikke selve skolen, der som de første og i forbindelse med projektet tog initiativ til den nye mindetavle. Eleverne har dog fået både opbakning og støtte til initiativet fra såvel skolens ledelse som bestyrelse. »Det var vores idé,« forklarer Emmeline Andersen: »Egentlig er det ligegyldigt, hvem der sætter tavlen op. Bare den kommer op. Bare der er det her minde. Så kan det godt være, at den skulle have været oppe tidligere.« En anden elev, Thea Weiss, forklarer, hvordan de har brugt mange timer på at gennemgå skolens gamle lister for jødiske elever samt finde ud, hvordan det siden gik disse elever. For Louisa Schürmann har det været overraskende, at skolens undervisningsmateriale dengang var så præget af nazistisk tankegang. Blandt andet kort, hvor Tysklands tabte kolonier efter Første Verdenskrig stadig var markeret, og et atlas med Hitlers rute med fly under valgkampen i 1932. Stine Ostrowicz fortæller, hvordan projektet begyndte med en rejse til Tyskland for at se koncentrationslejren Neuengamme. »Det var vigtigt for os at se,« siger hun. I 1930erne og 1940erne var mange af lærerne på skolen fra Tyskland, og mange af eleverne havde tyske relationer. Sådan er det stadig i Larslejsstræde, hvor skolen blandt andet bliver finansieret af den tyske stat. Flere af lærerne er udsendt fra Tyskland, og de fleste af de omkring 600 skole- og gymnasieelever på skolen i dag har relationer til Tyskland. Typisk fordi den ene af deres forældre er fra Tyskland. Ole Brandenborg roser eleverne for deres projekt. »De er blevet nysgerrige på noget, de ikke vidste noget om. De er gået i gang uden bindinger. Det er fint. Det må jeg sige,« lyder det fra historikeren: »Også ros til deres lærere. Og så er det altså virkelig flot, at eleverne har taget initiativ til den her tavle.« Han havde dog gerne set, at selve skolen på en eller anden måde også havde tilkendegivet, at de jødiske elever ikke nød skolens opbakning. »Man kan sige, at man trængte de jødiske elever ud,« mener Ole Brandenborg. Han efterlyser også, at Sankt Petri Skole gør mere for at oplyse om sin fortid på eksempelvis skolens hjemmeside. Ud over etlinktil elevernes projekt står der ikke meget om skolen i 1930erne og 1940erne. »Der kunne være sket mere,« siger Ole Brandeborg og henviser til, at debatten i medierne om skolens fortid for alvor begyndte i forbindelse med, at hans bog »Landesgruppe Dänemark« udkom. Ifølge Mogens Kristensen, administrativ leder på Sankt Petri Skole, har skolen på baggrund af blandt oplysningerne fra Ole Brandenborg fået nedsat enhistoriekommission, der har udpeget en historiker til at undersøge skolens fortid 1930-1950. Dermed har skolen »handlet på kritikken«, som han siger. »Vi afventer, hvad historikeren når frem til. Det kan være, der er historier, vi endnu ikke kender til,« fortæller han: »Det passer ganske enkelt ikke, at vi bliver ved med at fortrænge vores fortid. Vi fejer ikke noget ind under gulvtæppet. Vi tager selvfølgelig ansvar.« Ifølge Mogens Kristensen vil oplysningerne fra forskningsprojektet blive offentligt tilgængelige. Historikeren er Jacob Halvas Bjerre fra Nationalmuseet. Han er, siden han blev udpeget til opgaven, løbet ind i lukkede arkiver såvel herhjemme som i Tyskland, rejserestriktioner og andre problemer på grund af corona. Han vurderer umiddelbart, at han er færdig med sin undersøgelse i sommeren 2022.",
        "metadata": {
            "source": "https://www.berlingske.dk/metropol/koebenhavnske-elever-graver-i-deres-skoles-fortid-nu-haenger-der-en",
            "image_url": "https://berlingske.bmcdn.dk/media/cache/resolve/image_x_large/image/143/1439774/23792778-.jpg",
            "publication_time": "Søndag d. 04. juli 2021, kl. 06.14",
            "author": "Jens Ejsing",
            "related_links": [],
            "attachments": []
        }
    }
}