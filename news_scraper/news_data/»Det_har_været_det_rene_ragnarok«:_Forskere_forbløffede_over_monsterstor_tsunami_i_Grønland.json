{
    "version": "1.0",
    "document": {
        "id": 1035,
        "title": "»Det har været det rene ragnarok«: Forskere forbløffede over monsterstor tsunami i Grønland",
        "content": "Lørdag den 16. september i fjor begyndte måleapparater kloden rundt at registrere noget dybt usædvanligt. Det var som om, at en tangent blev hamret ned på et overjordisk stort klaver, hvorefter tonen eller vibrationen forplantede sig til alverdens seismografer, der måler jordiske rystelser. Først efter ni dage døde »tonen« ud, og i dag ved vi, at den svimlende store og langvarige begivenhed, der forårsagede den enestående vibration, fandt sted langt inde i en dyb fjord i Østgrønland. »Det har været det rene ragnarok. Heldigvis var der ingen mennesker i nærheden, for ellers kunne det være gået gruelig galt,« siger Søren Rysgaard, professor og leder af Arktisk Forskningscenter ved Aarhus Universitet. Sådan ser der ud i Dickson Fjord i Østgrønland, præcist hvor det enorme is- og klippeskred fandt sted i september sidste år.Fold sammenLæs mereFoto: Foto: Søren Rysgaard. Han er del af et internationalt forskerhold under ledelse af seniorforsker ved De Nationale Geologiske Undersøgelser for Danmark & Grønland (GEUS), Kristian Svennevig. Holdet har brugt næsten et år på at stykke puslespillet om megabegivenheden sammen. Men nu er brikkerne samlet i en forskningsartikel, der netop er publiceret i det videnskabelige tidsskrift Science, og den fortæller en både fascinerende og skræmmende historie om klimaforandringer og om de kolossale kræfter, som smeltende gletsjere kan udløse. I løbet af sommeren 2023 udførte Søren Rysgaard klimastudier i et vidtforgrenet fjordsystem i det centrale Østgrønland. Midt i det hele ligger Ella Ø, hvor Slædepatruljen Sirius har en base. Samtidig er der på øen opsat forskningsinstrumenter, ligesom mindre krydstogtskibe med turister jævnligt sejler forbi det bjergtagende område om sommeren. Op mod 70 kilometer vest for Ella Ø flyder en gammel og højtliggende gletsjer ud i den dybe Dickson Fjord. Søren Rysgaard sejlede i motorbåd forbi gletsjeren i løbet af sommeren og bemærkede, at den var usædvanlig sort. I bagklogskabens lys ser han det i dag som et tegn på, at omliggende fjeldsider var begyndt at gå i opløsning og blande sig med gletsjerisen. Professor Søren Rysgaard i færd med at opsætte en målesonde i fjordsystemet ved Ella Ø, der blev overskyllet af en tsunami efter det kolossale fjeldskred.Fold sammenLæs mereFoto: Peter Bondo Christensen. Professoren var ikke i området 16. september, men dagen efter blev han kontaktet af et tidligere medlem af Siriuspatruljen, der nu var guide på et krydstogtskib, og som fra dækket havde observeret noget mærkeligt på Ella Ø. Forskningsudstyr og containere nær fjordkysten lå hulter til bulter – som var de skyllet over ende af en enorm bølge. Dertil kom alle seismograferne, der vedvarende målte en helt usædvanlig svingning, som altså først døde ud efter ni døgn. »Vi havde ingen idé om, hvad der skabte dette signal, som blev registreret fra Arktis til Antarktis,« udtaler Kristian Svennevig. Men i dag ved forskerne – blandt andet takket være dronefly, satellitfotos, feltundersøgelser og detaljerede matematiske beregninger – næsten præcist, hvad der skete. I forbindelse med afsmeltning af gletsjeren i Dickson Fjord bliver en fjeldtop cirka 1.200 meter over fjorden ustabil. Den har mistet sin en del af sin støtte i form af is. Fjeldet bryder sammen og styrter ned i en stor slugt, rutsjer videre, hvorefter en ubegribelig mængde grus, sand, klippe og is med et voldsomt plask rammer fjorden. Beregninger viser, at intet mindre end 25 millioner kubikmeter materiale med en vægt på omkring 44 millioner ton – svarende til vægten af 200 af verdens største krydstogtskibe – hamrer ned i fjorden, hvor den er cirka 700 meter dyb. Det skaber en enorm bølge – en tsunami – som lokalt rejser sig til hele 200 meters højde, hvorved nærliggende fjeldsider bliver skrællet nøgne. Majestætiske bjergformationer rejser sig fra de relativt smalle fjorde i Nordøstgrønland – ofte med gletsjere.Fold sammenLæs mereFoto: Peter Bondo Christensen.  Dickson Fjord er smal og ender i et kraftigt knæk, der forbinder den med andre fjorde og i sidste ende havet. Af samme årsag fungerer den næsten som et lukket badekar. Det får en tårnhøj tsunamibølge til at skvulpe frem og tilbage gennem »badekarret« – hele 10.000 gange i alt i intervaller af 90 sekunders varighed. Det er det, som seismografer over hele planeten kan måle gennem mere end en uge. Tsunamien trykker på Jordens skorpe, hvilket giver sig udslag i en ganske særlig og rekordlang svingning. Men selv uden for den øde Dickson Fjord er tsunamien i stand til at skabe ravage. Gamle fangsthytter og bopladser, hvoraf nogle har arkæologisk værdi, bliver skyllet bort af bølger på helt op mod 30 meters højde. På Ella Ø 70 kilometer væk er bølgen cirka fire meter høj og løber næsten 100 meter ind på land. Ødelæggelser i den vestgrønlandske bygd Nuugaatsia efter at tsunami udløst af et fjeldskred i 2017 havde skyllet ind over bebyggelsen.Fold sammenLæs mereFoto: Arktisk Kommando/Ritzau Scanpix. Det er ikke første gang, at Grønland er blevet ramt af en gigantisk tsunami – og det bliver heller ikke den sidste. Ijuni 2017 styrtedeet fjeld over Karratfjorden i Vestgrønland sammen. Den efterfølgende tsunami væltede blandt andet ind over bygden Nuugaatsiaq, hvor 11 huse blev skyllet i havet og fire beboere forsvandt i bølgerne. »Sandsynligheden for fjeldkollaps og tsunamier i Grønland er stigende,« forklarer professor Søren Rysgaard. Han fortæller, at da han indledte sin forskning i Grønland for over 30 år siden, havde de fleste gletsjere udmunding direkte i havet. I dag har de typisk trukket sig langt tilbage som følge af klimaforandringerne. »Det eksponerer fjelde, der har været holdt sammen af isen, for vind og vejr, og så går de lige så stille i stykker. De står og falder sammen, indtil de til sidst bliver til mere stabile bjerge.« Den højeste tsunami, der nogensinde er registreret,opstod i 1958i Lituyabugten i det sydøstlige Alaska. Under et kraftigt jordskælv væltede en bjergside ned i bugten, hvilket udløste en tsunami, der skyllede træer bort helt op til 524 meter over fjorden. Alligevel kommer fjeldskreddet i Østgrønland i fjor til at skrive sig ind i rekordbøgerne. Stephen Hicks, der er medforfatter til Science-studiet og geoforsker ved University College London, siger i en pressemeddelelse: »Jeg var fuldstændig forbløffet, da jeg første gang så det seismiske signal.« Han tilføjer: »Aldrig før har man optaget en så langvarig og globalt omspændende seismisk bølge, der kun indeholder en enkelt svingningsfrekvens.«",
        "metadata": {
            "source": "https://www.berlingske.dk/videnskab/det-har-vaeret-det-rene-ragnarok-forskere-forbloeffede-over-monsterstor",
            "image_url": "https://berlingske.bmcdn.dk/media/cache/resolve/image_x_large_vertical/image/183/1835727/24791576-det-kunne-vre-get-gruelig-galt-hvis-den-enorme.jpg",
            "publication_time": "Torsdag d. 12. september 2024, kl. 20.23",
            "author": "Lars Henrik Aagaard",
            "related_links": [],
            "attachments": []
        }
    }
}