{
    "version": "1.0",
    "document": {
        "id": 16567,
        "title": "Klimaets retorikfestival",
        "content": "Ved COP20 i Lima, Peru, er CO2-fodaftrykket dobbelt så højt som ved COP16 i Cancún, Mexico, og hele otte gange højere end ved klimakonferencen i København. Og Greenpeace har vandaliseret et historisk peruviansk mindesmærke ved at skrive budskabet »Time for change!« med gigantiske, gule bogstaver hen over det. Det er ganske let at satirisere over, at verdens lande nu igen og med stigende klimaomkostninger er mødtes for at konkurrere om at levere den mest imponerende skræmmetale om Jordens klimaudsigter – inden alle (bortset fra EU, heroisk anført af vindmøllelandet Danmark) drog hjem igen lettede over at have undgået bindende beslutninger om CO2-reduceringer. Men det er for billigt bare at satirisere. For seancen er i virkeligheden en gribende, tragisk illustration af retorikkens værste fristelser for menneskeheden. Trimlende gennem universet på vores lille grønne klode mødes vores ledere, hver gang vi har tumlet endnu engang rundt om Solen, og holder flotte taler, som giver menneskeheden et beroligende indtryk af, at vi egentlig godt kan styre det hele, hvis bare vi kunne blive enige.",
        "metadata": {
            "source": "https://www.berlingske.dk/groft-sagt/klimaets-retorikfestival",
            "image_url": "https://berlingske.bmcdn.dk/media/cache/resolve/image_x_large/image/5/50694/6162269-groft-sagt-klaus-kjller-hoved.jpg",
            "publication_time": "Lørdag d. 13. december 2014, kl. 20.00",
            "author": null,
            "related_links": [],
            "attachments": []
        }
    }
}