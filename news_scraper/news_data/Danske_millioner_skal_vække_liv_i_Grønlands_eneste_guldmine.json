{
    "version": "1.0",
    "document": {
        "id": 17824,
        "title": "Danske millioner skal vække liv i Grønlands eneste guldmine",
        "content": "Der skal atter graves efter guld i den grønlandske undergrund. En investering på 15 millioner kroner skal genåbne guldminen Nalunaq, der ligger i den sydligste del af Grønland. Pengene kommer fra Vækstfonden og Greenland Venture, som har offentlige danske og grønlandske penge i ryggen. Minen åbnede i 2004, men lukkede igen i 2013, da selskabet bag minen kastede håndklædet i ringen som følge af økonomiske problemer. Det spillede blandt andet ind, at guldprisen var dykket markant. Da minen tidligere har været i drift, er der allerede infrastruktur omkring den, og den vil derfor lettere kunne komme op og køre. »Råstof- og minesektoren har stort potentiale i Grønland,« siger Rolf Kjærgaard, direktør i Vækstfonden, i en pressemeddelelse. »Med investeringen her kan vi bidrage til, at Nalunaq-minen kommer vigtige skridt videre, og selskabet bag er klar til hurtigt at kunne gå i gang med produktion. Det vil bidrage til øget vækst og udvikling i Sydgrønland,« siger han. For år tilbage var store forventninger til et råstofeventyr i Grønland, der på sigt kunne gøre landet uafhængigt af støtte fra Danmark. Indtil videre har råstofferne dog ikke kastet de forventede resultater af sig. Guldminen i Nalunaq vil ifølge det grønlandske medie KNR blive den tredje aktive mine i Grønland. Det er ikke oplyst, hvornår den forventes at åbne. Den anden er en rubinmine ved Qeqertarsuatsiaat - på dansk Fiskenæsset - i den sydvestlige del af landet. Derudover er der en mine i Kangerlussuaq - Søndre Strømfjord. Her bliver der udvundet anorthosit-malm. De 15 millioner kommer fra en samlet pulje på 220 millioner kroner, der er en del af en politisk aftale mellem Grønland og Danmark. Den blev indgået i september sidste år. Danmark har bidraget med 198 millioner kroner og Grønland 22 millioner kroner. /ritzau/",
        "metadata": {
            "source": "https://www.berlingske.dk/business/danske-millioner-skal-vaekke-liv-i-groenlands-eneste-guldmine",
            "image_url": "https://berlingske.bmcdn.dk/media/cache/resolve/image_x_large/image/117/1172702/22972899-arkiv---20190703071506354_org.jpeg",
            "publication_time": "Onsdag d. 03. juli 2019, kl. 08.50",
            "author": null,
            "related_links": [],
            "attachments": []
        }
    }
}