{
    "version": "1.0",
    "document": {
        "id": 16143,
        "title": "Folketingets ledelse skal diskutere embedsmænds manipulation",
        "content": "Folketingets formand, Mogens Lykketoft (S), er åben for idéen om at oprette en juridisk enhed, der kan komme med uafhængige vurderinger af lovforslag til folketingspolitikerne, som Venstres Mads Rørvig (V) foreslår. Rørvigs forslag skyldes afsløringen af, at jurister fra Justitsministeriet, Udenrigsministeriet, Skatteministeriet og Beskæftigelsesministeriet har leveret vurderinger med én konklusion til skiftende regeringer og den modsatte konklusion til Folketinget og offentligheden.  Det er dog ikke nogen nyhed, at ministeriernes jurister kan finde på at manipulere med de folkevalgte. Allerede i 1993 var Mogens Lykketoft således med til at skrive forslaget om en juridisk enhed i Folketinget ind i regeringsgrundlaget for Poul Nyrup Rasmussens første regering. »Jeg kan ikke huske de præcise detaljer i det, men der er ingen tvivl om, at det kom ind i regeringsgrundlaget på baggrund af nogle af de juridiske rådgiveres rolle i Tamil-sagen. Og så mente man åbenbart hen ad vejen, at man havde fået styr på det internt i Nyrup-regeringen. Det må være derfor, det ikke blev løftet yderligere,« siger Lykketoft om forslaget, der aldrig blev til noget.  Og det er der måske en god grund til. »Det er en stor og økonomisk krævende beslutning, hvis man skal have noget, der er fagligt set ligeså kompetent og kan hamle op med centraladministrationen. Men diskussionen kommer uundgåeligt op igen, når vi får nye oplysninger af den her karakter,« siger Folketingets formand med henvisning til de aktuelle afsløringer. »Jeg vil ikke konkludere noget på baggrund af sagen nu, men vi kommer til at diskutere det i Folketingets præsidium,« siger Mogens Lykketoft med henvisning til den det danske parlaments politiske ledelse, hvor de fem største partier har plads.  Tidligere formand for Folketinget, den nu afdøde Erling Olsen, udtrykte også bekymring for juristernes rolle tilbage i begyndelsen af 1990erne. Erling Olsen var justitsminister i Nyrup-regeringen i 1993, hvor den juridiske enhed til Folketinget stod i regeringsgrundlaget. Da han i 1994 blev formand for Folketinget, kom han med »Olsen-planen«, hvor man gav Folketinget flere kompetencer. Men det endte ikke med, at man gjorde noget ved den problemstilling, der nu igen er blevet aktuel.",
        "metadata": {
            "source": "https://www.berlingske.dk/politik/folketingets-ledelse-skal-diskutere-embedsmaends-manipulation",
            "image_url": "https://berlingske.bmcdn.dk/media/cache/resolve/image_x_large/image/34/348367/7788594-folketingets-bningsdebat-2014.jpg",
            "publication_time": "Fredag d. 17. oktober 2014, kl. 12.59",
            "author": null,
            "related_links": [],
            "attachments": []
        }
    }
}