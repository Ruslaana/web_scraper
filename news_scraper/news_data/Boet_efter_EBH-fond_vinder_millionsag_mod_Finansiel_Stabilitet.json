{
    "version": "1.0",
    "document": {
        "id": 12694,
        "title": "Boet efter EBH-fond vinder millionsag mod Finansiel Stabilitet",
        "content": "Den tidligere direktør i den krakkede EBH Bank, Finn Strier Poulsen, er ved Vestre Landsret dømt til at betale en millionerstatning. Også det statslige selskab Finansiel Stabilitet, EBH Fondens revisor, EBH Fondens advokat og EBH Fondens tidligere formand, Egon Korsbæk, er dømt til at betale millionerstatninger.  Erstatningerne skal betales til konkursboet efter EBH Fonden. Det afgjorde Vestre Landsret ved dom torsdag kl. 11.00. »Ved dommen blev Finansiel Stabilitet A/S dømt til at betale ca. 59 mio. kr. til fondens konkursbo. Revisoren blev dømt til at betale ca. 54 mio. kr. solidarisk med bl.a. Finansiel Stabilitet A/S, advokaten blev dømt til at betale ca. 11 mio. kr. solidarisk med bl.a. Finansiel Stabilitet A/S, og den tidligere direktør i banken og fondens tidligere bestyrelsesformand blev dømt til at betale ca. 14 mio. kr. solidarisk med bl.a. Finansiel Stabilitet A/S. Advokaten blev herudover dømt til at friholde og erstatte fondens konkursbo for et beløb på op til 43,3 mio. kr. for anmeldte krav fra sælgeren af virksomheden og fra Jyske Bank A/S. De øvrige bestyrelsesmedlemmer i fonden blev frifundet,« skriver Vestre Landsret i dommen.  Finn Strier Poulsen, fondens revisor, fondens advokat og fondens tidligere formand, Egon Korsbæk, slipper dog for at betale selv. Således har Vestre Landsret afgjort, at Finansiel Stabilitet skal friholde disse personer for de beløb, de er dømt til at betale. »I det indbyrdes forhold mellem Finansiel Stabilitet A/S og henholdsvis revisoren, advokaten, bankens tidligere direktør og fondens tidligere bestyrelsesformand blev Finansiel Stabilitet A/S pålagt at friholde disse for de beløb, som de var dømt til at betale, bortset fra sagsomkostninger,« skriver Landsretten. Årsagen til at Finansiel Stabilitet er inddraget i sagen er, at EBH Bank i 2008 gik konkurs og blev overtaget af Finansiel Stabilitet. Dermed overtog Finansiel Stabilitet også EBH Banks forpligtelser.  Sagens kerne er forholdsvis kompleks. Forhistorien er, at EBH Bank i maj 2005 købte virksomheden Midt Factoring af erhvervsmanden Carl Aage Nielsen. Som betaling udstedte EBH Bank aktier på nominel 5 mio. kr. til Carl Aage Nielsen. Disse aktier var på daværende tidspunkt omkring 100 mio. kr. værd. Derudover besluttede EBH Banks bestyrelse, der også udgjorde bestyrelsen i EBH Fonden, at EBH Fonden garanterede at købe aktierne af Carl Aage Nielsen i 2010 for 155 mio. kr.  Men EBH Fonden fik intet ud af den aftale, og derfor mener konkursboet efter EBH Fonden nu, at bankens bestyrelse har misbrugt EBH Fonden. Dette er baggrunden for retssagen. Der skete imidlertid det, at EBH Bank i 2008 gik konkurs. Carl Aage Nielsen nåede dog inden at redde 75 mio. kr. af de 155 mio. kr. hjem fra EBH Fonden. Dette beløb krævede konkursboet efter EBH Fonden i denne sag at få erstattet. Carl Aage Nielsen blev af Landsretten friholdt fra at betale kravet. »Sagen mod sælgeren (Carl Aage Nielsen, red.) af virksomheden drejede sig om, hvorvidt fondens konkursbo efter ugyldighedsregler eller efter konkurslovens omstødelsesregler kunne kræve ca. 75 mio. kr., som fonden havde betalt i august 2008, tilbagebetalt. Ved dommen blev sælgeren frifundet,« skriver Landsretten.  Dertil kommer, at Carl Aage Nielsen også mente at have et krav. Han blev lovet 155 mio. kr., men nåede kun at få 75 mio. kr. Altså mangler han 80 mio. kr., mener han. Dette beløb har Carl Aage Nielsen anmeldt i EBH Fondens konkursbo. Det førte igen til et nyt krav. For såfremt konkursboet efter EBH Fonden skal betale Carl Aage Nielsen de 80 mio. kr., vil de have en del af disse penge dækket. Hvis dividenden i konkursboet eksempelvis ender på 30 pct., kan Carl Aage Nielsens krav værdisættes til 30 pct. af de 80 mio. kr. Altså 24 mio. kr. Dette beløb ville konkursboet efter EBH Fonden også have erstattet.  Såfremt Carl Aage Nielsen var dømt til at betale de 75 mio. kr., ville han have Finansiel Stabilitet til at dække hans krav. Og hvis han ikke kunne få dækket sit krav der, ville han have det dækket af sin advokat, da denne i så fald må have rådgivet ham forkert. Men i og med at Carl Aage Nielsen blev friholdt for kravet på de 75 mio. kr., blev Finansiel Stabilitet og Carl Aage Nielsens advokat som en konsekvens ligeledes friholdt for deres friholdelsespåstande.",
        "metadata": {
            "source": "https://www.berlingske.dk/virksomheder/boet-efter-ebh-fond-vinder-millionsag-mod-finansiel-stabilitet",
            "image_url": "https://berlingske.bmcdn.dk/media/cache/resolve/image_x_large/image/17/177868/12677712-strier-poulsen.jpg",
            "publication_time": "Torsdag d. 17. marts 2016, kl. 11.12",
            "author": "Mads Sixhøj",
            "related_links": [],
            "attachments": []
        }
    }
}