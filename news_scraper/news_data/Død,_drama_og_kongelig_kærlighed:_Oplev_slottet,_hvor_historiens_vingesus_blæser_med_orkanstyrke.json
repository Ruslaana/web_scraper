{
    "version": "1.0",
    "document": {
        "id": 16213,
        "title": "Død, drama og kongelig kærlighed: Oplev slottet, hvor historiens vingesus blæser med orkanstyrke",
        "content": "Den 22. januar 1901 var hele den britiske kongefamilie samlet på slottet Osborne House. En 81-årig dronning Victoria lå for døden, og børn og børnebørn havde taget plads ved hendes seng i gemakket, der vendte ud mod parken og sundet, The Solent, med fastlandet i det fjerne. Blandt de tilstedeværende i monarkens rum var prinsen af Wales, Albert – eller Bertie, som han blot blev kaldt. Han vidste, at han var timer fra at blive Storbritanniens næste konge samt kejser af Indien og statsoverhoved i en lang række kolonier – for ikke at nævne nationer som Canada, Australien og store dele af Afrika. Ved sin side havde Bertie hustruen, den danske prinsesse Alexandra, der ligeledes var få åndedrag fra at blive Det Britiske Imperiums næste dronning. Hun havde aldrig været en favorit hos dronning Victoria, der kun i mangel af bedre muligheder accepterede brylluppet mellem de to.  Stemningen ved dronningens dødsleje var anspændt, ikke kun fordi imperiets dronning gennem en menneskealder var ved at forlade denne verden, men også grundet de politiske skælv i Europa. Prinsessen af Wales,danske Alexandrakunne sende stive blikke hen mod en anden af de tilstedeværende i det kongelige sovegemak, nemlig Victorias barnebarn, kejser Wilhelm II af Tyskland. Helt siden krigen i 1864 havde der været splid i familien efter Danmarks nederlag, og Alexandra og den tyske kejser havde et mildest talt køligt forhold til hinanden. En gennemgribende restaurering af den italienske have førte den for få år siden tilbage til fordums pragt. Det kostede næsten 4 mio. kr.Fold sammenLæs mereFoto: Kristoffer Flakstad. I rummet var også Berties lillebror prins Arthur, morfar til dronning Ingrid og oldefar til både dronning Margrethe II og kong Carl XVI Gustav. Man sagde, at han modsat sine ældre brødre var Dronning Victorias øjesten, og at han havde haft en nemmere barndom end de øvrige søskende. Og netop den hårde opvækst var noget, de tilstedeværende prinser og prinsesser kunne forbinde med slottet, hvor de nu befandt sig. Her havde de tilbragt stort set alle deres barndomssomre, ja faktisk så meget tid, som det havde været muligt. Osborne House var den døende dronnings favoritsted på denne klode. Efter prins Alberts død, gik dronning Victoria i sørgesort, og hun var ikke just en kærlig mor over for sine mange børn.Fold sammenLæs mereFoto: Georgios Kollidas. For Bertie, Arthur og de andre efterkommere var det anderledes. De sad tilbage med afstumpede minder om fysisk afstraffelse, strenge skolelærere og sippede guvernanter, der skulle klæde de små prinser og prinsesser på til en fyrstelig tilværelse – på godt og ondt. De kunne mindes en mor, der selv efter de blev voksne, selvstændige individer kontrollerede deres liv ned i de mindste detaljer. Alt var blevet udstukket og arrangeret for dem: Hvem de skulle gifte sig med, hvor de skulle bosætte sig, hvilke interesser, de skulle dyrke og navnlig hvad og hvem, de skulle holde sig langt fra. Især prinsen af Wales var blevet holdt i en kort snor, og selvom han på ét plan elskede sin mor, var det kendt i hele imperiet, at forholdet mellem dem var fuld af gensidig afsky. Har man set de efterhånden mange film og tv-serier om dronning Victoria, ved man, at den navnkundige dronning havde en svær barndom præget af intriger, død og ulykke. Man ved også, at hun med alderen blev et stramtandet væsen, hvis distancerede og til tider kølige ydre blev hele symbolet på det snerperi, der kom til at præge sidste halvdel af 1800-tallet – eller blot Victoria-tiden, som vi også kalder den. Men mellem den ulykkelige barndom og de mange år som sammenbidt monark over det britiske imperium, udspillede der sig en række gyldne år i Victorias liv, og Osborne House står i dag tilbage som selve billedet på denne lykkelige æra. Dronning Victoria og prins Albert fik ideen til at opføre Osborne House efter en grand tour i Italien.Fold sammenLæs mereFoto: Kristoffer Flakstad. Når man ankommer til slottet ad stien gennem den enorme park får man da også hurtigt indtrykket af harmoniske rammer. De sandfarvede mure står gyldne indrammet af mægtige solitærtræer, og arkitekturen sender straks de besøgende mentalt til Italien. Her oser af frihed og feriestemning. Og det var netop de italienske landsteder, der inspirerede dronning Victoria og hendes mand prins Albert til at bygge Osborne House. Isle of Wight byder også på masser af strand og sol om sommeren.Fold sammenLæs mereFoto: Sanda Stanca. Det unge par, der var blevet bragt sammen under storpolitiske alliancer, var – på den tid – noget så sjældent som lykkeligt gifte. Dronningen forgudede den vitaleprins Albert, der på trods af sit underdanige ydre involverede sig i stort set alt, han kunne komme i nærheden af: Teknologi, arkitektur, byplanlægning samt forskning i sundhed, sociologi, økonomi og modernisering af landbrug.Osborne House var ikke mindst prins Alberts værk. Det var ham, der valgte beliggenheden, som mindede ham om Napolibugten, og han var dybt involveret i selve tilblivelsen af det dengang yderst moderne slot, hvor sanitet nåede nye standarder, og hvor detaljerne var slående. Eksempelvis blev køkkenet anlagt langt væk fra spisestuen, så der ikke lugtede af mad i de tilstødende saloner, og der blev installeret elevator, som den senere aldrende og ikke just slanke dronning Victoria benyttede sig flittigt af. Desværre døde prins Albert som kun 42-årig. Victoria beskyldte den løsslupne søn Bertie for at være indirekte skyld i faderens død, og selv trak hun sig sorgramt ind i sig selv og overkom kun glimtvis sin livspartners tidlige død. Efterhånden tilbragte Victoria stort set al sin tid på Isle of Wight, hvor hun og Albert havde været lykkelige sammen, og det hændte ofte, at regeringen med premierministeren i spidsen måtte rejse fra London og holde statsråd på Osborne House, fordi dronningen nægtede at forlade stedet. Besøget på Osborne House er for de fleste en heldagsbegivenhed, hvor der også er indlagt tid til at nyde frokost eller afternoon tea.Fold sammenLæs mereFoto: Kristoffer Flakstad. Som besøgende på Osborne House kommer man rundt til store dele af slottet – modtagelsesrum, dagligstuer og private gemakker med dronningens soveværelse som højdepunktet. Stort set alt interiør står som på Victorias dødsdag i januar 1901. Bertie nægtede selv at komme på Osborne House efter sin mors død. Minderne var simpelthen for tunge, og i stedet blev slottet omdannet til et stort gravmonument over en svunden epoke i verdenshistorien. Gradvist blev slottet åbnet for offentligheden, men først i 1954 tillod dronning Elizabeth II, at man også kunne få adgang til de private rum med Victorias dødsleje. Et storladent øjeblik for de fleste besøgende på Osborne House er Den Indiske Spisesal. Den kom til efter prins Alberts død i en nyere fløj og understreger, at dronning Victoria ikke havde mistet livsgnisten totalt. Her er pomp, pragt og eksotisk mystik – og man har dækket fornemt op til banket som i dronningens velmagtsdage. Har man set filmen »Victoria & Abdul« ved man, at den berømte monark med tiden nærede større og større interesse for det Indien, hun var kejserinde over, og det bærer spisestuen kraftigt præg af. Man vendte den romantiske, engelske havestil ryggen og hilste den italienske barokhave velkommen, da den enorme park ved Osborne House blev anlagt.Fold sammenLæs mereFoto: Kristoffer Flakstad. Mange scener i filmen er optaget på Osborne House, hvilket kongehuset gav en undtagelsesvis tilladelse til. Også scener i filmen, der faktisk skal forestille steder i Italien, optog man her. Den smukke, italienske have med sine springvand, terrasser, balustrader og eksotiske bede kunne sagtens have ligget i Toscana eller et sted uden for Rom. Når man går rundt herude og nyder landskabet, der kravler ned mod kysten, kan man undres over, at Bertie og de øvrige søskende låste porten og omskabte Osborne House til et torneroseslot efter Victorias død. Men Bertie havde ikke kun arvet et kongerige og et prægtigt lystslot. Han havde også arvet traumer og fortvivlelse og kunne ikke holde ud at skulle opholde sig et sted, hvor hans forældre havde været så lykkelige – samtidig med, at han selv havde været det modsatte. Berlingske var inviteret af VisitBritain, som ikke har haft indflydelse på artiklens indhold",
        "metadata": {
            "source": "https://www.berlingske.dk/rejser/doed-drama-og-kongelig-kaerlighed-oplev-slottet-hvor-historiens-vingesus",
            "image_url": "https://berlingske.bmcdn.dk/media/cache/resolve/image_x_large_vertical/image/119/1193872/23110008-billede-3.jpg",
            "publication_time": "Lørdag d. 19. oktober 2019, kl. 20.40",
            "author": null,
            "related_links": [],
            "attachments": []
        }
    }
}