{
    "version": "1.0",
    "document": {
        "id": 482,
        "title": "Aminata Corr Thrane: Det er for letkøbt at pege på Andrew Tate som årsag til ung dødsvold",
        "content": "Den 20. april 1999 så et nyt og hårrejsende fænomen dagens lys, da de to high school-elever Eric Harris og Dylan Klebold skød og dræbte 13 skolekammerater og en lærer på Columbine High School i Colorado, USA, og sårede yderligere 20. Skoleskyderiet sendte rystelser gennem hele den vestlige verden, og her 25 år senere findes der stadig ikke et endegyldigt svar på, hvad der fik de to unge mænd til at planlægge og udføre massakren. Og det er jo ikke til at holde ud. Som politiet i Jefferson County dengang formulerede det: »Selvom denne rapport etablerer en optegnelse over begivenhederne 20. april, kan den ikke besvare det mest fundamentale spørgsmål – HVORFOR? Det vil sige, hvorfor skulle to unge mænd i deres livs forår vælge at myrde fakultetsmedlemmer og klassekammerater? Beviserne giver ingen endelig forklaring, og spørgsmålet fortsætter med at forfølge os alle.« Enhver, der sender sit barn i skole – eller bare holder af et barn, der skal færdes på en skole – i USA, har selvsagt brug for at vide sig sikre på, at børnene ikke er i fare for at blive ofre for eller, gud forbyde det, udføre et sådan angreb. Det kræver årsagsforklaring. Og hvis ikke man kan få det, må man selv deducere sig frem til en. For forældre, kommentatorer og politikere dengang i slut 1990erne blev skyldneren musiker Marilyn Manson. »Marilyn Manson var den perfekte skurk. Med en dyrkelse af det sataniske i sin æstetik og et udtalt uhensigtsmæssigt forhold til kvinder var det ikke svært at godtage ham som svaret på det ulidelige spørgsmål: Hvorfor?«Fold sammenLæs mereFoto: Richard Shotwell/AP/Ritzau Scanpix. I kølvandet på tragedien rygtedes det, at de to gerningsmænd havde hang til rockmusik, og at de især dyrkede Marilyn Mansons gotiske univers. Det viste sig hurtigt ikke at holde vand, de to havde såmændikke den store fidustil Mansons musik, men den slags kan være svært at slå ned, når først det har slået rod. Og Marilyn Manson var den perfekte skurk. Med en dyrkelse af det sataniske i sin æstetik og et udtalt uhensigtsmæssigt forhold til kvinder var det ikke svært at godtage ham som svaret på det ulidelige spørgsmål: Hvorfor? Men konklusionen ledte ikke til meget andet, end at Mansonskarriere led et alvorligt knæk, for siden da er skoleskyderier i USA blevethverdagskost. I 2023 var der 349 skoleskyderier på landsplan, og i midten af december sidste år havde der været 322. Tid er en flad cirkel, og med et nyt, hårrejsende ungdomsfænomen kommer en ny, kontroversiel kvindefjendsk skurk. Denne gang i form af den britisk-amerikanske mediepersonlighed og tidligere kickbokser Andrew Tate. Hvis du endnu ikke har set Netflix-serien »Adolescence« og vil overraskes autentisk over seriens forviklinger, bør du standse læsningen netop nu og vende tilbage efter seriens sidste afsnit. Det er nemlig netop den serie, der har fået kommentatorer, forældre og politikere til at storme mod Tate som årsagsforklaring på ung dødsvold, navnlig på knivstikkerier i England. I serien møder vi den 13-årige engelske dreng Jamie Miller, der bliver anholdt og mistænkt for mordet på en pige fra skolen. Herefter følger en oprulning af det store spørgsmål: Hvorfor?  Langt henad vejen opererer serieskaberne med antydninger af incel-kultur og af mobning, men et navn bliver fremhævet som, om ikke andet, medskurk i fortællingen: Andrew Tate. Og det britiske parlament er allerede bidt på den simple årsagsforklaring på, hvorfor helt unge mennesker i Storbritannien dræber hinanden med knive. Labour-parlamentsmedlem Anneliese Midgley harforeslået, at »Adolescence« skal vises i skolerne landet rundt for at modvirke kvindehad og vold mod kvinder. Labours Keir Starmer stemmer i: »Denne vold, udført af unge mænd, påvirket af det, de ser online, er et reelt problem. Det er afskyeligt, og vi er nødt til at takle det,« sagde han, hvortil hans talspersonsenere tilføjedeat »snigende kvindehad, der slår rod, vil blive tacklet.« Og hvor ville det være nemt og dejligt, hvis man helt kunne undgå voldelige handlinger blandt unge mennesker, hvis blot man skærmede ungdommen fra bestemte videoer på skærmene og bestemt musik i ørerne. Men så simpel er verden desværre ikke. Det er muligt, at der er et sammenfald mellem unge mænd, der ser videoer af Andrew Tate, og unge mænd, der udøver vold med døden til følge, men det er ikke ensbetydende med, at det ene er årsag til det andet. Måske er det ene et symptom på det andet. Måske er det en tilfældighed. Måske er der rent faktisk en årsagssammenhæng, men det giver i hvert fald ikke mening at konkludere det på baggrund af en spændingsfyldt tv-serie i one-take. Ligesom det ikke gav mening at konkludere, at rockmusik var årsag til skoleskyderier, eller årsag til at de unge i filmen Footloose havde sex med hinanden og kørte galt i bil. Aminata Corr Thrane er journalist og kommentator ",
        "metadata": {
            "source": "https://www.berlingske.dk/kommentatorer/aminata-corr-thrane-det-er-for-letkoebt-at-pege-paa-andrew-tate-som",
            "image_url": null,
            "publication_time": "Mandag d. 31. marts 2025, kl. 20.29",
            "author": "Aminata Corr Thrane",
            "related_links": [],
            "attachments": []
        }
    }
}