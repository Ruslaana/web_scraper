{
    "version": "1.0",
    "document": {
        "id": 11508,
        "title": "Han blev kendt for en særlig metode mod overvægt. Nye tal viser, at det stadig er et udbredt problem. Nu kommer han med et opråb til de voksne",
        "content": "Han er mest af alt frustreret. Frustreret over, at kurven får lov til at fortsætte den forkerte retning. At vi bliver ved med at lade det ske, og at vi ikke sætter ind. Han er frustreret, fordi han hver dag oplever, hvordan det er børnene, der må betale prisen. De mistrives, og deres helbred er stærkt overbelastet,fordi for mange »ganske enkelt ikke tager ansvar.« Jens-Christian Holm er ledende overlæge i børnesygdomme, ph.d. og forskningslektor ved Københavns Universitet. Han har opstartet og leder i dag Enheden for Overvægtige Børn og Unge på Holbæk Sygehus, og så blev han for alvor et kendt ansigt, da han medvirkede i DR-programmerne »Generation XL«. Et program, hvor børn kæmpede for et sundere og slankere liv. Det gør de stadig i dag. Ifølge Jens-Christian Holm er der 243 komplikationer til overvægt. »Det er en voldsom helbredsbelastning for et barn,« siger han.Fold sammenLæs mereFoto: Niels Ahlmann Olesen. En ny sundhedsprofil fra Statens Institut for Folkesundhed og Region Hovedstaden kortlægger børnenes udvikling, trivsel og sundhed i hovedstadsområdet. Rapporten viser blandt andet, at 13,5 procent af børnene i indskolingen er overvægtige i 2021/2022. Ved udskolingsalderen er andelen endnu større. Her er den på 16,5 procent, fremgår det af rapporten. Kigger vi på hele Danmark, er det op mod hvert femte barn, der lever med overvægt eller svær overvægt, viser tal fra Danmarks Statistik. »Det handler om, at man bør tænke på, hvad der er det bedste for barnet, og hvad mennesker med indflydelse træffer af beslutninger, som passer på børnene,« siger Jens-Christian Holm og uddyber: »Det, vi gør – og har gjort de seneste mange år – det fungerer tydeligvis ikke. For vores børn har og er stadig i risiko for mere overvægt«. Jens-Christian Holm har dedikeret sin karriere til børn med overvægt. Det har han, fordi han er stærkt indigneret over den måde, som børn med overvægt bliver behandlet på. Af fagpersoner, sundhedsmyndigheder, politikere. Faktisk af os alle sammen, siger han. Han vil have svær overvægt anerkendt som en kronisk sygdom, og han mener, at vi alle tager fejl, når vi tror, at børnene taber sig, hvis de bare spiser mindre eller bevæger sig mere. »Jeg har over 30-års erfaring, og derfor støder det mig, når folk, der ikke ved nok om overvægt, kommer med skråsikre udtalelser. For de tankegange er ofte forældede«. Af samme grund har han udarbejdet og etableret Holbæk-modellen. En model, som ifølge ham er det paradigmeskift, Danmark har brug for. En behandling, som kan styrke den bedst mulige børneopdragelse og ikke mindst børnenes trivsel, siger han. Hvad den består af, vender vi tilbage til. Først skal vi vende udviklingen antallet af børn med overvægt. I virkeligheden er forekomstenstagneret de seneste år,siger Trine Pagh Pedersen. Hun er seniorforsker hos Statens Institut for Folkesundhed og medforfatter til Sundhedsprofilen. »Man siger, at overvægt blandt børn og unge har nået plateau, men forekomsten er stadig høj. Vi har prøvet at forebygge overvægt i mange år, men det har været svært at nedbringe andelen af overvægtige, fordi det er så komplekst. Vi er simpelthen nødt til at retænke vores indsatser.« Også Jens-Christian Holm mener, at tallene ligger alt for højt. Og det faktum, at vi ikke har fået dem nedbragt i flere årtier, er enormt problematisk, lyder det. »Vi tager ikke problemet alvorligt, når der fortsat er 150.000–200.000 børn med overvægt i Danmark,« siger han og uddyber: »Vi ved, at de her børn har en voldsom helbredsbelastning. Vi ved, at det ødelægger deres sociale, mentale og fysiske trivsel. Alligevel gør vi ikke nok. Det synes jeg er en uholdbar situation.« Svær overvægt er den grundlæggende årsag til en lang række sygdomme, og en stor del af børnene ved overvægtenheden på Holbæk Sygehus døjer med fedtlever, forhøjet blodtryk og kolesterol, søvnapnø og forstadier til type 2-diabetes. For ikke at glemme mobning, ensomhed og lavt selvværd. Kigger man på de forskellige kommuner i sundhedsprofilen, er forskellen på andelen af børn med overvægt overraskende stor. Brøndby, Albertslund og Høje Taastrup tager føringen. Det gælder både ind- og udskolingbørn, hvor andelen strækker sig fra 20 til 26 procent. Allerød og Gentofte har tilsvarende den laveste andel med henholdsvis 6,4 procent og 8,6 procent i indskolingen. Overlæge Jens-Christian Holm mener, at vi skylder børn, der har overvægt, at gøre en større og bedre indsats for deres fysiske og mentale trivsel.Fold sammenLæs mereFoto: Niels Ahlmann Olesen. Generelt er andelen højere, jo kortere uddannelse forældrene har, viser sundhedsprofilen. Men Jens-Christian Holm oplever, at det er forældre fra alle sociale klasser, der møder op i hans klinik i Holbæk. Både de højt- og lavtuddannede. De velstillede og de udfordrede. »I virkeligheden handler det ikke kun om social baggrund,« siger han. Hvad handler det så om? »Der er millioner af årsager. Men BMI er primært genetisk. Og så har vi generelt et overvægtsfremmende samfund med for meget sukker, fedt og skærmtid. For løse grænser i, hvordan vores børn lever. Og for dårlige fritidsordninger, der ikke altid tager det alvorligt«. Jens Meldgaard Bruun, lægefaglig leder på Nationalt Center for Overvægt, peger i samme retning. Han mener, at særligt gener og dårlige vaner trækker meget. Og så mener han – ligesom Jens-Christian Holm – at vi har haft et forfejlet fokus på kost og motion. »Det er, fordi det har været den nemme tilgang. Vi spiser mindre og bevæger os mere, og så taber vi os. Men det er ikke altid rigtigt,« siger han og uddyber: »Vi ved, at det, der virker i forhold til vægttab, er multikomponente indsatser. Når man ændrer på flere ting på en gang, og man selvfølgelig involverer hele familien. Forældrene skal altid være med.« Det fører os tilbage til den såkaldte Holbæk-model. En model, som på mange gør op med den gængse opfattelse af, hvordan overvægt skal nedbringes. Det handler nemlig ikke om motivation, som ellers ofte bliver fremhævet, siger Jens-Christian Holm. Det handler heller ikke om kalorierestriktioner. Eller om at tage små skridt. Til gengæld handler det om, at svær overvægt skal betragtes og forstås som en sygdom. En fremskreden og tilbagevendende af slagsen. »Netop fordi vi forstår, at svær overvægt er en sygdom, forstår vi også, at fedtmassen forsvares aktivt i kroppen,« siger han. Og det danner grundlaget for behandlingsplanen, som bliver udarbejdet og skræddersyet på baggrund af en personlig samtale. Den indeholder typisk 15-25 punkter med anvisninger om blandt andet antal måltider, daglige aktiviteter, søvn, skærmtid og andre forhold til hele familien. Det er eksempelvis vigtigt, at barnet ikke springer måltider over eller sulter sig. Hvis barnet bliver sulten, risikerer man, at kroppen aktivt vil forsøge at bevare og forsvare sin fedtmasse ved at sænke stofskifte, temperatur mv. Og resultatet er, at barnet ikke taber sig, selvom der bliver indtaget færre kalorier, siger Jens-Christian Holm. Modellen er i øjeblikket bredt ud i 80 kommuner, og selv siger Jens-Christian Holm, at den kan reducere både børnenes – og forældrenes – grad af overvægt med op til 75 procent. På samme måde kan den reducere overvægtsrelaterede komplikationer. De seneste år er der blevet sat flere forskningsprojekter i gang, og behandlingskapaciteten er generelt øget. Det ses blandt andet på Nordsjællands Hospital, på BørneVægtsCentret, Center for Sundt Liv og Trivsel og Novo Nordisk Fonden, som sidste år igangsattetre større projekter.",
        "metadata": {
            "source": "https://www.berlingske.dk/indland/han-blev-kendt-for-en-saerlig-metode-mod-overvaegt-nye-tal-viser-at-det",
            "image_url": "https://berlingske.bmcdn.dk/media/cache/resolve/image_x_large_vertical/image/173/1735455/24570980-jens-christian-holm-er-frende-overlge-og-han-er.jpg",
            "publication_time": "Mandag d. 13. november 2023, kl. 06.04",
            "author": "Sidsel Lyhne Jensen",
            "related_links": [],
            "attachments": []
        }
    }
}