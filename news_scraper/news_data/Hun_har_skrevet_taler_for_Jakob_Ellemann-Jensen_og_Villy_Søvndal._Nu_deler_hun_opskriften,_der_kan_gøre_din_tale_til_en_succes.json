{
    "version": "1.0",
    "document": {
        "id": 2634,
        "title": "Hun har skrevet taler for Jakob Ellemann-Jensen og Villy Søvndal. Nu deler hun opskriften, der kan gøre din tale til en succes",
        "content": "Nanna Vestgård ved hvordan, man skriver den slags tale, der kan sende rystelser gennem et rum og få alle øjne til at kigge samme vej. Om det er til bryllupsfesten, fødselsdagsfejringen eller konfirmationen, du skal holde tale henover sommeren, kan simple greb sikre, at det bliver en succes. Allerede som 23-årig startede hun som retorisk rådgiver, hvor hun trænede topchefer i at stille sig op foran deres medarbejdere og tale med gennemslagskraft. Op gennem sine tyvere skrev hun taler for Villy Søvndal og Marianne Jelved. Siden da har hun skrevet over 500 taler for nogle af landets mest fremtrædende politikere som Jakob Ellemann-Jensen, Mogens Jensen og Lea Wermelin. Ifølge Nanna Vestgård bør man ikke holde en tale, bare fordi andre forventer det. »Det bliver sjældent godt,« siger hun.Fold sammenLæs mereFoto: Mathias Svold. I dag rådgiver hun særligt nye chefer eller politikere, der netop har fået en ministerpost, og som både skal lære at improvisere og holde troværdige taler. Gennem sit professionelle liv har ordenes magt – og fremførelsen af dem – været omdrejningspunktet. Når Nanna Vestgård taler med privatpersoner, oplever hun en typisk fejl, der går igen, når de skal holde tale for et menneske, de har kært: De får lyst til at fortællealt. Problemet er bare, at det gør talen ufokuseret og svær at afkode for publikum. Derfor skal man fra starten af gøre sig klart, hvad hovedbudskabet i talen skal være. Nu deler Nanna Vestgård den opskrift, der ifølge hende adskiller degodetaler fra defremragendetaler.   De fleste har oplevet at være publikum til en tale, der allerede fra start er søvndyssende. Hvidvinsglasset er måske allerede tømt, inden taleren er kommet videre fra sin præsentation, og blikke begynder at flakke hjælpeløst rundt i lokalet, fordi gæsterne nu ved, at talen kommer til at føles uendelig lang. Sådan behøver det heldigvis ikke at være. Et godt sted at starte en tale er nemlig ved at indlede med en overraskelse, et citat, en anekdote eller en sigende detalje om det menneske, der er centrum for talen, fortæller Nanna Vestgård. »Gode taler starter ligesom et godt foredrag eller en god Netflix-serie. De starter ind fra højre og midt i historiefortællingen,« siger hun. Nanna Vestgård træner også mennesker til at kunne håndtere nervøsitet. Ifølge hende bør man undgå at skubbe den væk og i stedet se nervøsiteten som et tegn på ambition.Fold sammenLæs mereFoto: Mathias Svold. Det er en klassisk fejl, at man får lyst til at begynde med begyndelsen. Men det kan blive en trættende omgang, hvis gæsterne skal igennem hele historien om jeres relation, der startede tilbage i 2008 til en fredagsbar. Derfor indledes de bedste taler oftest med et overraskende element, der finder sted midt i jeres fælles historie. Herefter kan du slå fast, hvorfor du har valgt at holde din tale, og hvad dit budskab er. Samtidig skal man bemærke, at det ikke nødvendigvis er alle gæsterne, der er helt opdaterede på, hvor I kender hinanden fra. Den information kan man give efter indledningen, hvor du fortæller dem om jeres relation til hinanden. »Så er alle gæsterne med og kan forhåbentlig bedre blive rørte, fordi de får lov til at forstå, hvad der er gået forud,« siger Nanna Vestgård.   Når man har indledt sin tale med et overraskende element og fortalt konteksten for jeres relation, kommer selve kroppen på talen. I denne del af talen giver man tre argumenter, historier eller eksempler, der understøtter hovedbudskabet, forklarer Nanna Vestgård. Og bemærk tallet tre: »Tre er det gyldne tal. Hvis vi begynder at snakke for længe, så synes folk, at det er for tungt. Men når man bruger tre eksempler eller nedslag, så virker det langt mere velovervejet.« Samtidig fortæller hun, at kontraster fungerer godt, når man er nået til kroppen af talen. Det kan for eksempel være, at man vælger at fortælle om dengang, det gik helt galt, og dengang, det gik rigtig godt. Eller en historie fra begyndelsen af jeres relation og en mere nylig historie. Det hjælper nemlig publikummet med at afkode historierne, når de er bygget op som kontraster.   En væsentlig pointe, som, Nanna Vestgård ofte oplever, bliver overset i taler, handler om at give plads til også at fortælle om udfordringerne gennem livet. Det er nemlig med til at skabe autenticitet i talen. »Livet er jo ikke kun rosenrødt. Folk bliver rørt, når man også tør tale om det svære. Det skaber troværdighed i talen, at du ikke er blind for, at livet er kompliceret,« siger hun. Hvis man for eksempel holder en konfirmationstale, kan man nævne modgangen, og hvordan vedkommende har håndteret det. Til sidst kan man lede publikum tilbage til sin pointe fra indledningen. »Når vi har anerkendt, at mørket også findes, så vender vi tilbage til hovedbudskabet. De rigtigt gode taler har en sløjfe fra indledning til afslutning.« Nanna Vestgård fremhæver samtidig en række simple greb, der kan sikre, at man skinner igennem med sit budskab. Vigtigst af alt skal man ikke gå i panik, hvis man mærker varmen stige i kinderne og nervøsiteten intensivere, men i stedet acceptere den. Og så er det en klar fordel at gøre sit talepapir så overskueligt som muligt, forklarer Nanna Vestgård: God fornøjelse med forårets fester!",
        "metadata": {
            "source": "https://www.berlingske.dk/vores-liv/hun-har-skrevet-taler-for-jakob-ellemann-jensen-og-villy-soevndal-nu",
            "image_url": "https://berlingske.bmcdn.dk/media/cache/resolve/image_x_large_vertical/image/192/1920665/24949536-nanna-vestgrd-er-retorisk-rdgiver.jpg",
            "publication_time": "Lørdag d. 17. maj 2025, kl. 16.58",
            "author": "Sarah Victoria Gratløv",
            "related_links": [],
            "attachments": []
        }
    }
}