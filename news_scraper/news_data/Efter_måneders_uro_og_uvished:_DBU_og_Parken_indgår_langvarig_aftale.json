{
    "version": "1.0",
    "document": {
        "id": 672,
        "title": "Efter måneders uro og uvished: DBU og Parken indgår langvarig aftale",
        "content": "De fleste danskere forbinder fodboldlandsholdet med Parken, men siden nytår har der ikke været en lejeaftale mellem DBU og Parken Sport & Entertainment, der ejer stadion. Kilder tæt på forløbet har tilBerlingskefortalt om svære forhandlinger og et kompliceret forhold mellem de to parter. Men nu er de alligevel nået til enighed i sidste øjeblik – under en måned inden den næste landskamp mod Portugal. Det fortæller Jacob Lauesen og Erik Brøgger Rasmussen, der er direktører i henholdsvis Parken Sport & Entertainment og DBU (Dansk Boldspil-Union), i et fælles interview til Berlingske. »Det har hele tiden været planen at nå i mål, og nu kan vi også i de næste fire år tilbyde vores fans det bedste produkt,« siger Erik Brøgger Rasmussen. Hvorfor tog det så lang tid at blive enige? »I takt med opgraderingen af Parkens faciliteter bliver rammerne lavet om, så vi kunne ikke bare kopiere den gamle aftale.« Jacob Lauesen supplerer: »Vi har været grundige og skulle have styr på en masse lavpraktiske ting. Derfor har det trukket ud at få alle detaljer på plads, men der har ikke været noget drama.« Den nye aftale giver blandt andet DBU adgang til de nyistandsatte loungeområder i Parken, hvilket ifølge de to direktører forbedrer økonomien for begge parter.Fold sammenLæs mereFoto: Søren Bidstrup. Aftalen løber frem til sommeren 2028 og sikrer kort fortalt, at Parken fortsat er hjemmebane for det danske herrelandshold. Det er dog skrevet ind, at herrelandsholdet kan spille én kamp om året på et andet stadion, ligesom der som noget helt nyt åbnes for, at kvindelandsholdet kan spille i Parken, hvis interessen er stor nok. De to parter er samtidig enige om, at Parken skal være en del af det dansk-svenske bud på EM i fodbold for kvinder i 2029. Parterne vil ikke gå i detaljer med aftalens konkrete indhold om økonomien. 16 af landsholdets seneste 18 kampe har været udsolgt, og ifølge Erik Brøgger Rasmussen kunne man have solgt 70.000 billetter til kampen mod Portugal i marts. Derfor har DBU gentagne gange udtryktønske om at få Parken udvidetfor at gøre plads til flere tilskuere og gøre stadion relevant i forbindelse med slutrunder og europæiske finaler. Men med den nye aftale bliver den drøm foreløbig parkeret, fortæller DBU-direktøren. »Uanset hvad bliver der nok aldrig plads til 50.000 tilskuere her, det kommer i hvert fald til at koste spidsen af en jetjager. Det er de hårde fakta. Men derfor drømmer vi stadig,« siger Erik Brøgger Rasmussen. Han erkender, at det er »helt urealistisk« at få udvidet Parken så markant, selvom det for DBU stadig ville give god mening. »Det havde været fantastisk at kunne samle 50.000 tilskuere mod Portugal eller afholde europæiske finaler på dansk jord. Men det kan vi altså ikke,« siger Erik Brøgger Rasmussen. Så I har stillet jer tilfreds med de faciliteter og den kapacitet, Parken kan tilbyde? »Vi havde ikke skrevet under på en aftale, hvis vi ikke var tilfredse.« De danske landsholdsfans kan se frem til flere kampe i Parken.Fold sammenLæs mereFoto: Søren Bidstrup. Jacob Lauesen henviser til, at Parken Sport & Entertainment har investeret ettrecifret millionbeløbi en opgradering af Parken, heriblandt den lounge, interviewet bliver lavet i. Han afviser dog, at selskabet eller FC København har nogen som helst interesse i at udvide Parkens kapacitet. »Vi ønsker ikke et ensidigt fokus på antallet af tilskuere, for os er det mere vigtigt at gøre oplevelsen bedre for de 38.000 mennesker, der faktisk kommer,« siger Jacob Lauesen: »Vi synes ikke, at man skal udvide Parken, fordi man vil afholde en europæisk finale hvert fjerde år.« Hvad tænker du om, at DBU offentligt har udtrykt deres holdning til, hvordan Parken bør se ud i fremtiden? »Alle må jo ønske, hvad de har lyst til. Og det er helt fair at have forskellige synspunkter. Men vi er først lige begyndt at fylde Parken til FCKs kampe.« Parken, tidligere Københavns Idrætspark, har i mere end 100 år – og længe inden FC København fandtes – været nationalarena og hjemmebane for herrelandsholdet. Derfor var det heller ikke på noget tidspunkt et tema for DBU at lave aftaler med andre stadioner i Danmark. »Landsholdsfodbold og Parken hænger bare sammen, sådan er det. Vi vil også gerne vise landsholdet frem andre steder, men så længe efterspørgslen er der, vil vi gerne spille på det største stadion, som historisk hænger sammen med DBU,« siger Erik Brøgger Rasmussen. Historien fylder også meget for Jacob Lauesen, som derfor var motiveret af andet end det strengt forretningsmæssige, da der skulle landes en aftale. »Faktum er, at landskampe er en væsentlig mindre del af forretningen end tidligere. Men det ændrer ikke på, at Parken er Danmarks nationalstadion. Og den arv tager vi seriøst,« siger han. Erik Brøgger Rasmussen (tv.) og DBU drømmer fortsat om et større nationalstadion, men det kommer ikke til at ske i nærmeste fremtid, siger Jacob Lauesen.Fold sammenLæs mereFoto: Søren Bidstrup. Siden indvielsen af det moderne Parken i 1992 har sæderne været røde for at symbolisere, at det er Danmarks nationalstadion. Men for nylig blev det meldt ud af FC København, at sæderne i forbindelse med den forestående renovering skal skiftes ud – og at de nyebliver blå. Erik Brøgger Rasmussen, hvordan har DBU det med, at sæderne skifter farve? »Vi skal nok sørge for, at Parken er rød og hvid, når der spilles landskampe herinde. Jeg tænker, at Jacob fik et godt tilbud på blå sæder, som han ikke kunne sige nej til.« Jacob Lauesen griner og tilføjer: »Parken bliver primært brugt af FC Københavns fans, og det skal stadion selvfølgelig afspejle.«",
        "metadata": {
            "source": "https://www.berlingske.dk/oekonomi/efter-maaneders-uro-og-uvished-dbu-og-parken-indgaar-langvarig-aftale",
            "image_url": "https://berlingske.bmcdn.dk/media/cache/resolve/image_x_large_vertical/image/189/1894611/24900085-parken---danmarks-national-stadium-og-fcks-hjemme.jpg",
            "publication_time": "Fredag d. 28. februar 2025, kl. 10.00",
            "author": "Kalle Kehlet",
            "related_links": [],
            "attachments": []
        }
    }
}