{
    "version": "1.0",
    "document": {
        "id": 17037,
        "title": "Førsteelskerens hævn",
        "content": "En sanglærer så ham på YouTube og kommenterede: »Rolando! Hvis du fortsætter på den måde, er du syg om tre måneder!« Klippet viste berømte Rolando Villazón stå midt på en fransk operascene og varme op. Den mexicanske tenor lød måske fin nok på overfladen. Han havde jo også fået landsmanden Plácido Domingos varmeste anbefaling. Men sanglæreren hørte lige dét dybere: Stjernen havde i virkeligheden ingen stemme tilbage. Hvis han ikke fik hjælp straks, ville hans karriere være forbi. Rolando Villazòn var færdig tre måneder efter. Koncerter blev aflyst i sidste sekund eller flere minutter for sent – som det skete på dansk jord. En af musiklivets klareste kometkarrierer gik op i det rene ingenting. Løse rygter om det endegyldige sammenbrud slap løs. Skandalerne lurede. Men den sympatiske hovedperson havde langt fra givet op. Rolando lod sin stemme operere i 2008 og arbejde hårdt på et comeback. Og minsandten. Han skulle optræde i »Werther« på Covent Garden i London og traf dirigenten Antonio Pappano – danske Kasper Holtens musikchef og sparringspartner. Skulle de ikke indspille et album sammen, havde han spurgt? Et album kun med W.A. Mozarts koncertarier? Dirigenten må have kigget lidt på den fallerede førsteelsker, men sagde så ja. Alle elskere af skønsang kan være glade for det svar. Rolando Villazón er tilbage i form. Og han er i det bedste selskab. Hvad man først lægger mærke til, er hans direkte tænding. Ikke noget med at glide romantisk ind på den enkelte tone. Det er bare lige på og åh. Ja, ja. En tenor med smag for Mozarts musik skal kunne den slags. Men selve evnen er faktisk ikke så almindelig endda: At klare sig klokkerent gennem alle de hundesvære koloraturer. Valget af musik er heller ikke uspændende. Når man taler om Mozarts »koncertarier«, mener man hans sange til brug i andres operaer. Eftertiden har af gode grunde glemt komponisterne bag sidstnævnte, navne som Anfossi og Piccinni – hvorimod Mozart unægtelig huskes endnu. Albummet er altså med musik, selv kendere af Mozart ikke nødvendigvis har hørt før. En ønskegave. Selve stykkerne kan faktisk være en smule kedelige sine steder. Mozarts koncertarier med sopransolist er som regel bedre. Trods alt. Rolando Villazón varierer vel heller ikke sin stemme nok til et helt album. Eller passer han bare godt på den? Lyttet som sådan kunne i hvert fald ikke være mere spændende. Man sidder fascineret og følger Rolandos arbejde med den nye stemme. Hans måske knap så spændende, men desto mere bevægelige stemme. Og man må endnu engang tage hatten af og bukke for London Symphony Orchestra. De skønne briter har ubegribelig travlt og spiller til alt muligt – fra filmmusik til filharmoniske koncerter. Men de kan så samtidig kaste sig ud kampen med Mozarts vanskelige værker og vinde. Godt gået. Rolando Villazón er tilbage. Ikke i den gamle form, men i en anden form. Hvilket ikke gør ham mindre spændende på sigt. Og selv en halvgod Mozart er stadig den bedste. Hvem: Rolando Villazón med London Symphony Orchestra og dirigenten Antonio Pappano. Hvad: 12 koncertarier af W.A. Mozart plus bonus-CD med operaudtog. Hvor: Deutsche Grammophon.",
        "metadata": {
            "source": "https://www.berlingske.dk/kultur/foersteelskerens-haevn",
            "image_url": "https://berlingske.bmcdn.dk/media/cache/resolve/image_x_large/image/89/892977/7139317-rolandojpg.jpeg",
            "publication_time": "Fredag d. 31. januar 2014, kl. 22.30",
            "author": "Søren Schauser",
            "related_links": [],
            "attachments": []
        }
    }
}