{
    "version": "1.0",
    "document": {
        "id": 6556,
        "title": "Beskrivelsen af Brita og Mikko i nattens mulm og mørke får læsebrillen til at dugge",
        "content": "Norske Ingeborg Arvola er nomineret tilNordisk Råds litteraturpris2023 for bogen »Kniven i ilden«, der netop er udkommet på dansk. Og det er der ikke noget at sige til. Hverken at bogen er blevet nomineret, eller at den er blevet oversat til dansk. For »Kniven i ilden« er saftsuseme en god bog. Og heldigvis er den bare første skridt i retning af en trilogi, der har fået titlen »Sange fra Ishavet«. »Kniven i ilden« handler om Brita Caisa Seipajærvi, der i vinteren 1859 vandrer fra Finland til Norge i håb om et andet og bedre liv for sig selv og sine to medvandrende børn, som Brita i øvrigt har med to forskellige mænd, hvilket ikke ligefrem er et plus i karakterbogen. Britas drøm er, blandt meget andet, at finde en tredje mand: den eneste ene. Og vel at mærke en ugift en af slagsen. En, der fisker godt; en, der ikke har gæld i sin båd; en, der ikke bruger sine penge på druk og fjas. En mand, der har en ko, en god sangstemme og en kniv. »Hvis han så også er en fin fyr, kan jeg gifte mig med ham.« Og undervejs på den lange vandring går Britas drøm da også i opfyldelse. Sådan da. For mødet med »Mikko, Mikko, min Mikko« er lige så problematisk, som forelskelsen mellem Brita og Mikko er vidunderligt altopslugende. Mikko er nemlig lige præcis den ene ting, han ikke måtte være: en gift mand. Og hvad gør man så? Midt blandt den sociale udskamnings stirrende øjne og hvisken i krogene? For slet ikke at tale om øjenkontakten med både Gud, ekskonen og sig selv i nattens spejlbillede. Giver man op? Eller slås man for kærligheden mod alle odds, koste hvad det vil? Dette er dog bare de store linjer i de store spørgsmål i Arvolas storslåede roman. For »Kniven i ilden« er meget andet end en kvindes søgen efter (og kamp for) kærligheden. Det er også en skildring, der i øvrigt er inspireret af Arvolas egen tipoldemors liv, af datidens barske, men også hjertevarme hverdagsliv, hvor alle, uanset årstiden, løfter i flok i løbet af dagen og synger i kor omkring ilden om aftenen. Og nej, Arvola har ikke skrevet et glansbillede af 1800-tallets Nordnorge. Tværtom. Livet river og flår på daglig basis i alle dem, der er så heldige fortsat at være i live. »I det hele taget skriver Arvola virkelig, virkelig godt. Sindssygt godt, faktisk. Som en drøm, man ikke vidste, man gik rundt med. For ved første øjekast er sproget kringlet og kroget og ikke særligt gæstfrit.«Fold sammenLæs mereFoto: Gutkind. River og flår, eller rettere giver og tager, gør naturen også. Og i »Kniven i ilden« spiller Moder Jord både rollen som med- og modspiller. Ikke mindst i Britas krop og sjæl. For hun er, ud over at være gudesmuk og fandens arbejdsom, også (og på nærmest magisk vis) i stand til at helbrede både dyr og mennesker, hvilket hele tiden sker i spektakulær nærkontakt med naturen omkring hende. Mennesket og naturen smelter så sandelig også sammen, når Brita og Mikko er alene (uden tøj på) i nattens mulm og mørke. Og her skriver Arvola så intenst og kraftfuldt, at læsebrillen dugger til, i takt med at de tektoniske plader eksploderer lige op i ansigtet på Vorherre, der forgæves forsøger at holde sig for øjnene. I det hele taget skriver Arvola virkelig, virkelig godt. Sindssygt godt, faktisk. Som en drøm, man ikke vidste, man gik rundt med. For ved første øjekast er sproget kringlet og kroget og ikke særligt gæstfrit. Læg dertil, at sproget tæsker rundt i et persongalleri, der er så proppet, trods de to forbudte turtelduer i fokus, at man ikke bare hurtigt mister overblikket, men også ganske snapt opgiver at kravle til tops i diverse stamtræer. Men det behøver man heller ikke. Man skal bare læne sig tilbage og læse, stille og roligt, og langsomt, men sikkert lade sig suge ind i bogen og tilbage i tiden. Dér, hvor Brita står klar til at møde Dem og fortælle Dem en historie, De ikke vil gå glip af. Tro mig, tro mig, min Mikko, min Mikko. Kniven i ildenForfatter:Ingeborg Arvola.Oversætter:Camilla Christensen.Sider:438.Pris:299,95 kronerForlag:Gutkind",
        "metadata": {
            "source": "https://www.berlingske.dk/litteratur/beskrivelsen-af-brita-og-mikko-i-nattens-mulm-og-moerke-faar",
            "image_url": null,
            "publication_time": "Søndag d. 03. september 2023, kl. 21.49",
            "author": null,
            "related_links": [],
            "attachments": []
        }
    }
}