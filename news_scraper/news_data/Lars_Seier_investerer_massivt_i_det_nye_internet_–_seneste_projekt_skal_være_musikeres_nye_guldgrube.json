{
    "version": "1.0",
    "document": {
        "id": 11475,
        "title": "Lars Seier investerer massivt i det nye internet – seneste projekt skal være musikeres nye guldgrube",
        "content": "I gamle dage kunne man gå i en pladeforretning, købe en vinyl eller en cd, tage den under armen og gå hjem og lytte. I dag skal man lede længe, hvis man vil finde en fysisk musikforhandler. Musik er i høj grad blevet digital, ligesom musik er blevet noget, vi lytter til gennem billige streamingtjenester på internettet. Det har udfordret musikernes indtjeningsgrundlag, idet streamingtjenester som Spotify, Apple Music og Tidal ikke udbetaler kunstnere særlig mange penge, for hver gang deres musik bliver afspillet. Enny type teknologihar dog potentiale til at give musikere og kunstnere mulighed for at tjene gode penge på deres kunst. Det satser rigmanden Lars Seier Christensen i hvert fald sine penge på, og han har slået sig sammen med erfarne folk fra musikindustrien. Blandt andre Jakob Deichmann, tidligere direktør i Warner Music Danmark. »Jeg vil tro, at det er 15 år siden, vi sidst har udgivet musik fysisk. I dag er alt jo digitalt. Og det gør det svært at få økonomien til at hænge sammen – både som artist og pladeselskab. Men når vi taler om denne nye teknologi, så er der mulighed for at skabe en værdiforøgelse,« siger Jakob Deichmann. Sammen offentliggør de nu en såkaldt NFT-platform med navnet Hypery, hvor artister kan sælge digitale kunststykker. Blandt andre planlægger den danske sangerinde Ida Corr at udgive en særlig sang som NFT på platformen. Sangen er gået viralt og er streamet flere end 2,5 milliarder gange på det sociale medie TikTok.  Hypery-platformen bygger på Blockchain-teknologi – en teknologi, som Lars Seier Christensen i forvejen har investeret massivt i. »Siden jeg opdagede internettet i midten af 90erne, har jeg ikke været så optimistisk og engageret omkring en teknologi, som jeg er med blockchain,« siger Lars Seier Christensen. En NFT – det står for non-fungible token – er groft forsimplet en unik digital genstand eller fil, som ejerne får et bevis på, at de ejer. NFT’en bliver registreret på en blockchain – i stil med den teknologi, man kender fra kryptovalutaen Bitcoin. Gennem de senere måneder har man set en lang række kendisser og store brands investere i den nye trend. Eksempelvis harNike opkøbt en virksomhed, der fremstiller virtuelle sko, mens professionelle fodboldspillere, herunderNicklas Bendtner, på sociale medier har skiltet med animerede aber for astronomiske beløb. De omtalte genstande er unikke, digitale varer – altså NFT’er. På den nye NFT-platform, Hypery, er det ikke udgangspunktet, at kunstnerne skal udgive alt deres musik. I stedet er det meningen, at kunstnerne kan få en yderligere indtægtskilde ved at udgive eksklusivt indhold som NFT’er. Indhold, som fans og andre kunder skal være villige til at betale ekstra for. Det kan sammenlignes med, at man i gamle dage fik ejerskab over en limited edition-plade. Den type plader kan blive mere værd end købsprisen, eksempelvis hvis samlere finder dem interessante. På samme måde kan nogle NFT’er også sælges videre igen. »En kunde kan for eksempel købe en NFT fra en artist. Lige pludselig bliver den her artist enormt berømt, og det får kundens NFT til at stige i værdi. Det bliver en vare, som bliver efterspurgt. Så kan kunden måske sælge sin NFT til 100 gange købsprisen. Hver gang en artists NFT bliver solgt, vil artisten blive ved med at få en indtægt,« forklarer Jakob Deichmann. Lars Seier Christensen har, efter at han forlod Saxo Bank i 2015, blandt andet være med til at stifteblockchain-virksomheden Concordium. Sammen med en række velkendte navne fra dansk erhvervsliv, herunderLone Fønss Schrøder, vil han være med til at bygge det nye internet. Concordium har desuden investeret i en NFT-markedsplads for kryptokunst,Spaceseven, der fungerer efter samme principper. Lars Seier Christensen understreger, at han er interesseret i alle de teknologiske muligheder, som blockchain kan give. Kryptovaluta er efterhånden blevet offentlig kendt. Anderledes er det med NFT’er, der endnu ikke har opnået samme kendskab. Derfor anerkender Lars Seier Christensen også, at platformen får svært ved at blive en stor økonomisk succes fra begyndelsen. »Jeg tror, at det kan blive en meget stor forretning, men det er selvfølgelig rigtig, at det er et fåtal af de gennemsnitlige kunstneres fangrupper, der er engageret i den her verden. Og det er vi selvfølgelig meget opmærksomme på,« siger Lars Seier Christensen. Derfor forventer han også, at det vil være kunstnerne selv, der skaffer de fleste kunder. Enten igennem sociale medier eller andre platforme, hvor kunstneren kan nå sine fans. Lars Seier Christensen ser det ikke nødvendigvis som en hæmsko, idet han håber, at flere vil få kendskab til blockchainområdet. »Det er vigtigt, at kunstnerne kan føre deres fans hen til vores platforme. Derfra skal vi guide og introducere kunderne så nemt og så forståeligt som muligt. Forhåbentligt kan det skabe nogle nye grupper af mennesker, der begynder at engagere sig i det her område,« siger Lars Seier Christensen. Hypery-platformen forventes lanceret til marts. FAKTANFT'er – unikke digitale kunstværkerEn NFT – en non-fungible token – er en digital fil på computeren eller internettet. Det er en form for digital ægthedsbevis bag en virtuel vare, som kan handles på internettet.Den virtuelle vare kan være alt fra et digitalt kunstværk over virtuelle sko til en kunstners virtuelle merchandise. Selve NFT’en bag den enkelte vare registrerer, hvem der har skabt, købt og solgt varen på internettet.NFT’er er tæt forbundne med blockchainteknologien i stil med den, der ligger bag kryptovalutaen Bitcoin.Blockchainteknologien forventes blandt andet at være grundstenen i udviklingen af fremtidens internet, mens man i visse kredse tror på, at teknologien kan revolutionere valutasystemer og dermed åbne dørene for helt nye økonomier.Teknologien er en slags åbent register, hvor brugerne hele tiden tjekker sig selv. Fordi oplysningerne er skrevet i kode, er det svært at svindle med oplysninger, der først er godkendt og skrevet ind i en blockchain. Det er også med til at gøre det mere sikkert at overføre værdier over en blockchain, fordi oplysninger er offentlige og kan spores.FOLD UD",
        "metadata": {
            "source": "https://www.berlingske.dk/virksomheder/lars-seier-investerer-massivt-i-det-nye-internet-seneste-projekt-skal",
            "image_url": "https://berlingske.bmcdn.dk/media/cache/resolve/image_x_large/image/150/1508340/23988329-.jpg",
            "publication_time": "Mandag d. 24. januar 2022, kl. 06.20",
            "author": "Adam Geil",
            "related_links": [],
            "attachments": []
        }
    }
}