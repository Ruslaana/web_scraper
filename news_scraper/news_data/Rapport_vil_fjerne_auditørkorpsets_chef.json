{
    "version": "1.0",
    "document": {
        "id": 17696,
        "title": "Rapport vil fjerne auditørkorpsets chef",
        "content": "Chefen for Forsvarets Auditørkorps, generalauditør Lars Stevnsborg, kan undværes. Det skriver juraprofessor Gorm Toftegaard Nielsen i en rapport til forsvarsminister Nick Hækkerup (S) om den militære anklagemyndigheds fremtid. I samme rapport foreslår konsulentfirmaet Boston Consulting Group at samle auditørernes nuværende to afdelinger i én afdeling, der kan placeres enten i Jylland eller på Sjælland. Når det gælder udnyttelse af ressourcerne, tillægger konsulenterne place-ringen i København en marginal fordel. Dermed er der lagt op til store forandringer for auditørkorpset. Generalauditør Lars Stevnsborg foreslog sidste år, at afdelingen i Jylland skulle nedlægges og nogle af medarbejderne tilbydes job i København. Det forslag blev af nogle af dem opfattet som et ønske om at styrke kontrollen med medarbejderne, der for en stor dels vedkommende har været i konflikt med netop generalauditøren. Forslaget om at samle auditørkorpset i København blev bremset af forsvarsforligspartierne, og analysen af konsekvenserne blev bestilt. Det er den, der foreligger nu, og juraprofessor Gorm Toftegaard Nielsen er klar i mælet: »Allerede det årlige antal af domsmandssager med pålæggelse af frihedsstraf indikerer meget klart, at der ikke vedrørende straffesagsbehandlingen er tilstrækkeligt arbejde til at retfærdiggøre et overordnet anklagerembede,« fastslår han. Gorm Toftegaard Nielsen foreslår, at generalauditørens opgaver, som også omfatter tilsyn med auditørerne og et virke som klageinstans, overføres til den civile anklagemyndighed. Professoren nævner, at auditørkorpset allerede har et samarbejde med statsadvokaten for særlige internationale straffesager og tilføjer spørgsmålet om, hvorvidt det er nødvendigt med to forskellige myndigheder, som begge tager sig af overtrædelser af krigens regler – afhængig af om overtrædelsen er begået af en udlænding eller af en dansk soldat. Venstres medlem af forsvarsudvalget, Kristian Pihl Lorentzen, der sidste år afviste generalauditørens ønske om at samle korpset i København, er godt tilfreds med rapporten. »Den lægger op til at samle auditørkorpset i Karup-Viborg området, hvor der i kraft af Vestre Landsret og anklagemyndighedens tilstedeværelse findes et juridisk miljø,« siger han. Kristian Pihl Lorentzen kalder det »skæbnens ironi,« at det, der begyndte som et forslag om samle de militære anklagere i København, nu risikerer at blive til en samling i Jylland samt nedlæggelse af generalauditørembedet. »Men jeg glæder mig til, at vi kan få mere ud af ressourcerne, og det var vel også hensigten med generalauditørens forslag,« tilføjer han. Lars Stevnsborgs ledelsesstil kom i modvind for godt et par år siden, da de daværende tre auditører, der er de jurdiske anklagere, på et møde i Forsvarsministeriet bad om at få ham udskiftet. Ifølge rapporten er især medarbejderne i København, hvor Lars Stevnsborg er placeret, særdeles utilfredse med ledelsen. På fem år er 27 medarbejdere blevet udskiftet. Der er for tiden i alt 24 ansatte. Det lykkedes ikke i aftes at få forsvarsminister Nick Hækkerups reaktion på anbefalingerne, som ministeriet offentliggjorde sidst på eftermiddagen i går. Ifølge Venstres forsvarsordfører, Troels Lund Poulsen, er forsvarsforligspartierne enige om først at træffe beslutning efter sommerferien.",
        "metadata": {
            "source": "https://www.berlingske.dk/samfund/rapport-vil-fjerne-auditoerkorpsets-chef",
            "image_url": "https://berlingske.bmcdn.dk/media/cache/resolve/image_x_large/image/55/553531/6532108-generalauditr-lars-stevnsborg.jpg",
            "publication_time": "Tirsdag d. 18. juni 2013, kl. 22.30",
            "author": "Christian Brøndum",
            "related_links": [],
            "attachments": []
        }
    }
}