{
    "version": "1.0",
    "document": {
        "id": 11166,
        "title": "Meget mere end Batmans butler",
        "content": "Han har i mange årtier været et af de største britiske skuespillernavne i Hollywood, og trods den fremskredne alder er der ingen tegn på, at Michael Caine indstiller karrieren. Tirsdag den 14. marts fylder den britiske skuespiller med det imponerende film-cv 90 år. Michael Caine tog et par omveje, før han endte med at gå skuespillets vej. Som 15-årig havde han en række lavtlønnede job, og senere som 19-årig gjorde han i et år i begyndelsen af 1950erne tjeneste i Koreakrigen, hvor han ifølge egne beretninger oplevede »angreb på angreb«. Kort efter returen fra krigen bevægede han sig mod teaterscenerne. Han fik job som sceneansvarlig på et teater, og efter råd fra sin agent tog han navnet Caine. Hans efternavn er i virkeligheden Micklewhite. Naturtalentet for skuespil gik ikke ubemærket hen, og i de følgende år kunne han opleves både på teaterscenerne og på tv. Med sin rolle i filmen »Zulu« fra 1964 fik han international opmærksomhed, og med flere filmroller de efterfølgende år nærmede han sig for alvor stjernestatus, selv om der var et par svipsere iblandt. Seks gange har han været nomineret til en Oscar, og to af gangene har det udmøntet sig i statuetter. Det skete i 1987, da han fik en Oscar for Bedste Mandlige Birolle som Elliot i Woody Allen-filmen »Hannah og hendes søstre« og igen i samme kategori 13 år senere i rollen som lægen og børnehjemslederen Wilbur Larch i »Æblemostreglementet«. Men mange kender ham nok bedst som Batmans butler, Alfred, i instruktøren Christopher Nolans uhyre populære trilogi om superhelten, der spilles af Christian Bale. Som den kække og vise Alfred giver Caine i alle tre film sublimt modspil til den dystre superhelt. I interviews har Michael Caine ofte vist sig fra sin humoristiske side og er kommet med nogle mindeværdige citater i løbet af årene i spotlyset. »Jeg har lavet frygtelig mange film. Faktisk har jeg lavet mange frygtelige film, har han sagt, ligesom han også har afvist, at han er ved at blive gammel.« »Gammel? Jeg stoppede med at ældes som 38-årig. Jeg er stadig 38. Bortset fra når de siger, at jeg skal løbe op ad trapper.« Selvom Michael Caine medvirker i færre film end tidligere, er han stadig aktiv og er foreløbig på rollelisten i to film, der er på tegnebrættet. Privat lever han sammen med skuespiller Shakira Caine. De har været gift siden 1973 og har sammen en datter. Michael Caine har desuden også en datter fra et tidligere ægteskab. /ritzau/ ",
        "metadata": {
            "source": "https://www.berlingske.dk/danmark/meget-mere-end-batmans-butler",
            "image_url": "https://berlingske.bmcdn.dk/media/cache/resolve/image_x_large/image/165/1654348/24367578-britain-michael-caine-portrait.jpeg",
            "publication_time": "Torsdag d. 09. marts 2023, kl. 08.01",
            "author": null,
            "related_links": [],
            "attachments": []
        }
    }
}