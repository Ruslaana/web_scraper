{
    "version": "1.0",
    "document": {
        "id": 21549,
        "title": "De amerikanske aktier stikker af fra de europæiske – men danskerne kan grine hele vejen til banken",
        "content": "Der er langt fra København til Wall Street. Og fra Berlin og Paris. Ikke bare sådan rent distancemæssigt. Men også investeringsmæssigt. For aldrig før har forskellen på afkastet mellem de europæiske og amerikanske aktier været så stor som i år. Mens det ledende amerikanske aktieindeks S&P 500 i danske kroner har givet et afkast på 34 procent, så har det fælleseuropæiske Stoxx 600 »blot« givet ni procent. Altså en forskel på intet mindre end 25 procentpoint i afkastet. Men er det en dårlig nyhed for danskerne? Ikke nødvendigvis. For vi har nemlig en stor del af vores formuer stående i amerikanske aktier. Enten direkte eller indirekte gennem pensioner og investeringsforeninger. Således viser tal fra Nationalbanken, at danskerne i oktober ejede udenlandske aktier for 2.300 milliarder kroner, hvoraf mere end 1.300 milliarder kroner var placeret i USA. Modsat ejede danskerne europæiske aktier for 366 milliarder kroner. Altså, blot en tredjedel af de amerikanske investeringer. Det er kommet mange tusinde danskere til gode i år – især den seneste måned. De seneste to måneder har de amerikanske aktier nemlig distanceret sig med otte procent i forhold til de europæiske. Og det er sjældent, at der opstår så store forskelle på så kort tid. Det fortæller chefstrateg hos PFA Tine Choi Danielsen. »Sidst vi så en lignende udvikling, var i dagene efter Ruslands invasion af Ukraine, hvor især Europas energiafhængighed af Rusland fik de europæiske aktier til at falde,« siger hun. Hun nævner samtidig, at årsagerne denne gang er mere blandede, men at den urolige globale politiske situation stadig spiller en betydelig rolle og at den skæve udvikling fik ekstra næring efter Donald Trumps valgsejr i starten af november. Det er også konklusionen hos Jyske Banks senioraktie- og bæredygtighedsstrateg Michelle Nørgaard. »Det, der efter Trumps sejr er sket, er, at de amerikanske aktier har sagt »juhu«, mens resten af verden har sagt »øv«,« siger hun.  Donald Trump har nemlig proklameret deregulering og skattelettelser til de amerikanske virksomheder. Det er godt for økonomien og forbrugerne og dermed for virksomhedernes indtjening. Den amerikanske investeringsbank Goldman Sachs estimerer, at en én-procent reduktion i selskabsskatten vil medføre en lidt mindre end én-procent stigning i indtjeningen hos S&P 500-virksomhederne. Og med Trumps udmeldte skattelettelse fra 21 procent til 15 procent er der udsigt til et løft – udelukkende på baggrund af skattelettelsen – på omkring fire til fem procent. Det har givet et ordentligt skud optimisme hos investorerne i de amerikanske virksomheder. Det skud optimisme er kommet samtidig med, at Europa er inde i en ekstremt tumultarisk periode. Det fremhæver både Tine Choi Danielsen og Michelle Nørgaard. »Forventningen om et stærkt USA sker samtidig med, at Europas største økonomi, Tyskland, slås med en industriel recession og uenighed i regeringen, der nu har udskrevet valg. Usikkerheden ses på de europæiske aktier, som i perioden efter Trumps sejr er faldet med én procent, mens de amerikanske aktier i samme periode er steget med seks procent,« siger Tine Choi Danielsen. Det er især bilindustrien, som er den største industri i Tyskland, der lige nu er i knæ efter indtoget af de kinesiske elbiler i både Kina og Europa. Men Tine Choi Danielsen fremhæver også, at vi i Europa har en »gammel« økonomi med dominans af de traditionelle sektorer sammenlignet med et ekstremt teknologitungt – og i særdeleshed ai-tungt – USA. »Det er for tiden bare i teknologisektoren, at de store produktivitetsgevinster er at hente. Og det kommer det nok også til at være i fremtiden,« siger chefstrategen fra PFA. De såkaldte Fantastiske Syv (Alphabet, Amazon, Apple, Meta, Microsoft, NVIDIA og Tesla) udgør en tredjedel af det amerikanske S&P 500-indeks og er alle steget med mellem 19 og 192 procent i år. I Europa har de ti største aktier oplevet alt fra et fald på 19 procent til en stigning på 32 procent. Derudover peger Tine Choi Danielsen på, at Trumps bebudede handelskrig skaber stor usikkerhed hos virksomhederne, og derfor rammer dem på investeringslysten. Tilbage i sommer var der dog fornyet optimisme om de europæiske aktier, og blandt andet Danske Bank så »gode muligheder for et comeback for europæiske aktier i forhold til amerikanske aktier«. Men den optimisme blev erstattet med pessimisme efter Trumps valgsejr. Spørgsmålet er så, om det er nu, det er tid til et comeback for de europæiske aktier. Det er ikke sådan lige til at svare på. For i onsdags udbrød politisk kaos i Frankrig, efter at et flertal i det franske parlament for første gang i 62 år stemte for et mistillidsvotum til den siddende regering. Ironien vil det altså, at Europas to største økonomier, Tyskland og Frankrig, står med regeringskollaps inden for den første måned efter, at USA har valgt Donald Trump som ny præsident. Regeringskollaps i Tyskland og Frankrig giver yderligere usikkerhed for de europæiske aktier, fortæller senioraktie- og bæredygtighedsstrateg hos Jyske Bank Michelle Nørgaard.Fold sammenLæs mereFoto: © Fotograf Carsten Andersen. Derudover, fremhæver Michelle Nørgaard, har Frankrig et statsunderskud på mere end fem procent af BNP og en gæld, der nu er over 110 procent af BNP. Det betyder ifølge hende, at Frankrig skal ud og foretage nogle »rigtig store« besparelser. Og det taler alt andet lige ikke for en stor aktieoptur. Der kan dog være lys for enden af tunnelen. Tine Choi Danielsen fortæller nemlig, at der er forhåbninger til, at den netop godkendte og nye EU-Kommission kommer med tiltag, som vil understøtte investeringerne i Europa – lidt a la den amerikanske Inflation Reduction Act (IRA). »Vi har indtil videre ikke rigtig haft nogen pendant i Europa, og det gør bare vilkårene sværere end i USA og Kina. Det har været med til at gøre, at de to lande har nogle forspring på visse sektorer, hvor Europa er hægtet helt af,« siger hun. Ifølge Michelle Nørgaard er en anden ting, som kan løfte de europæiske aktier op næste år, hvis vi får en regering i Tyskland, som giver noget mere stimulans til økonomien. Michelle Nørgaard forklarer, at Tyskland typisk ikke bruger finanspolitikken særlig meget til at stimulere økonomien. »Hvis vi kommer til at se, at de gør det, så kigger vi ind i et helt andet billede og så kan vi måske for alvor få sat gang i den vækstmotor, som har haltet en hel del,« siger hun. For træerne vokser ikke ind i himlen – men kan de vokse ind i 2025 for de amerikanske aktier? Der er ikke nogen tvivl om, at optimismen, hvad angår de amerikanske aktier, er tårnhøj. Det skyldes ikke mindst Donald Trumps økonomiske programmer. Men Michelle Nørgaard kommer dog med en løftet pegefinger. »Lad os først se, hvad der kommer til at ske. Trump har det jo med at sige én ting og så gøre en anden. Alt kan ske,« siger hun.  Det er især teknologiaktierne, der er optimisme omkring. »Markedet har i takt med, at Elon Musk nu er kommet med i Trumps regering, opbygget et håb om, at der kan komme flere positive nyheder for især teknologiaktierne og dem, som arbejder med kunstig intelligens,« fortsætter hun. Både Tine Choi Danielsen og Michelle Nørgaard gør dog opmærksom på prisfastsættelsen af de amerikanske aktier, som de begge kalder »dyre.« Modsat er de europæiske aktier historisk billige i forhold til deres amerikanske pendanter. Men markedet glemmer noget, mener Tine Choi Danielsen. »Hvis man kigger på de europæiske aktier for sig selv, så er de jo faktisk ikke specielt billige. De er heller ikke dyre, men de ligger nu på deres historiske gennemsnit,« lyder det fra PFAs chefstrateg, som fortsætter. »Vi er mere positive på USA nu og har været det hele året. Og det skyldes de bedre vækstudsigter, hvor Trump-sejren var endnu en brik i det puslespil.« Samme syn har Michelle Nørgaard. Men man skal ifølge hende ikke forvente samme afkast, som man har fået i år. »Vi har en forventning til afkastet på omkring otte procent næste år, og det er jo slet ikke skidt. Men det ser selvfølgelig noget mere kedeligt ud, når man to år i træk har fået mere end 20 procent,« siger hun. Hun er dog før blevet overrasket. »Vores forventning, da vi gik ind til det her år, var egentlig, at De Fantastiske Syv – og hele det amerikanske marked faktisk – ikke ville kunne levere ligesom sidste år. Men det har de jo gjort. Ai-temaet har bare blæst alt omkuld og er kørt afsted,« slutter hun.",
        "metadata": {
            "source": "https://www.berlingske.dk/aktier/de-amerikanske-aktier-stikker-af-fra-de-europaeiske-men-danskerne-kan-grine",
            "image_url": "https://berlingske.bmcdn.dk/media/cache/resolve/image_x_large_vertical/image/186/1864137/24844632-tine-choi-cefstrateg-danske-bank.jpg",
            "publication_time": "Søndag d. 08. december 2024, kl. 15.56",
            "author": "Rasmus Lolk Christensen",
            "related_links": [],
            "attachments": []
        }
    }
}