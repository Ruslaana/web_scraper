{
    "version": "1.0",
    "document": {
        "id": 7807,
        "title": "Festival skaber vrede i Paris: »Rosa Parks ville vende sig i sin grav«",
        "content": "Byernes by er hårdt prøvet i disse tider. Udsat for flere af de seneste års mest grufulde og blodige terrorangreb kunne pariserne nok trænge til lidt fred og fordragelighed. Man skulle da heller ikke tro, at en festival om feminisme blandt sorte mennesker, der forøvrigt ønsker at bekæmpe racisme, kunne skabe synderlig splid i byen. Men Nyansapo Festival, der er den første af sin slags, og som planmæssigt skal løbe af stablen i Paris 28.-30. juli, har fået kritikere på barrikaderne i en sådan grad, at den socialistiske borgmester, Anne Hidalgo, nu vil forbyde den.  Er det da de ydre dele af højrefløjen, der har set sig sure på festivalen? Nej, det er i høj grad organisationer og foreninger, der netop arbejder for at forebygge og modarbejde racisme, der råber vagt i gevær. »Rosa Parks ville vende sig i sin grav,« udtaler International League against Racism and Antisemitism (Det internationale forbund mod racisme og antisemitisme,red.) ifølgeThe Guardianmed henvisning til den sorte amerikanske borgerretsforkæmper, der blev et ikon over hele verden, efter at hun nægtede at rejse sig fra sit sæde forrest i bussen, der ellers var reserveret for hvide. Foreningen SOS Racisme kalder festivalen for en »vederstyggelighed«, der vælter sig i etnisk adskillelse, skriverBBC.  På festivalenshjemmesidekan man nemlig læse, hvordan den vil være opdelt i forskellige områder, hvoraf det største, hvor cirka 80 procent af aktiviteterne vil finde sted, kun er for sorte kvinder. Derudover er der et område, hvor sorte af »alle køn« kan deltage, samt et område, hvor alle racer og køn er velkomne. Arrangørerne hævder, at de er ofre for en misinformationskampagne og »fake news, der er orkestreret af det fæleste ydre højre,« skriver Guardian.  »Vi bedrøves over at se at visse antirasistiske foreninger lader sig manipulere på denne måde,« står der på kulturcentret La Générales hjemmeside. Det er i La Générale, at store dele festivalen efter planen skal afholdes. Men man står altså ved den køns- og racemæssige opdeling til de forskellige arrangementer. Borgmester Anne Hidalgos udmelding om at forbyde festivalen kommer efter at lokalpolitikere i det nationalkonservative parti Front National har bedt hende redegøre for, hvordan Paris kan afholde et arrangement »der er så åbenlyst racistisk« og imod republikkens kongstanker.  Foruden at ville forbyde festivalen forbeholder Hidalgo sig retten til at hive arrangørerne i retten for diskrimination. Karl Kühlmann Selliken er souschef på Berlingskes udlandsredaktion",
        "metadata": {
            "source": "https://www.berlingske.dk/internationalt/festival-skaber-vrede-i-paris-rosa-parks-ville-vende-sig-i-sin-grav",
            "image_url": "https://berlingske.bmcdn.dk/media/cache/resolve/image_x_large/image/6/62751/17391953-france2017-politics-inauguration.jpg",
            "publication_time": "Onsdag d. 31. maj 2017, kl. 09.11",
            "author": "Karl Kühlmann Selliken",
            "related_links": [],
            "attachments": []
        }
    }
}