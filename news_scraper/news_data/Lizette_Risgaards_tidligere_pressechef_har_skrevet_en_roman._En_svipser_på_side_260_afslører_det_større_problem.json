{
    "version": "1.0",
    "document": {
        "id": 2478,
        "title": "Lizette Risgaards tidligere pressechef har skrevet en roman. En svipser på side 260 afslører det større problem",
        "content": "Fagforeningen hedder Industriforbundet, Connie er knap 40 år, vinder et kampvalg og renser med det samme ud i ledelsen. Hun har svært ved at holde igen med alkohol, især når der er fest, hun gramser unge mænd både for og bag. I Arbeiderpartiet og i Bevægelsen (ja, med stort begyndelsesbogstav) gør man alt for at holde det skjult for offentligheden, indtil to medier, Aftenposten og Expressen, får lirket historien frem, så Connie falder. Lyder det bekendt? Udskift Industriforbundet med Fagbevægelsens Hovedorganisation, Connie medLizette, 40 år med 60, Arbeiderpartiet med Socialdemokratiet, Aftenposten med Berlingske og Expressen med Ekstra Bladet, så passer skønlitteratur og virkelighed sammen. Den tidligere kommunikationschef i Fagbevægelsens HovedorganisationJakob Elkjærhar med »Magt« skrevet en roman, hvor idealisme, kynisme, sex og hykleri blandes godt og grundigt i en politisk tørretumbler, hvor de fleste er grimme, og de færreste kommer kønt ud af det. Selv hovedpersonen, journalisten Asger Mørk, der headhuntes til »drømmejobbet« som pressechef for Industriforbundet af den nye formand, kommer noget forpjusket ud af forløbet. Romanen er velskrevet, letlæst, og den ene side griber den anden, uden at man spekulerer over det. Jakob Elkjær har valgt at gå meget tæt, også hvor det udefra set ikke er nødvendigt.Fold sammenLæs mereFoto: Gyldendal. Asger Mørk er grebet af idealismen, da han hentes ind af fagbevægelsens stjerneskud Connie Hansen. Sammen omfavner parret de sociale medier. Men efterhånden går det op for Asger Mørk, at idealismen lider under personlige magtkampe, udsøgte middage og rejser til udlandet, hvor han tvinges til at vælge vin fra det særlige vinkort til flere tusinde kroner pr. flaske. Oven i det er der genrens obligatoriske familieliv, der har sværere og sværere ved at hænge sammen, efterhånden som krisen med gramserierne spidser til. Jakob Elkjær har en fortid som journalist ved Information, Politiken og Berlingske. Han har været redaktør af Magisterbladet og Fagbladet Journalisten og var i en periode pressechef for overborgmester Frank Jensen. I dag er han pressechef for Aalborg Universitet. Han nåede at være kommunikationschef i FH i halvandet år, mens sagen om Lizette Risgaard udviklede sig. Denne anmelder har bestemt et blødt punkt for skønlitteratur, hvor der trækkes på politiske erfaringer og problemstillinger fra det virkelige liv. Hvis en person føler sig truffet, eller en begivenhed synes genkendelig, så gør det ikke romanen mindre interessant. Nogle gange endda tværtimod. Så længe værket i sin opbygning og indpakning er skønlitteratur og behandler nogle almengyldige problemstillinger, så er banen bred. Men det kan også blive for meget. For tæt på virkeligheden. Jakob Elkjær har valgt at gå meget tæt, også hvor det udefra set ikke er nødvendigt. Hele forløbet i romanen begynder under coronanedlukningen – det tidspunkt, hvor Lizette Risgaard var FHs formand. Selv datoerne for kommunalvalget i 2021 og folketingsvalget i 2022 er i romanen identiske med virkeligheden. Selve sagen med anklagerne om »gramserier« fra Folkemødet på Bornholm og andre steder er stort set 1:1. Selv en optagelse, der måske-måske ikke understøttede en anklage, der i sin tid kom frem i Frihedsbrevet. I romanen »sælges« historien til Bertram, redaktøren for Liberté: » … det er et lillebitte medie, men han har et kæmpe tæskehold af ældre mænd, som raser med ham på Twitter, hver gang nogen siger noget, der lyder det mindste woke … Er det ham den langhårede djævel med guldtanden, der har fået nogle rige højretosser til at finansiere et nyt netmedie? Ja, præcis.« Det lyder unægtelig somMads BrüggerogFrihedsbrevet, og skulle man være i tvivl, så hedder, hvad der må være Liberté, pludselig Frihedsbrevet på side 260. Nå, der skal jo også være lidt at rette til 2. oplag. Den meget detaljerede kobling til virkeligheden betyder, at man trækkes lidt væk fra skønlitteraturen under læsningen, også mere, end godt er. Når Asger Mørk kopierer en mail, der afslører, at Industriforbundet støttede Arbeiderpartiet med 40 millioner kroner under valgkampen og ikke 20 millioner, er det så skønlitteratur? Når Arbeiderpartiets statsminister et år forinden bliver nøje informeret om Connies gramserier blandt medlemmer af Arbeiderpartiets Ungdom, og ikke reagerer. Men tværtimod omgives af et apparat, der holder historien nede, er det så skønlitteratur? Svaret kender folk med tættere kendskab til kampene i fagbevægelsen end denne anmelder. Og det er lidt ærgerligt for Jakob Elkjærs roman, at man flere gange føler sig midt i en fagbog om et aktuelt opgør i fagbevægelsen. For historien kan sagtens stå alene, hvis man trådte yderligere et par skridt tilbage. Magt Forfatter: Jakob ElkjærPris: 299,95 kronerSider: 320 sider.Forlag: Gyldendal",
        "metadata": {
            "source": "https://www.berlingske.dk/litteratur/lizette-risgaards-tidligere-pressechef-har-skrevet-en-roman-en-svipser",
            "image_url": null,
            "publication_time": "Tirsdag d. 29. april 2025, kl. 12.27",
            "author": null,
            "related_links": [],
            "attachments": []
        }
    }
}