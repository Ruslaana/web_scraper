{
    "version": "1.0",
    "document": {
        "id": 13527,
        "title": "Huaweis nye Android kan komme fra København",
        "content": "Huawei overvejer at bruge mobilsoftware, som er udviklet i København, som erstatning for Googles Android, når USA fra 19. august forbyder amerikanske virksomheder at handle med den kinesiske mobilgigant. De seneste uger har Huawei fortalt, at der ligger en plan B klar i skuffen, når adgangen til at bruge Android, som ligger på over 85 procent af alle nyproducerede smartphones i verden, forsvinder. Det viser sig nu noget overraskende, at Huawei godt nok har arbejdet med sin egen udgave af Android (kaldet Hongmeng i Kina og Ark uden for landet), men at Huawei overvejer i stedet at tage mobilsoftware ind, som bygger på Nokias software MeeGo. Det var det styresystem, som den finske mobilgigant havde planer om at bygge sin fremtid på, inden den nye ledelse traf den katastrofale beslutning at vælge Microsofts Windows. En del af MeeGo, der ligesom Android er en udgave af det gratis styresystem Linux, blev udviklet på Frederikskaj i Københavns sydhavn, hvor Nokia havde et af sine store udviklingscentre med 1.200 højtuddannede udviklere. De blev fyret i 2011 som led i en kæmpe sparerunde, der forgæves skulle have rettet op på Nokias dårlige økonomi. Nokia nåede kun at levere én smartphone med MeeGo, N9, der blev rost til skyerne for både design og software. MeeGo blev derefter overtaget af det finske selskab Jolla, stiftet af tidligere MeeGo-udviklere fra Nokia, som videreudviklede det og omdøbte det til Sailfish. I 2016 besluttede Rusland at gøre Sailfish til den mobilsoftware, som russiske myndigheder anvender. En af investorerne i Jolla er det russiske teleselskab Rostelecom, og det er den russiskudviklede Sailfish-variant Aurora, som ejes af Rostelecom, der ifølge mange kilder testes af Huawei og vil blive brugt i fremtidige telefoner.",
        "metadata": {
            "source": "https://www.berlingske.dk/virksomheder/huaweis-nye-android-kan-komme-fra-koebenhavn",
            "image_url": "https://berlingske.bmcdn.dk/media/cache/resolve/image_x_large/image/116/1167019/22940974-pix-nokia-n9.jpg",
            "publication_time": "Søndag d. 23. juni 2019, kl. 09.45",
            "author": "Thomas Breinstrup",
            "related_links": [],
            "attachments": []
        }
    }
}