{
    "version": "1.0",
    "document": {
        "id": 7421,
        "title": "»Vi er ansvarsfri,« sagde kommunaldirektør. Men professor påpeger klare fejl: »Det er fuldstændig grotesk«",
        "content": "Lige siden skandalen om jordskreddet i landsbyen Ølst begyndte at rulle, har Randers kommune igen og igen messet det samme: Nordic Waste og milliardæren Torben Østergaard-Nielsen er ansvarlige, mens kommunen og myndighederne er »ansvarsfri«. »Vi er ansvarsfri, ja, vi har ikke ansvaret for, om en virksomhed overholder miljøtilladelsen, det har virksomheden ansvar for. Det ville betyde, at hver gang en virksomhed overtrådte en tilladelse, vi har givet, så var det vores ansvar. Det kan ikke være tilfældet,« sagde kommunaldirektør Jesper Kaas Schmidt tilBerlingsketirsdag. Og mens det stadig skal undersøges til bunds, hvilke eventuelle lovbrud eller fejl virksomheden har begået, påpeger en professor nu, at kommunen langtfra har været fejlfri i forløbet omkring Nordic Waste. Ellen Margrethe Basse, professor emerita ved Aarhus Universitet og ekspert i miljøret, siger nemlig, at Randers Kommune ikke har formuleret nogen øvre grænse for, hvor meget jord virksomheden måtte køre ind på grunden. »Det er fuldstændig grotesk. Men der er ikke noget i godkendelsen, der forhindrer det, for der er ikke en kapacitetsgrænse. Det er helt galt,« siger hun tilInformation. Berlingske har selv talt med Ellen Margrethe Basse, der fremhæver flere punkter, hvor kommunen ifølge hende er gået galt i byen. Forholdene betyder kort fortalt, at selvom Nordic Waste muligvis har brudt sin godkendelse – som kommunaldirektøren har understregetgentagne gange– har kommunen også ifølge professoren begået centrale fejl i den forbindelse, selvom kommunaldirektøren afviste det. Siden midten af december er en potentiel miljøkatastrofe krøbet frem lidt uden for Randers i landsbyen Ølst, hvor Nordic Waste har modtaget forskellige former for forurenet jord fra eksempelvis byggesektoren og renset det. Massive mængder forurenet jord er nemlig begyndt at skride, hvilket risikerer at forurene Alling Å, der munder ud i Kattegat.  Ifølge en rapport fra konsulenthuset COWI kan omkring tre millioner kubikmeter jord være i bevægelse, og landsbyen Ølst er i fare for at blive dækket af såkaldt fyldjord, hvis situationen ikke kommer under kontrol. Den totale regning for oprydningen er blevet vurderet til at kunne løbe op i over to milliarder kroner. Randers Kommune har sammen med Miljøstyrelsen forsøgt at stoppe jordskreddet, og staten har nu stillet 205 millioner kroner i sikkerhed til arbejdet. Det skete, efter der først kom et påbud mod virksomheden om at stille de mange millioner kroner i sikkerhed, men da påbuddet kom, indgav Nordic Waste en konkursbegæring. Milliardæren Torben Østergaard-Nielsen, en af Danmarks allerrigeste mænd, overtog sammen med sine døtre i 2022 aktiemajoriteten i selskabet. Han er siden jordskreddet blevet udsat formassiv kritikfor at smutte fra regningen af både Randers Kommune, politikere på Christiansborg, regeringen og meningsdannere. Nordic Waste er primært ejet af milliardæren Torben Østergaard-Nielsen og hans døtre gennem rederi- og oliekoncernen USTC. Ifølge en nylig opgørelse vurderes han at være Danmarks sjetterigeste person.Fold sammenLæs mereFoto: Frank Cilius/Ritzau Scanpix. Randers Kommune har indtil videre placeret alt ansvaret i Nordic Waste-sagen hos Nordic Waste selv og planlægger også at politianmelde virksomheden. Miljøretseksperten Ellen Margrethe Basse siger, at hun har læst samtlige miljøgodkendelser hos Nordic Waste fra 2018 og frem. »Ja, det har jeg faktisk. Jeg synes lidt, det er noget rod. Den fra 2018 vedrører miljøgodkendelsen af selve jordtippet, og der er ikke i den angivet, hvor meget der må deponeres i af rent og lettere renset jord,« siger hun. Hun påpeger også en anden helt elementær fejl i strid med reglerne, nemlig at Randers Kommune tilsyneladende også i sommeren 2021 tildelte Nordic Waste en miljøgodkendelse, før lokalplanen, der skulle muliggøre den, var blevet vedtaget. »Lokalplanen og kommuneplanstillæget blev vedtaget i december 2021. Før det nye plangrundlag blev vedtaget, udlagde kommuneplanen området som et område med særlige geologiske og landskabsmæssige interesser. Der var tale om et landzoneområde. Kommunen må ikke meddele en miljøgodkendelse, der ikke er i overensstemmelse med den fysiske planlægning for området,« siger professoren. Ellen Margrethe Basse (tv.), professor emerita ved Aarhus Universitet og ekspert i miljøret, siger, at hun har læst alle Randers Kommunes miljøgodkendelser til Nordic Waste siden 2018. Her ses hun for år tilbage under et dialogmøde i forbindelse med Femern Bælt-forbindelsen.Fold sammenLæs mereFoto: Marie Hald/Ritzau Scanpix. »Kommunen oplyser i godkendelsen, der blev meddelt i 2021, at virksomheden er i færd med at søge om udarbejdelse af en lokalplan til erhverv i området, så man er opmærksom på, at der ikke foreligger det nødvendige plangrundlag, da man meddeler godkendelsen. Det var også et problem, da de tidligere godkendelser blev meddelt,« tilføjer hun. Her henviser Ellen Margrethe Basse til, at der imiljøgodkendelsenfra 2021 står følgende: »Virksomheden er placeret i landzone i en tidligere lergrav og fabrik for letklinke fabrikation. Virksomheden er i færd med at søge om udarbejdelse af en lokalplan til erhverv for området.« På den første side i godkendelsen fra 2018 står der, at godkendelsen omfatter »jordtip til opfyldning af 7.200.000 kubikmeter tidligere lergrav med ren og lettere forurenet jord«. »Det er størrelsen på den tidligere råstofgrav, der henvises til,« siger Ellen Margrethe Basse, og altså er tallet ikke en øvre grænse for, hvor meget jord der kan deponeres på anlægget. »Derudover står der i det seneste udkast til en ny miljøgodkendelse fra maj 2023, som byrådet godkendte den 6. juni 2023, at hvis Nordic Waste ikke genanvender den modtagne jord, så skal det deponeres i jordtippet, men der er heller ikke i den sammenhæng angivet, hvor meget du kan køre hen i det jordtip,« siger hun og henviser tilet udkast til miljøgodkendelsenfra 2023, hvor der står: Der arbejdes på højtryk for at få styr på situationen ved Nordic Waste.Fold sammenLæs mereFoto: Bo Amstrup/Ritzau Scanpix. »Ren jord og lettere forurenet jord kan i det omfang det ikke vaskes nyttiggøres på virksomhedens jordtip som er miljøgodkendt 31. august 2018.« Altså var der ifølge eksperten i miljøret så sent som i 2023 tilsyneladende ikke sat nogen »totalangivelse« på, hvor meget jord der samlet set kan læsses af hos Nordic Waste. »Den miljøgodkendelse, der blev meddelt til jordtippen i 2018, er forudsat opretholdt som en selvstændig godkendelse ved siden af 2023-godkendelsen – på trods af, at det, der modtages på anlægget, skal behandles samlet,« siger Ellen Margrethe Basse. Hun forklarer også, at manglerne om den samlede kapacitet i Randers Kommunes godkendelser ifølge lovgivningen betyder, at det måske i virkeligheden skulle have været Miljøstyrelsen, der foretog godkendelsen. »Der er ikke fastlagt en samlet grænse for anlæggets kapacitet i forhold til, hvor meget der må køres ind på grunden pr. time. Det vil sige, at så har kommunen ikke reelt taget stilling til, om godkendelseskompetencen faktisk henhører under Miljøstyrelsen,« siger hun. Randers Kommune er hverken over forInformationtirsdag eller over for Berlingske onsdag inden deadline vendt tilbage med et svar på kritikken fra Ellen Margrethe Basse. Efter udgivelse er Randers Kommune dog vendt tilbage med et svar. »Virksomheden har det objektive ansvar uanset, hvad evalueringen måtte vise om, hvordan vi har varetaget vores tilsynsforpligtelse,« skriver kommunen. Imens fortsætter det dagligt med at pible frem med nye oplysninger om, hvem der muligvis har vidst hvad hvornår. Oplysninger, der efter alt at dømme bliver centrale, når ansvaret for skandalen i sidste ende skal placeres. For nylig slog en rapport fra De Nationale Geologiske Undersøgelser for Danmark og Grønland (GEUS) fast, atjordskreddet har været undervejs siden 2021, og at det er selve deponeringen af jord, der er den primære årsag til jordskreddet. Derfor er det altså ikke voldsomme mængder regn, der står bag, som Nordic Waste ellers selv forklarede som en udløsende faktor. I rapporten fra GEUS fremgår det, at jordskreddet allerede i starten af 2023 var kommet så tæt på områdets bygninger, at der opstod skade på en stor lagerhal. Berlingske kunne også tirsdag fortælle, at Randers Kommune i løbet af de seneste tre år har været på17 forskellige fysiske tilsynhos Nordic Waste. Under besøgene opdagede kommunen, at der var jordskred undervejs ved Nordic Waste. Alligevel førte de mange tilsyn kun til én indskærpelse fra kommunens side – blandt andet fordi man ikke mente, at forekomsten af jordskred var »unaturlig«, og fordi Nordic Waste forklarede, at der var »styr på det«, sagde kommunaldirektør Jesper Kaas Schmidt til Berlingske. Kommunaldirektør i Randers, Jesper Kaas Schmidt, sammen med statsminister Mette Frederiksen (S), miljøminister Magnus Heunicke (S) og borgmester Torben Hansen (S), da de mandag den 22. januar besøgte Nordic Waste i Ølst.Fold sammenLæs mereFoto: Bo Amstrup/Ritzau Scanpix. »Lovgivningen er skruet sammen på den måde, at hvis vi ikke direkte synes, at de lyver over for os, eller at de ikke kommer med noget dokumentation, der er i orden, så er vi forpligtet til at stole på det,« sagde han. Onsdag kunneTV 2fortælle, at Nordic Wastes rådgivningsfirma 4AP Geoteknik ifølge to eksperter så tidligt som i 2018 advarede virksomheden om faren for jordskred på grunden. Det er blandt andet den slags oplysninger, som kuratorerne i sagen, John Sommer Schmidt fra Gorrissen Federspiel og Anders Hoffmann Kønigsfeldt, formentlig skal gennemgå, når de undersøger, om der kan placeres et ansvar hos ledelsen i Nordic Waste. Rigmanden Torben Østergaard-Nielsen har ikke selv siddet i hverken bestyrelsen eller direktionen hos Nordic Waste. Det har til gengæld David Peter York, som stiftede selskabet i 2018 og stadig sidder på en mindre ejerandel i Nordic Waste og indtil konkursen stadig sad i bestyrelsen. Han har afvist at kommentere sagen over forJyllands-Postens erhvervsmedie, Finans. Den seneste direktør i selskabet var Lene Holmgaard Lange, som nu er sygemeldt. S-borgmester i Randers Kommune, Torben Hansen, har sagt, at kommunen skal have hver en krone tilbage for oprydningsarbejdet.Fold sammenLæs mereFoto: Bo Amstrup/Ritzau Scanpix. Opdateret 25. januar 09.37: Randers Kommune er efter avisens deadline og udgivelse vendt tilbage på Berlingskes henvendelse. Kommunens svar fremgår af artiklen.",
        "metadata": {
            "source": "https://www.berlingske.dk/virksomheder/vi-er-ansvarsfri-sagde-kommunaldirektoer-men-professor-paapeger-klare",
            "image_url": null,
            "publication_time": "Onsdag d. 24. januar 2024, kl. 19.42",
            "author": "Emil Bo Rask",
            "related_links": [],
            "attachments": []
        }
    }
}