{
    "version": "1.0",
    "document": {
        "id": 2837,
        "title": "Alternativet afviser kritik i Berlingske: Gakkede ideer former fremtiden",
        "content": "Tak til Berlingske for jeres kritiskegennemgang af Alternativets udspilom at give alle danskere en tidsopsparing. Vi må indrømme, at det næsten er lidt nostalgisk at blive kaldt gakkede igen. Det minder os om dengang, vi foreslog en bindende klimalov og blev mødt med samme slags hovedrysten. I dag er den klimalov en realitet. Da vi talte om en firedages arbejdsuge, var det også helt gak i manges øjne. Men nu implementeres det på flere og flere virksomheder, og medarbejdere og virksomheder jubler overmere produktivitet og mindre stress. Hvem ved, måske er det slet ikke så dumt at være gakket? Lad os starte med en vigtig rettelse: Det er faktuelt forkert, når Berlingske skriver, at tidsopsparingen vil koste 100 milliarder kroner i tabt arbejdsudbud og reducere BNP med 19 procent. Disse tal kommer fra Finansministeriets bud på konsekvenserne af at indføre30 timers arbejdsugei hele samfundet i morgen, ikke en beregning af konsekvenserne ved tidsopsparingen. Og lad os nu være ærlige: Finansministeriets prognoser er nogle gange lidt ligesom at spå i kaffegrums. I løbet af de seneste 14 år har de for eksempelundervurderet statsfinansernemed 1.000 milliarder kroner. Den danske velfærdsstat er fyldt med gakkede ideer, som i dag er så almindelige, at vi ikke kan forestille os at leve uden dem. Universelle velfærdsydelser som et gratis sundhedsvæsen og videregående uddannelser med SU har alle virket gakkede i deres tid, og de gør det stadig, hvis du for eksempel fortæller om dem til den gennemsnitlige amerikaner. Men her står vi altså med en af verdens lykkeligste befolkninger og en velfærdsmodel, der trods sine mangler inspirerer store dele af verden. Hvis vi i Danmark skal være et foregangsland, så kræver det også, at vi tør tænke ud af boksen – eller måske snarere helt at skrotte boksen og bygge noget nyt, bæredygtigt og menneskeligt fra bunden. Ligesom vi gjorde, da vi opfandt og udviklede den danske velfærdsstat. Tidsopsparingen er en del af den næste bølge af gakkede ideer, der ikke bare handler om økonomi, men om livskvalitet, frihed og bæredygtighed. Vi tror, at det er ideer, som i fremtiden vil være lige så selvfølgelige, som folkepensionen er i dag. Man kan spørge sig selv, hvad der egentlig er skørest; at give danskerne bedre mulighed for at holde fri? Eller, som regeringen, at insistere på en økonomisk politik, der vilfordoble det private forbrugfrem mod 2070, når vores ressourceforbrug allerede i dag er så stort, atvi skulle bruge fire jordkloder, hvis alle levede som os? Når vi står med klimakrise, stressepidemi og en velfærdsmodel, der er presset fra alle sider, så må vi finde nye løsninger. Det kræver, at vi tør tænke stort, kreativt og ja, måske lidt gakket. Vi ser frem til at fortsætte debatten, og vi håber, at flere vil tage imod invitationen til at være lidt gakkede sammen med os. For det er, når vi tør tænke det umulige, at vi gøder jorden for de store fremskridt. Franciska Rosenkilde er MF og politisk leder for Alternativet, og Christina Olumeko er MF for Alternativet ",
        "metadata": {
            "source": "https://www.berlingske.dk/kommentatorer/alternativet-afviser-kritik-i-berlingske-gakkede-ideer-former",
            "image_url": "https://berlingske.bmcdn.dk/media/cache/resolve/image_x_large/image/183/1837385/24795058-christina-olumeko-franciska-rosenkilde-og-torsten.jpg",
            "publication_time": "Torsdag d. 19. september 2024, kl. 12.40",
            "author": null,
            "related_links": [],
            "attachments": []
        }
    }
}