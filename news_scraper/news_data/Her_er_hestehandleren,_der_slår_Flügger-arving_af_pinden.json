{
    "version": "1.0",
    "document": {
        "id": 15697,
        "title": "Her er hestehandleren, der slår Flügger-arving af pinden",
        "content": "Svingdøren til Flügger-bestyrelsens mødelokale er klar til at tage en runde mere den 11. december, lyder det fra selskabet i en pressemeddelelse. Der har været usikkerhed om formandskabet siden Stine Bosse pludselig forlod posten på grund afuenighed med hovedaktionær Ulf Schnackom ansvarsfordelingen. Efter enkort periode med hovedaktionærens yngste søn på postener der nu lagt op til, at Carl Trock vælges som ny formand ved en ekstraordinær generalforsamling. Da Ulf Schnack sammen med sin søn, næstformanden Sune Schnack, kontrollerer 44,2 pct. af aktiene i Flügger, og da de samtidig sidder på 81,4 pct. af stemmerne, bestemmer de suverænt over selskabet. Det er derfor en ren formsag at få Carl Trock kørt i stilling.  Carl Trock er uddannet folkeskolelærer, men søgte efter ti år ved tavlen ind i erhvervslivet. Karrieren gik over Rockwool til låsproducenten Ruko, hvor han var landechef i seks år, inden han blev administrerende direktør i stikkontaktproducenten Lauritz Knudsen. Efter atter seks år slukkede han lyset der, og tog videre til Schneider Electric og Pluck Pack, inden han i efteråret 2013 tiltrådte som adm. direktør for Egebjerg International, der producerer staldinventar til landbruget. Virksomheden blev imidlertid erklæret konkurs ved skifteretten i Holbæk i begyndelsen af oktober i år. Sideløbende med sine direktørposter har Carl Trock siddet i DIs hovedbestyrelse og været formand for DI Byggemateriale i fem år. Det er dog i en helt anden branche, at man finder hans spidskompetencer. »Jeg erkender mine begrænsninger rent fagligt. Men jeg er ekspert inden for heste,«sagde Carl Trock i et interview i Berlingske i 2005. Han har nemlig i årtier været fritidslandmand, og netop hesteavl og riding er den kommende Flügger-formands helt store interesse. Han driver sammen med fruen, bibliotekarleder Karen B. Olsen, stutteriet Valhalla på Røsnæs ved Kalundborg, som er et af Europas førende inden for opdræt af ponyracen Welsh Mountain. Han er desuden forfatter til en række fagbøger om heste.  Det er da heller ikke usædvanligt at træffe Carl Trock på de forskellige dyrskuer iført sort tøj og bowler i egenskab af dommer - eller som udstiller. »Vi er ganske ambitiøse - ja vi går nærmest hysterisk meget op i det, og jeg fører mig tit frem med stråhat og det hele på udstillinger. Det giver nogle succesoplevelser, og det er det, der motiverer mennesker,« sagde Carl Trock i det tidligere interview med Berlingske. ",
        "metadata": {
            "source": "https://www.berlingske.dk/virksomheder/her-er-hestehandleren-der-slaar-fluegger-arving-af-pinden",
            "image_url": "https://berlingske.bmcdn.dk/media/cache/resolve/image_x_large/image/31/315474/7900959-pix-truckercarl.jpg",
            "publication_time": "Onsdag d. 12. november 2014, kl. 13.06",
            "author": "Mads Kolby",
            "related_links": [],
            "attachments": []
        }
    }
}