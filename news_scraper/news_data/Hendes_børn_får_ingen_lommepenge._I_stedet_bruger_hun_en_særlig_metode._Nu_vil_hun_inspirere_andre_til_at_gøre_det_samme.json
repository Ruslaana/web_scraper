{
    "version": "1.0",
    "document": {
        "id": 5347,
        "title": "Hendes børn får ingen lommepenge. I stedet bruger hun en særlig metode. Nu vil hun inspirere andre til at gøre det samme",
        "content": "Nicole Ryle har truffet et bevidst valg. Hendes tre børn skal opdrages til at forstå værdien af penge. Ikke gennem belønning for at tømme opvaskemaskinen eller slå græsset, men via konkrete tiltag i familiens hverdag, hvor børnene aktivt deltager i at planlægge, prioritere og spare op. Selv inden Nicole Ryle blev mor, talte hun med sin mand om, at bevidsthed omkring penge skulle være en vigtig del af deres børns opdragelse. »Vi blev ret hurtigt enige om at lære vores børn om penge. Vi ønsker ikke, at de en dag flytter hjemmefra og ikke ved noget om det virkelige liv,« forklarer hun. Mensøkonomifor nogen kan være et ømtåleligt emne, mener Nicole Ryle ikke, at den bør være et tabu. I hendes hjem tales der åbent om penge, og med brug af konkrete værktøjer inddrages børnene i familiens økonomi fra en tidlig alder. Og særligt én metode gør en overraskende forskel. Nicole Ryle er mor til tre børn på to, seks og ni år. Hun arbejder som selvstændig SoMe-konsulent og tjener samtidig penge på sin Instagram-profil, hvor hun giver sine mere end 27.000 følgere et indblik i familiens liv og tilgang til økonomisk opdragelse. Da hendes ældste børn drømte om en forlænget weekendtur til badelandet Lalandia, valgte forældrene ikke bare at hive dankortet frem. Nicole Ryle voksede op i et hjem, hvor pengene ikke hang løst. Omvendt kom hendes mand fra et økonomisk ressourcestærkt hjem. Alligevel havde de fra start samme syn på opdragelse, forklarer hun.Fold sammenLæs mereFoto: Asger Ladefoged. I stedet besluttede de at inddrage børnene i opsparingen. »Vi ville spare op alligevel, min mand og jeg, så vi tænkte: ‘Hvorfor ikke gøre det til en læring?’« siger Nicole Ryle. Familien satte sig sammen for at regne ud, hvad turen ville koste, og lavede en plan for, hvordan de i fællesskab kunne tjene pengene. Et af svarene blev at rydde ud i hjemmet. Mens de voksne tømte skuffer og skabe, gik børnene i gang på deres egne værelser. »De gik deres tøj og legesager igennem og vurderede, hvad de ikke længere brugte, og var med til at sætte det til salg,« fortæller Nicole Ryle, der også lærte børnene at vurdere tingenes værdi ved at sammenligne med andre brugte og nye varer. Hurtigt gik der sport i familiens fælles opsparing. Børnene gav stolt deres brugte sager videre, når købere afhentede det i familiens hjem, fortæller Nicole Ryle.Fold sammenLæs mereFoto: Asger Ladefoged. Mønter fra flaskepant blev lagt i familiens møntkrukke, og unødvendige udgifter som takeaway blev sløjfet. Alt sammen for at vise børnene, at man må prioritere, når man har et mål. På blot to måneder var pengene til Lalandia sparet op, og børnene var med til at booke turen, der ikke længere bare var en oplevelse at se frem til, men en sejr. »De var så stolte. Vi kunne se, hvor meget det betød for dem, at de selv havde været med til at gøre det muligt,« siger Nicole Ryle og tilføjer: »For os er det vigtigt at inddrage dem i økonomi på en børnevenlig og sjov måde, og denne metode fungerer virkelig godt. Vi kunne også have valgt at give dem turen i gave, men så havde de ikke fået den samme læring.« Året efter gentog familien øvelsen med stor succes. Denne gang for at tjene penge til en trampolin. Børnenes reaktion på at nå endnu et mål bekræftede Nicole Ryle i, at de som familie havde truffet en rigtig beslutning. »Det at de kunne fortælle gæster, at de selv havde sparet op til trampolinen , det skabte så meget stolthed og ejerskab,« fortæller hun. Lommepenge får Nicole Ryles børn ikke fast. De har ikke en alder, hvor de på egen hånd får brug for at købe noget, forklarer hun. I modsætning til familier, der betaler lommepenge som betaling for pligter, mener Nicole Ryle, at alle medlemmer af familien skal hjælpe til i det omfang, de kan. »Vi voksne vasker tøj og gør rent hver dag uden at få penge for det. Det skal vores børn også lære, for det er en del af livet,« siger hun. På Instagram fortæller Nicole Ryle åbent om familiens økonomiske valg. »Man ser ofte flotte og polerede øjebliksbilleder, men det er vigtigt for mig at bruge min platform til at vise, at alt handler om prioriteringer,« siger hun.Fold sammenLæs mereFoto: Asger Ladefoged. I ferier får hendes børn en sum penge, som de selv må forvalte. Det lærer dem at overveje, hvad de bruger deres penge på, og hvad der sker, når de har brugt dem alle. Der var heller ingen sure miner, da Nicole Ryles ældste søn brugte alle sine feriepenge på én gang, fortæller hun. Præmissen var nemlig klar fra start: Pengene var deres, og de skulle selv styre dem. »Vi blander os faktisk ikke, men som servicemeddelelse sagde vi: »Hvis du køber den, er der ikke flere penge.« Det forstod han fuldt ud,« siger Nicole Ryle. Hvis Nicole Ryles børn på et tidspunkt efterspørger faste lommepenge, forestiller hun sig, at de omkring 11-års alderen kan få et lille beløb, som skal holde måneden ud. »Men når de har en alder, hvor vi vurderer, at de kan få et fritidsjob, så skal de selv tjene deres lommepenge,« siger hun. Over for sine børn deler Nicole Ryle ikke sin privatøkonomi ned til mindste detalje. De kan dog sagtens inddrages i børnehøjde, mener hun. Børnene er derfor med, når der skal handles, hvor de sammen kigger på forskellige dagligvarepriser og tilbud. Hjemme hos Nicole Ryle står en krukke til mønter. Når nogle i familien panter flasker, får de udbetalt pengene i kontanter. Så kan pengene komme i møntkrukken. »Når vi så rammer en ferie, får børnene pengene derfra,« forklarer hun.Fold sammenLæs mereFoto: Asger Ladefoged. »Min mand går også meget op i at lære dem om hovedregning. Så de for eksempel hurtigt kan regne en besparelse ud, når vi er ude at handle,« forklarer hun. For Nicole Ryle handler opdragelsen ikke om at presse noget ned over hovedet på børnene, men om at give dem en naturlig forståelse for værdien af penge. »Uanset hvordan vi er stillet herhjemme, er det for os virkelig vigtigt, at vores børn har en forståelse for, at der altid vil være til- og fravalg i de økonomiske ting, man gør,« siger hun. For tre år siden blev Nicole Ryle selvstændig, og samtidig tog hun et valg om ikke at arbejde fuld tid, da hun ville have mere tid til at være sammen med sine børn. Og ligesom med opsparingen til Lalandia, lærte de voksne børnene, at man sommetider må give afkald på noget for at få noget andet. »Vi taler med dem om, at det valg, vi har taget i forhold til, at jeg ikke har en fuldtidslønning, gør, at vi får noget andet, som man ikke kan sætte kroner og ører på,« siger Nicole Ryle og tilføjer: »Og det er tid sammen som familie.« Selvom Nicole Ryles nedsatte arbejdstid giver familien en lavere indtægt, har de alle fået noget, de mener er mindst lige så værdifuldt som penge.Fold sammenLæs mereFoto: Asger Ladefoged. Nicole Ryle anerkender, at familiens tilgang ikke nødvendigvis giver mening for alle. »Jeg tror på, at alle forældre gør, hvad de mener er bedst for deres børn. Og nogle børn er måske mere modtagelige for at lære om penge end andre,« siger hun. For nylig talte Berlingske med en privatøkonom og en familieterapeut for at få deresvurdering af forskellige tilgange til lommepenge. De understregede ligeledes, at børn er forskellige, og at der af samme årsag ikke findes én rigtig opdragelse til økonomisk bevidsthed. Nicole Ryle er dog sikker på, at hun har valgt det helt rigtige for sin familie. »Vi vil altid stille krav til vores børn, hvad angår penge. Det giver dem bare så meget.« FAKTABørn og pengeDe fleste børn får lommepenge – men hvordan griber man det egentlig an som forælder?Og hvad skal der til for at give børn et sundt forhold til penge?Det sætter Berlingske i den kommende tid fokus på i en serie om børn og penge.FOLD UD De fleste børn får lommepenge – men hvordan griber man det egentlig an som forælder? Og hvad skal der til for at give børn et sundt forhold til penge? Det sætter Berlingske i den kommende tid fokus på i en serie om børn og penge.",
        "metadata": {
            "source": "https://www.berlingske.dk/vores-liv/hendes-boern-faar-ingen-lommepenge-i-stedet-bruger-hun-en-saerlig-metode",
            "image_url": "https://berlingske.bmcdn.dk/media/cache/resolve/image_x_large_vertical/image/192/1921713/24951603-tekst.jpg",
            "publication_time": "Søndag d. 18. maj 2025, kl. 20.03",
            "author": "Marie-Louise Tønder",
            "related_links": [],
            "attachments": []
        }
    }
}