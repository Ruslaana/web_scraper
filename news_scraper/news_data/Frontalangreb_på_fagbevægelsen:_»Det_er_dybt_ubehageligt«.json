{
    "version": "1.0",
    "document": {
        "id": 8569,
        "title": "Frontalangreb på fagbevægelsen: »Det er dybt ubehageligt«",
        "content": "Fredag vil Fælledparken være tom. Selv om kalenderen viser, at det er arbejdernes kampdag og 1. maj, så vil der ikke være andet end de sædvanlige hundeluftere, motionsløbere og nyforelskede par i græsset. Og sådan vil det også være i resten af landet. Det er første gang siden 1940, at fagbevægelsen ikke kan mødes under de røde faner på kampdagen i Danmark. Men den tomme park står i direkte kontrast til den politiske indflydelse, som fagbevægelsen har fået det seneste år, mens Mette Frederiksen (S) har været statsminister. Det mener en arbejdsmarkedsforsker og arbejdsgiverorganisationen Dansk Byggeri.  Administrerende direktør for Dansk Byggeri, Lars Storr-Hansen, mener, at især Danmarks største fagforbund, 3F, har en meget stor indflydelse på regeringen. I kølvandet på at overenskomsterne på det private område er stemt hjem, leverer han et hårdt angreb på det, nogle opfatter som en »symbiose« mellem fagbevægelsen og den socialdemokratiske regering. Dansk Byggeri oplevede, at der op til forhandlingerne var overordentlig stor lydhørhed i regeringen for 3Fs synspunkter – ikke mindst i forhold til udenlandsk arbejdskraft. »Fagbevægelsen har fået vind i sejlene, og de benytter enhver lejlighed til at forfølge deres egen dagsorden. Hos os i byggeriet er det mod udenlandsk arbejdskraft, hos andre er det bare mod folk, som ikke er organiserede. Og de bruger stærkt ubehagelige metoder. Der er opstået en symbiose mellem fagbevægelsen og Socialdemokratiet, og det er vores klare indtryk, at der sker en meget tæt koordinering, ikke mindst mellem regeringen og 3F,« siger Lars Storr-Hansen. Adm. direktør Lars Storr-Hansen fra Dansk Byggeri mener, at fagbevægelsen stigmatiserer udlændinge ved at påstå, at de bærer smitte til Danmark.Fold sammenLæs mereFoto: Ida Guldbæk Arentsen/Ritzau Scanpix. Et af de steder, hvor lydhørheden ifølge direktøren er synlig, er, når Dansk Byggeri mødes med regeringen i forskellige sammenhænge. »Fagbevægelsen deltager i alt, også selv om det handler om emner som eksport eller særlige forhold for erhvervslivet, hvor det er mere naturligt at diskutere kun med erhvervslivet. Og det er ofte noget med problemer i forhold til udenlandsk arbejdskraft, de får flettet ind,« siger Lars Storr-Hansen. Den danske byggebranche er dybt afhængig af arbejdskraft fra især Østeuropa. I øjeblikket arbejder omkring 17.000 udenlandske byggearbejdere i Danmark. Inden coronakrisen var der i alt omkring 46.000 med bopæl i andre EU-lande ansat i Danmark.  Under coronakrisen har 3F blandt andet med breve til ministre og myndigheder skarpt kritiseret den fortsatte adgang for udlændinge til danske arbejdspladser og foreslået, at de sættes i karantæne, før de får lov til at komme ind i Danmark. »De udnytter coronakrisen i direkte forlængelse af, hvad vi sad og forhandlede ved overenskomstforhandlingerne. Det er dybt problematisk, at man bruger en sundhedskrise til at fremme egne politiske formål på den måde. Især når det handler om, at man bare ikke ønsker konkurrence fra udenlandske virksomheder og udenlandske medarbejdere,« siger Lars Storr-Hansen og tilføjer: »Hos 3F omtales vores udenlandske ansatte, som om de er bærere af smitte, det er meget ubehageligt. Man lader, som om det er den største udfordring, vi har i det danske samfund, hvorvidt der kommer udenlandsk arbejdskraft ind eller ej. Hvis der er sundhedsmæssige problemer, så lad os få dem på bordet. Og hvis der skal være reguleringer, karantæne og andet, så skal der være på et objektivt sundhedsmæssigt grundlag.« Både SF og Dansk Folkeparti har presset på for at få Danmark til at indføre to ugers karantæne for udenlandske arbejdere. Og i fredags udsendte beskæftigelsesminister Peter Hummelgaard (S)en række nye retningslinjerunder overskriften: »Regeringen pålægger alle brancher at få styr på arbejdsmiljø og smittefare fra vandrende arbejdstagere.« »Hvis der for eksempel viser sig et behov for at tvinge karantæne igennem via lovgivning, vil regeringen tage en ny drøftelse med partierne. Ingen skal gå utrygge på arbejde,« skriver ministeren. Eksperter i smitterisikohar peget på, at der kan være en risiko ved, at flere kommer ind i landet fra områder, hvor flere er smittet med covid-19. Der er dog ikke noget, der tyder på, at smitten er høj eller faretruende i de lande, hvor de udenlandske arbejdere kommer fra. Ifølge de seneste tal er der i Polen 624 døde, hvilket svarer til 16 pr. én million indbyggere. I Danmark er der 443, svarende til 76 pr. én million. De andre østlande ligger også lavt i forhold til Danmark. »3F problematiserer tyskere fra de nordtyske regioner, hvor der mig bekendt ikke er synderlige problemer med smitte. Og de problematiserer polakker, mens der i Polen er en mere omfattende nedlukning og lavere dødsrate. Det er stærkt ubehageligt. Og de gør det i alle sammenhænge for at fremme deres dagsorden,« siger Lars Storr-Hansen.  Sekretariatschef Gunde Odgaard i 3F og BAT-kartellet – en sammenslutning af lønmodtagere i byggefagene – afviser kritikken og siger, at man alene reagerer på de meldinger, man i 3F får fra utrygge medlemmer på byggepladserne. »De synes, at de udsættes for en unødig risiko, fordi der kommer nogen, som de ikke ved hvem er. De ved ikke, hvor de kommer fra, og de taler andre sprog, og man kan ikke rigtig komme i kontakt med dem,« siger han og tilføjer: »Udenlandsk arbejdskraft er i alle forhold mere sårbar end national arbejdskraft. De er dårligt lønnet, bor dårligt, kender ikke deres rettigheder, bliver tit transporteret i busser og ved måske ikke, hvordan de skal sikre sig mod coronavirus. Vær så venlig at undersøge det, har vi sagt.« Men hvis smitten er lavere i de lande, de udenlandske arbejdere kommer fra, så er problemet vel meget lille? »Det kræver, at man kan stole på, at Rumænien og Polen og andre er lige så gode til at registrere, som vi andre er. Og at der ikke er høje mørketal i de lande. Og det tror jeg ikke på,« siger Gunde Odgaard. I kritiseres for at stigmatisere udenlandske arbejdere som smittebærere? »Det har jeg ikke sagt. Vi har sagt, at der her er en særlig risikogruppe, og vi vil gerne have afkræftet vores hypotese. Når jeg skal gå rundt om Peblingesøen, så skal det ske med to meters afstand, ensrettet og i marchtempo, men når det gælder dem her, så betyder det ikke noget, at de bor mange sammen, transporteres i busser og så videre.« Men er der eksempler på, at nogen har været smittet eller smittet andre på byggepladserne? »Nej, det er der jo ikke, for når Arbejdstilsynet endelig kommer ud, så ser de kun på de sanitære forhold, om man kan vaske hænder, og om man arbejder med behørig afstand. De ser ikke på, om folk er smittede,« siger Gunde Odgaard og tilføjer: »Når Lars Storr-Hansen gerne vil spille den store moralist, så skal man vide, at vi gør det her for at beskytte de udenlandske arbejdere mod smitte og for ikke at stigmatisere dem.« Men når jeres store bekymring ligger i forlængelse af mange års forsøg på at begrænse antallet af udenlandske arbejdstagere, er det vel nærliggende at tro, at der er en skjult dagsorden? »Vi mener, at der skal være lige vilkår, og vi kritiserer ikke udenlandsk arbejdskraft, men dem, der udnytter den. Og hvis der er nogen, der lige nu kan få øje på mangel på arbejdskraft i Danmark, så må de være synske,« siger Gunde Odgaard.  Professor og arbejdsmarkedsforsker Henning Jørgensen fra Aalborg Universitet bekræfter, at der er et tættere forhold mellem fagbevægelse og den nuværende regering, end der været i mange år. »Man har en regering, der gør, hvad den kan, for at udstråle venlighed over for fagbevægelsen. Og der ligger meget arbejderromantik i det, det er lidt retroagtigt, hvad socialdemokratiske ministre siger, og ledende fagforeningsfolk tænker. Man drømmer sig tilbage til den tid, hvor fagbevægelsen og toppen af Socialdemokratiet kunne finde løsningerne bag de tykke lukkede egetræsdøre,« siger han.",
        "metadata": {
            "source": "https://www.berlingske.dk/danmark/frontalangreb-paa-fagbevaegelsen-det-er-dybt-ubehageligt",
            "image_url": "https://berlingske.bmcdn.dk/media/cache/resolve/image_x_large/image/128/1288396/23410359-.jpg",
            "publication_time": "Fredag d. 01. maj 2020, kl. 09.25",
            "author": "Bent Winther",
            "related_links": [],
            "attachments": []
        }
    }
}