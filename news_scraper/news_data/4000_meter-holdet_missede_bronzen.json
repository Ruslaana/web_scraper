{
    "version": "1.0",
    "document": {
        "id": 19222,
        "title": "4000 meter-holdet missede bronzen",
        "content": "Det danske 4000 meter-hold gik akkurat glip af bronzemedaljer ved den sidste afdeling af sæsonens World Cup, der blev kørt natten til søndag dansk tid i Colombia. 435 hundrededele eller knap et halvt sekund. Så meget skilte det danske 4000 meter-hold fra bronzemedaljen ved World Cup-stævnet i Cali. Den danske kvartet, der bestod af Rasmus Quaade, Anders Holm, Casper Folsach og Daniel Hartvig, havde i kvalifikationen kørt på 4.03,622, men kunne ikke leve op til den samme tid i bronzeløbet. Her blev det kun til 4.05,826, og det var altså ikke nok til at besejre Storbritannien. Finalen blev vundet af Australien, som var hurtigere end Rusland. I de to foregående afdelinger af World Cuppen er det blevet til en sjetteplads i Guadalajara og siden en bronzeplacering i London i begyndelsen af december for det danske 4000 meter-hold. Næste store opgave bliver VM på bane i Saint-Quentin i Frankrig midt i februar. ",
        "metadata": {
            "source": "https://www.berlingske.dk/sport/4000-meter-holdet-missede-bronzen",
            "image_url": "https://berlingske.bmcdn.dk/media/cache/resolve/image_x_large/image/73/735992/8185162-4000-meterhold.jpeg",
            "publication_time": "Søndag d. 18. januar 2015, kl. 15.33",
            "author": null,
            "related_links": [],
            "attachments": []
        }
    }
}