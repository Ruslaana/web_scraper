{
    "version": "1.0",
    "document": {
        "id": 15292,
        "title": "Libyens premierminister træder tilbage",
        "content": "Libyens midlertidige premierminister, Abdullah al-Thinni, indgav søndag sin afskedsbegæring efter mindre end to uger på posten. Det skriver nyhedsbureauet Reuters. Ifølge den nu forhenværende premierminister skyldes afgangen et væbnet angreb mod ham selv og hans familie. I et brev til landets nationalforsamling skriver al-Thinni ifølge Reuters, at han og familien har været udsat for et »kujonagtigt angreb«, og at han ikke kan acceptere »nogen form for vold som følge af hans position«. Han uddyber ikke nærmere, hvad det er for et angreb, familien har været udsat for. Men en talsmand for premierministerens kontor siger ifølge Reuters, at ingen kom til skade under angrebet.  Premierministerens afgang illustrerer det kaos, som præger Libyen, hvor den skrøbelige regering kæmper imod nogle af de oprørsgrupper, der for tre år siden væltede diktatoren Muammar Gadaffi. Nationalforsamlingen afsatte Thinnis forgænger, Ali Zeidan, efter at han ikke formåede at afslutte en krise med oprørerne, der havde besat tre vigtige oliehavne. Der blev senere - under al-Thinnis ledelse - indgået en aftale med oprørerne.",
        "metadata": {
            "source": "https://www.berlingske.dk/internationalt/libyens-premierminister-traeder-tilbage",
            "image_url": "https://berlingske.bmcdn.dk/media/cache/resolve/image_x_large/image/45/459716/7302691-libya-government.jpg",
            "publication_time": "Søndag d. 13. april 2014, kl. 18.03",
            "author": null,
            "related_links": [],
            "attachments": []
        }
    }
}