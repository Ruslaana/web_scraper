{
    "version": "1.0",
    "document": {
        "id": 13634,
        "title": "Det ville klæde dansk idræts topfolk at tone rent flag om VM i Qatar",
        "content": "Flere og flere skubber på for at boykotte VM i Qatar. Særligt i kølvandet på, atden britiske avis The Guardianhar skrevet, at flere end 6.500 migrantarbejdere er døde i Qatar, siden landet i 2010 fik tilkendt værtskabet for fodbold VM i 2022. DBU fastholder imidlertid, atden kritiske dialog er vejen frem, og at forbundets mange rejser, delvist på skatteydernes regning, har haft stor betydning for migrantarbejdernes forhold her 11 år efter det tildelte værtskab. Inden tragikken når komiske Ali-højder, ville det klæde idrættens topfolk at tone rent flag. DBU ved lige så godt som alle os andre, at emiren i Qatar er flintrende ligeglad med danske sportspolitikere og embedsmænds mange besøg. De slavelignende forhold fortsætter, for Qatar vil have gennemført sit prestigeprojekt med hele verden på lægterne. Det skorter ikke på forklaringer, når toppen af dansk idræt skal fortælle, hvorfor et boykot af VM ikke kommer på tale. DBUs formand, Jesper Møller, siger ligefrem, at han ikke truer med at blive væk, men truer med at komme. Det er jo en interessant påstand. En trussel kan betyde, at hvis den ene part ikke gør, hvad den anden part siger, så får det en konsekvens. Hvad er det lige præcis, Jesper Møller har gemt i habitlommen, som skal få emiren af Qatar til at ændre forholdene for de mange migrantarbejdere, der lige nu bygger på den lounge, hvor Jesper Møller med kolleger skal sidde og klappe af verdens bedste fodboldspillere, der knæler til ære for Black Lives Matter? Hvilke konsekvenser har det haft for Qatar, at DBU fra tid til anden har aflagt ørkenstaten besøg med håndtasken fyldt op med trusler om at komme igen?  Det jo ikke ligefrem, fordi mellemøstlige regimer har for vane at rette ind overfor økonomiske sanktioner eller militære trusler. Så at påstå at Qatar skulle ændre adfærd, nu og i fremtiden, fordi DBU truer med at dukke op til den festlige åbning af ørkenstatens prestigeprojekt, er humor af komiske Ali-dimensioner. I et krampagtigt forsøg på at forsvare sin fortsatte opbakning til Qatars fodboldfest forsøgte DBUs kommunikationschef, Jakob Høyer, i Deadline 28. februar at henvise til VM i Rusland i 2018, hvor man med sin tilstedeværelse var med til at sætte kritisk fokus på landets brud på menneskerettighederne. Nu er det jo ikke sådan, at VM i Rusland har fået Putin til at springe ud som den store LGBT-aktivist, og at brud på basale frihedsrettigheder stadig pågår i stor stil, kan man bare spørge den russiske Putin-kritiker, Aleksej Navalnyj, om, hvis man kan få adgang til hans fængselscelle. Det ville derfor klæde dansk idræts topfolk at tale rent ud. For uanset hvor mange offentlige midler DBU brænder af på at aflægge emiren af Qatar hyppige besøg, så har det ingen indflydelse på migrantarbejdernes forhold, så længe han kan gennemføre sit VM-projekt. Lige meget hvor ihærdigt Jesper Møller forsøger at overbevise os om, at hans tilstedeværelse er en direkte trussel mod Qatar-emiratets menneskerettighedssyn, så ved vi jo alle godt, at landet er flintrende ligeglad med Danmarks holdning, og at der i sidste ende skal rigtig meget til, før Jesper Møller vil give afkald på en fodboldfest med idrætsvennerne med alt betalt. Ton dog rent flag, DBU, og lad Ali være komisk i fred. Rami Zouzou er cand.mag. i historie",
        "metadata": {
            "source": "https://www.berlingske.dk/kommentarer/det-ville-klaede-dansk-idraets-topfolk-at-tone-rent-flag-om-vm-i-qatar",
            "image_url": "https://berlingske.bmcdn.dk/media/cache/resolve/image_x_large_vertical/image/139/1396319/23682265-jesper-mller.jpg",
            "publication_time": "Søndag d. 07. marts 2021, kl. 16.00",
            "author": null,
            "related_links": [],
            "attachments": []
        }
    }
}