{
    "version": "1.0",
    "document": {
        "id": 15558,
        "title": "Bertel Haarder gav forkerte oplysninger til Folketinget",
        "content": "Tidligere sundhedsminister Bertel Haarder (V) har givet Folketingets Finansudvalg forkerte oplysninger i forbindelse med udviklingen af det stærkt kritiserede sundhedsprojekt Det Fælles Medicinkort (FMK). Det skriverSøndagsavisenfredag. De forkerte oplysninger blev givet til Finansudvalget for at få godkendelse til at anvende 200 millioner kroner på udviklingen af FMK.  »Det ser ikke kønt ud,« siger professor i samfundsvidenskab på Roskilde Universitet Bent Greve og uddyber: »Ministeriet skal give korrekte oplysninger, så Finansudvalget ikke træffer en beslutning om at uddele pengene på de forkerte præmisser. Havde man viden om, at FMK ikke kunne blive færdigt i 2011, men først i 2012 eller 2013, er det kritisabelt,« siger han til avisen. De forkerte oplysninger optræder i et notat fra marts 2011, som er stilet til Finansudvalget og underskrevet af Bertel Haarder, der i dag er næstformand for Folketinget.  I notatet forklarer den tidligere minister, at FMK ville kunne tages i brug i alle landets kommuner i løbet af 2011. Der står også i notatet, at en indledende test af FMK havde vist, at løsningen var klar til at blive taget i brug i Danmark. Men Sundhedsministeriet havde allerede fået at vide, at adskillige kommuner først kunne være klar med projektet i 2012 eller 2013. Desuden viste de indledende tests af FMK-systemet store behov for at rette fejl og mangler, inden det kunne tages i brug.  I dag er Det Fælles Medicinkort endnu ikke taget i brug i kommunerne. Projektet er blevet fire år forsinket, har kostet mere end 330 millioner kroner og har været skyld i talrige fejl, som har været til fare for patienterne. Bertel Haarder beklager forløbet. »Det er beklageligt, og jeg er ked af, at der under min vagt som indenrigs- og sundhedsminister er blevet afgivet et ukorrekt svar, der stillede i udsigt, at medicinkortet kunne være klar i 2011, selvom kommunernes forventning var 2012. Den slags overoptimisme og skønmaleri skal undgås, også selvom det i dette tilfælde kun gør et enkelt års forskel,« siger han i en skriftlig kommentar til Søndagsavisen. BNB",
        "metadata": {
            "source": "https://www.berlingske.dk/politik/bertel-haarder-gav-forkerte-oplysninger-til-folketinget",
            "image_url": "https://berlingske.bmcdn.dk/media/cache/resolve/image_x_large/image/30/306261/8995732-bertel.jpg",
            "publication_time": "Fredag d. 22. maj 2015, kl. 10.02",
            "author": null,
            "related_links": [],
            "attachments": []
        }
    }
}