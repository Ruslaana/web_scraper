{
    "version": "1.0",
    "document": {
        "id": 13953,
        "title": "Dagen da brokkekvoten blev sikret",
        "content": "»Det er fandeme nu, der er fest.« Manden iklædt neongul sikkerhedsvest er sikker i sin sag. Da han træder ind i skolens røde aula for at hente sine stemmesedler, er det med en frisk bemærkning til dem ved valgbordet. To damer i lilla jakker kommer også ind i højt humør. »Der er vist frit valg på alle hylder. Solveig, det er her, du skal ind.« »Ja, ja, Jeg skal lige have brillerne på. Jeg skulle nødigt sætte kryds det forkerte sted.« Det er valgdag. Den dag, hvor det skal vise sig, om de mange kampagner landet over har haft deres effekt. Dem, der fra Gedser til Skagen har fortalt danskerne, at deres stemme ervigtig.  Det er morgen på Ellebjerg Skole i Sydhavnen. I det gamle, københavnske arbejderkvarter er de stadig rundet af borgerpligten. Den, der siger, at man skal ned i stemmeboksen. Sådan har Hasan Samanci det i hvert fald. Webudvikleren er her mest af alt, fordi han til daglig er et brokkehoved. Retten til at brokke sig er i hans verden tæt knyttet til stemmeretten. »Jeg har ingen ret til at brokke mig, hvis jeg ikke går ned og stemmer. Jeg brokker mig over mange ting. Senest var det Rejsekortet, den var gal med. Jeg har også brokket mig over dagpengesystemet.« Brokkeriet gjorde ham i sin tid engageret i Enhedslisten. Efter folketingsvalget satte han spørgsmålstegn ved partiets linje, og i dag er hans stemme gået til Retsforbundet. »Den beslutning tog jeg for et par dage siden. Jeg tog DRs kandidattest og var uenig med resultatet. Men klikkede lidt rundt på de forskellige kandidater. Jeg faldt over nogle ting hos dem, der tiltalte mig. Jeg kendte ikke til dem før. Jeg håber, at det nytter at stemme på en lokal liste.«  Hvis Hasan Samanci var borgmester, ville han skabe større gennemsigtighed i kommunen. Han synes, det er svært at se, hvem der har ansvaret for hvad i København. »Der er for mange borgmesterposter i København, og de har let ved at vaske hænder. Kommunen burde være mere gennemsigtig. Det er ikke til at gennemskue i dag. Det har man ikke talt så meget om under det her kommunalvalg. Det har mere båret præg af de mange kampagner om at få flere folk til at stemme.« Klokken ti er stemmeprocenten 7,62 procent, og folk ankommer til valgstedet i roligere tempo end morgenstundens forjagede ansigter. Et helt hold af børn med Downs syndrom er blevet taget med på udflugt for at se valghandlingen. Stor er deres skuffelse, da de finder ud af, at de ikke må komme helt med ind i stemmeboksen. Derinde har 66-årige Finn Christensen allerede været. Han har stemt på sin kone, socialdemokraten Susan Hedlund. Pensionisten har været med i valgbestyrelsen på Ellebjerg Skole siden 1971, da han meldte sig ind i SF. I år står han for første gang nede i køkkenet og laver mad til valgholdet. »Det er altid lidt af en festdag. Det er en særlig stemning, hvor der altid sker noget sjovt. På valgdagen her i Sydhavn kommer der altid nogle vælgere med en ordentlig fis i øret. Der er altid nogen, der har drukket lidt tæt. Igennem alle de år har der kun været én episode med en voldelig vælger. Han syntes, at det hele bare var noget lort. Han skreg op om, at han ville rive sin stemmeseddel i stykker.« Der er historien om vælgerne, der er kreative med stemmesedlerne. Nogle laver tegninger på dem, mens andre skriver obskøniteter som »røvhuller« og »lorteland« tværs over sedlen. Og så er der historien om Anker Jørgensen. »Da han var statsminister, stemte han her. Når Anker kom, fik han altid serveret et glas portvin og noget Anton Berg-chokolade i en æske. Og man fortsatte med at købe det, selv om han ikke længere var statsminister. Han kunne godt være en tidsrøver, når han kom. Han gik ikke lige hjem med det samme og skulle altid fortælle en hel masse,« siger han.  Line Windfeldt er i gang med at putte den gule og hvide stemmeseddel ned i hver sin kasse. Nogle af hendes elever på den fagskole, hvor hun arbejder som underviser, har sagt, at de ikke vil stemme i dag. Det har slet ikke været en mulighed for den unge kvinde. Hun har stemt personligt. Som det hele tiden har været planen at gøre. »Jeg har valgt efter, hvilket parti der har taget mest hånd om de svageste i samfundet og fællesskabet. Jeg har set meget på, hvad der trænger til at blive gjort noget ved her i Sydhavnen,« siger hun. Og vil samtidig ikke afsløre, hvad hun har stemt. Det vil Morten Madsen til gengæld gerne. Den studerende har stemt på overborgmester Frank Jensen fra S, for det er »vigtigt med en stærk frontfigur«.  »Jeg tror på, at det nytter noget. Ens enkelte stemme vil selvfølgelig aldrig flytte det helt store. Men man står sammen med andre. Jeg har stemt ud fra min egen personlige overbevisning og ikke så meget i forhold til, hvad lokalområdet trænger til.« Det er valgdag. Den dag, hvor demokratiets stemmer er mødt op iklædt praktiske vinterjakker og varme sko. Nogle har deres små hunde med. Andre tager deres børn med ind i stemmeboksen. Alle står de med stemmesedlerne i hånden. Parate til at få fornyet brokkekvoten.",
        "metadata": {
            "source": "https://www.berlingske.dk/samfund/dagen-da-brokkekvoten-blev-sikret",
            "image_url": "https://berlingske.bmcdn.dk/media/cache/resolve/image_x_large/image/35/359057/6979061-ellebjerg.jpeg",
            "publication_time": "Tirsdag d. 19. november 2013, kl. 22.30",
            "author": "Nathalie Ostrynski",
            "related_links": [],
            "attachments": []
        }
    }
}