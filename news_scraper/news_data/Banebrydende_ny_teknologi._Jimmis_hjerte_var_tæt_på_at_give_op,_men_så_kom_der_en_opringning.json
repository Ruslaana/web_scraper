{
    "version": "1.0",
    "document": {
        "id": 9707,
        "title": "Banebrydende ny teknologi. Jimmis hjerte var tæt på at give op, men så kom der en opringning",
        "content": "Der er ikke mange, der har set deres hjerte udefra, mens det ligger og pumper blod – og liv – rundt i en gennemsigtig beholder. Men det har Jimmi Larsen. »Det er mærkeligt, virkeligt mærkeligt at se det ligge der og holde sig kørende i så mange timer. Men det ser sundt og friskt ud. Det banker også rigtigt fint, ser det ud til.« Det livlige og livgivende hjerte ser han på en video, som er optaget under transporten af den avancerede beholder med fly og ambulance fra et sted i Skandinavien til Rigshospitalet i København. Her lå Jimmi Larsen klar på operationsbordet for at få opereret sit eget nødlidende hjerte ud og erstattet det med et velfungerende donorhjerte. Det er ved at være nogle måneder siden, at han fik foretaget transplantationen, og nu er han tilbage på Rigshospitalet til kontrol for at se, om hans nye hjerte fungerer lige så godt, som det gerne skulle. Jimmi Larsen er en af23 danskere, der de seneste år er blevet hjulpet på vej tilbage til livet og til at overleve ved hjælp af enbanebrydende ny teknologi, hvor hjertet placeres i en kasse og gennemblødes og præpareres med forskellige væsker – samt blod, tappet fra donoren – så det kan blive ved med at slå i helt op til 12 timer. Dermed er der åbnet for, at kritisk syge hjertepatienter som Jimmi Larsen kan få adgang til velfungerende donorhjerter fra fjerne steder som Island og det nordlige Norge og Finland, som ikke tidligere var inden for rækkevidde. Mit gamle hjerte kunne ikke mere, siger Jimmi LarsenFold sammenLæs mereFoto: Liv Latricia Habel. »Jeg er jo lykkelig for, at det kan lade sig gøre. Mit gamle hjerte kunne ikke mere. Det var et rigtigt »flødehjerte«, som nærmest ikke kunne bevæge sig længere,« siger han. Det er et par år siden, at han begyndte at mærke, at der var noget galt. Han blev svimmel, blev lynhurtigt forpustet og stakåndet og kunne ikke længere følge med de andre på badmintonbanen. Han fik vand i kroppen og gik til læge for at få gjort noget ved det. På et tidspunkt måtte der tappes adskillige liter vand fra hans krop Først troede man, atder kunne være noget galt med lungerne,men en ultralydsscanning påviste, at der var noget med hjertet. Det var alt for stort, og hans far led også af dårligt hjerte, så det kunne meget vel være noget arveligt. Man forsøgte at gøre noget ved det med medicin, men hjertet blev dårligere og dårligere, og sidste sommer blev det nødvendigt at støtte det ved at få indopereret et mekanisk hjerte, en såkaldt HeartMate – hjerteven – som skulle hjælpe hans eget skadede hjerte med at pumpe blodet rundt i kroppen. Det avancerede apparat placeres direkte på det ene hjertekammer, hvorfra et kabel føres ud gennem huden til en styreenhed og nogle batterier, som sørger for, at det kan pumpe sammen med patientens eget hjerte. For nogle er det en slutbehandling, som skal fungere resten af livet, men for 43-årige Jimmi Larsen skulle det være en »bro« som hjælp til at holde ham i live, indtil han kunne få et donorhjerte. Sygdommen og det mekaniske hjerte blev en kæmpe omvæltning,der vendte op og ned på hans liv,og betød blandt andet, at han måtte stoppe med at arbejde som lastbilchauffør. Otte måneder skulle der gå, før han en tirsdag formiddag blev ringet op fra Rigshospitalet og varskoet om, at nu var der et donorhjerte til ham.  Han nåede at få fortalt det til sin kone og børnene, mens han ventede på en taxa, og så var det afsted fra hjemmet på Lolland til København Om aftenen blev han opereret,og nu, nogle måneder senere, sidder han til kontrol på Rigshospitalet og ser for første gang videoen af det hjerte, der nu banker i hans bryst. »Hvor kommer det fra, og hvor gammelt er det?« spørger han sygeplejerske og funktionschef Nikolaj Bang Lilleør, som hentede donorhjertet og styrede hjertekassen undervejs. Den type oplysninger er der dog begrænsede muligheder for at udlevere. Af anonymitetshensyn kan han blot få at vide, at det er kommet fra et sted i Skandinavien og har siddet i en afdød person i midten af 50erne. Det rækker også for Jimmi Larsen, som oplever, at det eftertragtede donorhjerte fra den topavancerede kasse er godt på vej til at hjælpe ham tilbage til et normalt og sygdomsfrit liv. Derimod kan han godt få at vide, at der undervejs under transporten er blevet arbejdet intenst på at holde donorhjertet i så optimal tilstand som overhovedet muligt. Blandt andet er blod – 1.200 milliliter, tappet fra den afdøde donor – pumpet rundt i hjertet, som da det sad inde i kroppen. Der er blevet tilsat forskellige væsker og stoffer, adrenalin, calcium, protein, antibiotika, saltvand, sukker, og der er tilført ilt til hjertet, som desuden har været holdt opvarmet til 34 grader for at sikre det mest ideelle energiforbrug. Jimmis nye hjerte har desuden haft påsat en pacemaker, som har sikret, at hjertet slår de normale 80 pulsslag i minuttet. Alt sammen har det haft til formål at give ham et hjerte i bedst mulig stand til at kunne holde i rigtig, rigtig mange år. De forskellige test og kontroller viser, at Jimmi Larsens krop har taget godt imod det nye hjerte.Fold sammenLæs mereFoto: Liv Latricia Habel. Kontrollen på Rigshospitalet og de prøver og biopsier, der bliver taget af hjertet, viser også, at hans krop har taget godt imod det, og at der ikke er tegn på afstødning. Han er også kommet godt i gang med genoptræningen og er kommet i et fleksjob som servicemedarbejder, som han forventer på et tidspunkt vil føre til et job på almindelige vilkår og 37 timers arbejdsuge. Sammen med sin fysioterapeut har Jimmi Larsen desuden sat sig tre, meget konkrete mål for den nærmeste fremtid: Næste gang han kommer, skal han kunne gå ad trapperne op til 15. etage på Rigshospitalet, hvor Hjertecentret ligger, og så skal han også blive i stand til at løbe ogspille badminton igen. Og det skal han nok nå. Han er så småt begyndt at komme op i tempo på løbebåndet, hvor han skiftevis kan gå og lunte. Han er kommet i gang på kondicyklen, og han er også overbevist om, at han skal komme til at spille badminton igen. »Jeg får hurtigere åndedrættet i ro igen, når jeg har været stakåndet. Jeg bliver stadig forpustet, men nu er det jo bare sundt. Jeg er også blevet mere opmærksom på min krops signaler, end jeg nogensinde har været. Men sådan må det være. Det går i hvert fald den rigtige vej,« siger Jimmi Larsen. Jimmi Larsen er gradvist i gang med at arbejde igen og har sat kursen mod at få sit gamle liv tilbage.Fold sammenLæs mereFoto: Liv Latricia Habel.",
        "metadata": {
            "source": "https://www.berlingske.dk/indland/banebrydende-ny-teknologi-jimmis-hjerte-var-taet-paa-at-give-op-men-saa",
            "image_url": null,
            "publication_time": "Søndag d. 29. oktober 2023, kl. 11.28",
            "author": "Flemming Steen Pedersen",
            "related_links": [],
            "attachments": []
        }
    }
}