{
    "version": "1.0",
    "document": {
        "id": 19611,
        "title": "En verden uden poler",
        "content": "Mest bombastisk er det begyndende skift blevet understreget i et storværk om Kina som ny supermagt skrevet af den britiske forsker Martin Jacques, When China Rules the World (2009). Her lades ingen tvivl ude. I 2050 vil Kinas nationalprodukt være omtrent det dobbelte af USAs, og på trods af megen tale om en fredelig opstigen vil Kina ikke være tilbageholdende med at udnytte sin nye økonomiske superstatus politisk – og sandsynligvis også militært. Det følger alene af, at der hos kineserne er en fremherskende følelse af at repræsentere en overlegen, årtusindgammel civilisation, men også af de mange potentielle konfliktmuligheder der ligger indbygget i forholdet mellem den nye og den gamle supermagt: en ændret magtbalance i Østasien, der på ny vil aktualisere hele Taiwan-problematikken og dermed den amerikanske sikkerhedsgaranti over for østaten; strid om globaliseringens fordele og ulemper, hvor vi allerede i dag er vidne til åbenlyse uoverensstemmelser i valutaspørgsmålet; Kina som en alternativ succesfuld samfundsmodel, der vil kunne udfordre vestlige interesser og værdier overalt i verden; og endelig en fortsat kinesisk oprustning, der kan forstærke forestillingen om Kina som det nye fjendebillede i USA.I lidt mere behersket form skildres de globale magtpolitiske forskydninger i tidligere udenrigsminister Uffe Ellemann-Jensens nye bog Nu gik det lige så godt, men så gik verden af lave (2010), hvor han med afsæt i en udtalelse fra direktøren for Verdensbanken fremhæver det ’tektoniske skift’ som magtforholdene i disse år er udsat for – og de nye farer, det indebærer. På mange måder er Ellemann her på linje med den amerikanske forsker og debattør Robert Kagan, der i en bog fra 2008 (The Return of History), har beskrevet en begyndende verdensorden, hvor en række nye stormagter optræder på scenen sammen med USA, og hvor gamle og nye konflikter mellem dem fører til stadige spændinger og muligheden for militære konfrontationer. Altså en tilbagevenden til et alt for kendt mønster op gennem historien. Lignende forestillinger synes også langsomt at præge tankegangen i de diplomatiske cirkler i Europa.  Under et besøg i Danmark for nylig holdt den finske udenrigsminister Alexander Stubb et foredrag på Københavns Universitet om Europas rolle i verden, hvor han indledte med følgende konstatering: Siden Anden Verdenskrig har vi først haft en periode på 40 år med bipolaritet (to supermagter over for hinanden), derefter en periode på 20 år med unipolaritet (USA som hegemon), hvorefter vi nu står på tærsklen til en periode med multipolaritet – med den underforståede pointe, at Europa skulle skynde sig med at blive en af de nye poler. Fælles for de analyser, man finder i den offentlige debat – både blandt politikere og hos forskere – er opfattelsen af, at verden nok ændrer sig, måske endda radikalt, men at en eller anden form for gammelkendt struktur bibeholdes; en struktur der er bygget op omkring et antal stormagter, hvoraf nogle er de ledende, hvorfor vi får en orden der enten er multipolær, bipolær eller unipolær. Spørgsmålet er imidlertid om ikke denne måde at se verden på er udtryk for en eklatant mangel på fantasi og forståelse for, at historien kan udfolde sig på helt andre måder end vi har været vant til. Måske befinder vi os i øjeblikket i et langt større vadested end nogen af ovenstående opfattel-ser medtænker. Et vadested der ikke kan reduceres til, at vi nu går fra én ledende magt til flere – ligesom vi omkring 1990 gik fra to ledende magter til kun én. Verdensordenen synes her i starten af det 21. århundrede at undergå væsentligt mere dybtgående ændringer end tilfældet var, da Den Kolde Krig sluttede. Ved alt for ensidigt at fokusere på de nye giganter østpå – og måske andre fjerne steder – risikerer man at lukke øjnene for de egentlige ændringer, der i høj grad hænger sammen med, at vi i dag lever i en globaliseret og helt anderledes verden. Allerede i første halvdel af 1990erne blev der med udgangspunkt i Den Kolde Krigs afslutning og en langt mere sammenvævet og indbyrdes afhængig verden udtænkt forestillinger om den fremtidige orden – eller uorden – der helt afveg fra, hvad historien hidtil havde kunnet opvise. De mest markante forfattere til sådanne forestillinger var henholdsvis Francis Fukuyama og Samuel Huntington. Den første talte på baggrund af, hvad han kaldte demokratiernes endelige sejr om ’historiens afslutning’; den anden om ’civilisationernes sammenstød’ ud fra en betragtning om, at konflikter i verden fremover ville antage en helt anden form end hidtil. Både Fukuyama og Huntington leverede på hver sin måde en analyse af fremtiden – og nutiden – der er i stand til at skue ud over en fantasiløs fremskrivning af fortiden. Men der kan og har været rettet mange indvendinger mod deres analyser. Hverken Fukuyamas meget optimistiske eller Huntingtons meget pessimistiske verdensbillede levner megen plads til de nuancer der er nødvendige for at forstå den komplicerede verden, vi lever i. På samme måde som fortalerne for, at vi nu er på vej mod en ny polaritet, synes de to fornyere af verdensbilledet at være faldet i grøfter der spærrer udsynet til vigtige sider af virkeligheden. Måske kommer vi sandheden om verdens nye indretning nærmere ved at tage udgangspunkt i en interessant konstatering i den kendte amerikanske journalist og debattør, Fareed Zakarias bog om den post-amerikanske verden fra 2008. Han anfører, at vi i dag er vidne til en slags terrorbalance mellem de to giganter USA og Kina. Men i modsætning til terrorbalancen under Den Kolde Krig er den ikke baseret på militær afskrækkelse, men derimod på økonomisk. Ingen af de to parter kan tillade sig for alvor at tage udfordrende skridt over for modparten på det økonomiske område uden at det vil få gigantiske boomerangeffekter. Afhængigheden af hinanden – Kina af det amerikanske marked og USA af kinesernes villighed til at finansiere USAs underskud – er simpelthen for stor. En sammenligning med situationen under Den Kolde Krig – eller mellem ledende stormagter tidligere i historien – er ganske tankevækkende. Aldrig før har potentielle stormagtsmodstandere i den grad været bundet økonomisk sammen; og når der er langt fra økonomiske modforholdsregler over for hinanden, er der endnu længere til militære modforholdsregler. Denne erkendelse kommer oveni de erfaringer som det seneste tiårs krigsførelse i Irak og Afghanistan har givet. Næppe før er det blevet så tydeligt demonstreret, at militære magtmidler har en begrænset værdi i forsøget på at opnå udenrigspolitiske mål, og at overlegen militær og økonomisk styrke ikke er nok til at afgøre konflikter. Både på det globale og det regionale plan synes det nødvendigt at forstå magt på en helt ny måde. Det bliver derfor også vildledende, når man forsøger at forstå en ny verdensorden ud fra så og så mange poler. Måske er det i virkeligheden en – indtil videre – skjult pol som EU, der udøver den største magt i kraft af dens evne til at omforme de samfund, den kommer i berøring med – dels gennem optagelse (Øst- og Centraleuropa), dels gennem udsigten til optagelse eller associering (Balkan, Tyrkiet og Nordafrika). Et af mange tegn på, at verden skal forstås med nye øjne, og at man går galt i byen, hvis man kun evner at forstå den ud fra gammeldags magtbegreber.",
        "metadata": {
            "source": "https://www.berlingske.dk/kronikker/en-verden-uden-poler",
            "image_url": "https://berlingske.bmcdn.dk/media/cache/resolve/image_x_large/image/80/805463/3463570-kro.jpg",
            "publication_time": "Søndag d. 02. januar 2011, kl. 22.30",
            "author": null,
            "related_links": [],
            "attachments": []
        }
    }
}