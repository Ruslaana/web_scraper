{
    "version": "1.0",
    "document": {
        "id": 14228,
        "title": "Grædefærdig buschauffør vinder pris",
        "content": "- I dag er det Mukhtars fødselsdag. Hurra! Hurra! Hurra!, synger en bus fuld af folk i alle aldre. Kort forinden har en skinger trompet blæst Mukhtars fødselsdag i gang, og den intetanende buschaufførs ansigt har ændret sig fra let skeptisk til et bredt smil og våde øjne. Mukhtar havde fødselsdag den 5. maj i år, og dagen blev foreviget som en del afArriva og Movias kampagne 'Bedre Bustur', der har sat fokus på at forbedre busturen for passagerer og chauffører. I eftermiddag vandt kampagnen ’Bedre Bustur’ årets integrationspris på området ’Vækst og Mangfoldighed’. Det skete til en stort opslået fejring af integrationen i Cirkusbygning, hvor integrationsminister Birthe Rønn Hornbech, Kronprinsesse Mary og musikeren Sascha Dupont var med som gæst. De øvrige integrationspriser gik til en erhvervsleder, en medarbejder, en offentlig myndighed og en organisation, der har gjort noget særligt for integrationen det sidste år. Og når Mukhtar går hjem fra bussen, kan han i dag tage en integrationspris med under armen.",
        "metadata": {
            "source": "https://www.berlingske.dk/samfund/graedefaerdig-buschauffoer-vinder-pris",
            "image_url": "https://berlingske.bmcdn.dk/media/cache/resolve/image_x_large/image/72/720928/3247741-mukhtar.jpg",
            "publication_time": "Tirsdag d. 02. november 2010, kl. 17.00",
            "author": "Johan Winther",
            "related_links": [],
            "attachments": []
        }
    }
}