{
    "version": "1.0",
    "document": {
        "id": 19483,
        "title": "Hårdkogte film løb med Bodil-priser",
        "content": "Selvom prisuddelinger er lig med rød løber og festlige skrud, så var der også en tone af alvor, da der her til aften blev delt Bodil-priser ud i Bremen-teatret i København. Det var nemlig særligt film med tematik i den mere alvorstunge ende af skalaen, der tog priserne hjem. Ved året prisfest var der heller ikke nogen film, der gjorde rent bord som sidste år, hvor Lars von Triers »Antichrist« løb med hele fem Bodil-priser. Priserne var mere jævnt fordelt. Billedserie:Vindere og tabere på den røde løber  Årets film blev således den rå fængselsfilm »R« af Michael Noer og Tobias Lindholm. Filmedarbejderforeningen, der uddeler Bodil-prisen, lagde i begrundelsen vægt på, hvordan filmen formår at ophæve grænsen mellem film og dokumentarisme. Da »R« fik premiere var der meget ros til instruktør Michaels Noers beslutning om at bruge fængselsindsatte fra det virkelige liv til at spille birollerne i filmen, der også foregår i autentiske rammer i Horsens Statsfængsel. »Resultatet er en fuldstændig rå og upoleret form for realisme, som gør voldsomt indtryk og sagtens kan få tilskueren til at tude, netop fordi den er nøgtern og ikke spor sentimental. »R« er en film, man aldrig glemmer,« lød det også i begrundelsen fra Filmmedarbejderforeningen. Filmens hovedperson Rune blev spillet af skuespiller Pilou Asbæk, og den præstation kunne modtog han i går aftes en Bodil for bedste mandlige hovedrolle for. TV: Se reaktioner fra årets Bodil-vindere    Dobbeltrolle belønnet Manuskriptforfatter Tobias Lindholm vandt desuden den såkaldte Sær-Bodil, fordi han udover »R« også stod bag manuskriptet til en anden af sidste års markante film »Submarino«. Thomas Vinterbergs filmatisering af bogen om et udsat brødrepar i Københavns Nordvestkvarter fik også en pris for bedste kvindelige birolle i skikkelse af Patricia Schuman. Video:Se trailere for årets Bodil-vindere Det var i år første gang, at Bremen-teatret blev fyldt med gæster til en Bodil-uddeling. I Simon Spies gamle teater og biograf kunne de også se Trine Dyrholm blive hyldet for sin hovedrolle som Marianne i Susanne Biers »Hævnen«. Prisen for bedste kvindelige hovedrolle blev i øvrigt eneste pris til den ellers Oscar-nominerede og Golden Globe-vindende succesfilm. Hæder til Armadillo Årets dokumentar var endnu en film med hårdkogt indhold. Janus Metz debatskabende »Armadillo« løb nemlig med hæderen. Dokumentarens fotograf, Lars Skree, blev opsigtsvækkende også belønnet med en Bodil for de håndholdte kampscener med danske soldater i Afghanistan. Opsigtsvækkende, fordi æren normalt tilfalder fotografer på fiktionsfilm. Formand for filmmedarbejderforeningen, der er Bodil-uddelingens arrangør, Jacob Wendt Jensen, udtrykker stor tilfredshed med årets filmudvalg. »Årets prisvinderne er i det hele taget kendetegnet ved rå mandspersoner og mørke emner. Det har været et fedt filmår med stor spredning blandt de bedste film, hvor det sidste år var »Antichrist,« der løb med det hele. Også genrefilmene har været bredt repræsenteret. I år der eksempelvis også blandt de fem bedste film til en komedie som »Klovn«,« siger han.",
        "metadata": {
            "source": "https://www.berlingske.dk/samfund/haardkogte-film-loeb-med-bodil-priser",
            "image_url": "https://berlingske.bmcdn.dk/media/cache/resolve/image_x_large/image/77/778322/3832487-til-bt---bodil.jpg",
            "publication_time": "Søndag d. 20. februar 2011, kl. 21.01",
            "author": "Morten Bang Jørgensen",
            "related_links": [],
            "attachments": []
        }
    }
}