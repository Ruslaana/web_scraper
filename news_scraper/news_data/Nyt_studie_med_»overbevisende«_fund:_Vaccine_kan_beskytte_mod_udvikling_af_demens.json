{
    "version": "1.0",
    "document": {
        "id": 4614,
        "title": "Nyt studie med »overbevisende« fund: Vaccine kan beskytte mod udvikling af demens",
        "content": "Det var en fødselsdagsdato, der var afgørende for, hvem der blev vaccineret mod udbredt virus. Og nu kan forskere se en tydelig sammenhæng mellem vaccinen og risikoen for at udvikle demens. »Det er et meget overbevisende og velgennemført studie med en meget stor gruppe.« Sådan lyder vurderingen fra Kristian Steen Frederiksen, der er overlæge og klinisk forskningslektor ved Nationalt Center for Demenssygdomme, som har læst studiet om en vaccine mod helvedesild, der kan mindske risikoen for demens. Han har selv forsket i demenssygdomme i 20 år og fortæller, at studiet har vakt opsigt i forskningsmiljøet. »Rigtig mange af mine forskerkollegaer over hele verden har delt studiet og gjort opmærksom på det,« siger han. I Danmark lever omtrent 96.000 personer med demenssygdomme, hvoraf Alzheimers sygdom er den mest udbredte. De seneste 10-15 år har forskningen været optaget af koblingen mellem infektioner og risikoen for at udvikle demenssygdomme senere hen. Det nye studie er det hidtil stærkeste fund, der peger på, at vaccinen kan beskytte mod demens. Istudiethar forskere fra Stanford University undersøgt 280.000 ældre personer i Wales mellem 71 og 88 år. Data kom fra et vaccinationsprogram, der blev udrullet i 2013. Personer født 2. september 1933 og efter var berettiget til at få vaccinen Zostavax mod helvedesild, mens personer født før den dato ikke kvalificerede sig. Derefter observerede forskerne de to grupper over en periode på syv år. Tendensen var klar og tydelig: Gruppen, der havde modtaget vaccinen, var 20 procent mindre tilbøjelige til at udvikle demens sammenlignet med dem, der ikke havde fået vaccinen. »Det var et virkelig slående resultat,« fortæller Pascal Geldsetzer, der er ph.d. i medicin og en af forskerne bag studiet, i enpressemeddelelsei forbindelse med offentliggørelsen af studiet. Han forklarer, at effekten var tydeligst blandt kvinder, enten på grund af forskelle i immunforsvar blandt kønnene, eller fordi demens udvikler sig forskelligt hos mænd og kvinder. Vaccinen Zostavax blev afregistreret i 2022 i Danmark og erstattet af en ny. Selvom studiet viste en tydelig kobling mellem vaccinen mod helvedesild og nedsat risiko for demens, bør man ikke lade sig vaccinere alene af den årsag, understreger Kristian Steen Frederiksen. Forskningen kan nemlig ikke konstatere endegyldigt, at vaccinen beskytter mod demenssygdomme, selvom studiet er et »stærkt indicium«. »Det her studie kan være med til at lægge et lod i den skål, der taler for at blive vaccineret mod helvedesild.« Selvom forskningen på området stadig er relativt ny, fortæller Kristian Steen Frederiksen, at der dukker flere observationer op, der tyder på en forbindelse mellem tidligere infektioner og risikoen for udvikling af demens. »Der er meget, vi endnu ikke ved om det, men det er et spændende nyt område.« ",
        "metadata": {
            "source": "https://www.berlingske.dk/vores-liv/nyt-studie-med-overbevisende-fund-vaccine-kan-beskytte-mod-udvikling-af",
            "image_url": "https://berlingske.bmcdn.dk/media/cache/resolve/image_x_large_vertical/image/191/1911962/24932324-hjerneforsker-steen-hasselbalch-forsker-i-demens.jpg",
            "publication_time": "Onsdag d. 16. april 2025, kl. 11.00",
            "author": "Sarah Victoria Gratløv",
            "related_links": [],
            "attachments": []
        }
    }
}