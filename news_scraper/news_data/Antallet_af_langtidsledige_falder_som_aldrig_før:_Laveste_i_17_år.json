{
    "version": "1.0",
    "document": {
        "id": 7391,
        "title": "Antallet af langtidsledige falder som aldrig før: Laveste i 17 år",
        "content": "Dansk økonomi er braget ud af coronakrisen med høj vækst, og virksomheders efterspørgsel efter arbejdskraft er også stor. Derfor er antallet af langtidsledige nu rekordlavt, viser nye tal fra Styrelsen for Arbejdsmarked og Rekruttering. I november var der 12.843 langtidsledige personer, og tager man højde for sæson, lyder tallet på blot 11.755.  I foråret sidste år toppede antallet med mere end 43.000 personer i april. Det er det laveste tal, der er registreret, siden man i 2007 begyndte at lave statistikken.  At være langtidsledig betyder, at man har været ledig i mindst 80 procent af tiden inden for det seneste år. »Det er decideret fremragende nyt. Det er først og fremmest glædeligt, når dem længst væk fra arbejdsmarkedet kommer i arbejde. Dansk økonomi har været præget af kraftig fremgang i beskæftigelsen kombineret med markante meldinger om mangel på arbejdskraft hos virksomhederne. Det har fået langtidsledigheden i Danmark til at falde kraftigt,« lyder det fra Jeppe Juul Borre, cheføkonom hos Arbejdernes Landsbank, i en kommentar. I foråret sidste år toppede antallet med mere end 43.000 langtidsledige. Cheføkonom i Dansk Metal Erik Bjørsted kalder derfor det lave antal langtidsledige for et stort fremskridt. »Tallene taler for sig selv. Det er et gigantisk socialpolitisk fremskridt. Det er ikke kun antallet af langtidsledige, som er historisk lavt. Det samme er antallet af kontanthjælpsmodtagere,« lyder det fra Erik Bjørsted. Antallet af langtidsledige har aldrig været lavere.Fold sammenLæs mere Han påpeger også, at der aldrig har været så mange ikkevestlige indvandrere i arbejde som nu. »Det viser, at opsvinget har været med til at åbne dørene til arbejdsmarkedet for mange, som før stod ude i kulden uden for arbejdsmarkedet. Det fremskridt må vi ikke tabe på gulvet.« Også hos Dansk Erhverv ser man udviklingen som fremragende nyt. Her peger seniorøkonom Kristian Skriver dog på, at ledigheden ser ud til at ville stige: »Høj inflation, tiltagende renter og svækkede udsigter på de danske eksportmarkeder vil tage dampen ud af arbejdsmarkedet og få ledigheden til at stige. Arbejdsmarkedets modvind vil desværre tiltage i år. Allerede nu peger flere fremadskuende nøgletal desværre i den forkerte retning. Det ses mest tydeligt i antallet af jobopslag, der er faldet kraftigt siden begyndelsen af 2022,« skriver Kristian Skriver i en kommentar. Arbejdsmarkedet er ifølge Jeppe Juul Borre fra Arbejdernes Landsbank også bremset op på det seneste, men viser ifølge ham stadig fornuftige tal. I oktober og november er ledigheden steget med knap 1.400 personer, men ledigheden er fortsat tæt på det laveste siden 2008 med en ledighedsprocent på 2,6 procent mod 5,5 procent, da den var på sit højeste under coronakrisen.",
        "metadata": {
            "source": "https://www.berlingske.dk/oekonomi/antallet-af-langtidsledige-falder-som-aldrig-foer-laveste-i-17-aar",
            "image_url": "https://berlingske.bmcdn.dk/media/cache/resolve/image_x_large_vertical/image/163/1633858/24311931-ledighed-jobsgning.jpg",
            "publication_time": "Mandag d. 09. januar 2023, kl. 08.15",
            "author": "Jonathan Lundgren Larsen",
            "related_links": [],
            "attachments": []
        }
    }
}