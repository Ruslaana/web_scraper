{
    "version": "1.0",
    "document": {
        "id": 15902,
        "title": "Hold takt og tone i skoven",
        "content": "Skoven er et yndet udflugtsmål for naturglade motionister. De fræser stejle skråninger tynde på mountainbikes, løber med pandelamper om natten og slæber rundt på tunge træstammer i jagten på markerede muskler. Som vi for nyligbeskrev det i Fri, er trailløb en af de nyeste træningstrends i skoven. En løbeform, hvor ruten ofte er lige så kuperet, som den er improviseret, og hvor afstikkere fra anlagte veje og stier mere er reglen end undtagelsen. Men færdsel i de danske skove er underlagt Naturbeskyttelsesloven, og det er ifølge Martin Einfeldt, kommunikationschef i Dansk Skovforening, ikke alle de besøgende, der er bekendt med lovens ord.  »Vi hører både fra skovejerne og andre skovgæster, at der er en del, der ikke har styr på, hvordan man skal opføre sig,« siger han. Der er forskel på færdselsreglerne, alt efter om skoven er offentligt ejet eller privatejet. I de offentligt ejede skove er reglerne mest lempelige. Her må man færdes til fods, hvor man vil, og hvornår man vil. Cyklister skal holde sig på vejene og stierne, men er ligeledes velkommen døgnet rundt. I de privatejede skove, som omfatter 75 procent af Danmarks samlede skovareal, må man kun færdes på veje og stier, hvad enten man er til fods eller på cykel. Og der er adgang forbudt fra solnedgang til klokken 06.00 næste morgen. Reglerne er strengt nødvendige, for at skovejerne kan opretholde et rigt plante- og dyreliv, lyder det fra Martin Einfeldt. »Skovens opvækst risikerer at blive trampet ned, fordi folk færdes uden for stierne. Dyrene kan blive forstyrret i deres søvn, fordi nogle løber rundt i skoven om natten. Det skal skovejeren forsøge at undgå, så han er nødt til at kunne kontrollere alt, hvad der foregår i skoven. Derfor er reglerne så vigtige, og derfor er det afgørende, at folk overholder dem,« siger Martin Einfeldt og understreger, at lovbryderne dog kun udgør et fåtal af skovgæsterne.  Ikke desto mindre må skovfoged Emil Andersen Hvid fra Valdemarskilde og Gunderslevholm Skovadministration daglig tilrettevise løbere, som forvilder sig væk fra stierne i et af administrationens to skovdistrikter, der tilsammen dækker over 1.700 hektar skov. »Der er desværre en tendens til, at folk tror, at de må alt i skoven. Det er irriterende, at folk ikke kan følge retningslinjerne og partout skal motionere nogle steder i skoven, hvor de ikke har adgang. Skoven er jo skovejerens ejendom, ligesom en privat have er det for haveejeren,« siger han og tilføjer, at problemet med trailløbere på afveje er stigende. Netop trailløberne stresser ifølge Emil Andersen Hvid skovens vildt, når de løber væk fra stierne og ind i skoven, hvor dyrene befinder sig. Vildtet flygter, og så er det ikke længere så attraktivt at gå på jagt i området. »Er der noget, der generer vildtet i en skov, så er det, at der lige pludselig er folk, hvor vildtet ikke er vant til det. Dyrene bliver stressede og løber omkring, og vi vil lige pludselig opleve, at vores vildtbestand bliver mindre, lige som vores indtægter fra jagten så vil blive det,« siger skovfogeden, der opfordrer folk til at tjekke, om den skov, de besøger, er privat eller offentlig, så de ikke kommer på kant med loven.  For kender man reglerne og følger dem, når man er på tur i skoven, skal man være mere end velkommen, siger Emil Andersen Hvid. »Folk må hjertens gerne bruge skoven, bare de færdes efter reglerne. Det har de lov til, og det er kun godt, at skoven bliver brugt og er til glæde for mange mennesker.«",
        "metadata": {
            "source": "https://www.berlingske.dk/det-sunde-liv/hold-takt-og-tone-i-skoven",
            "image_url": "https://berlingske.bmcdn.dk/media/cache/resolve/image_x_large/image/32/329237/10578567-skov1.jpeg",
            "publication_time": "Søndag d. 13. september 2015, kl. 08.00",
            "author": "Rasmus Walther Jensen",
            "related_links": [],
            "attachments": []
        }
    }
}