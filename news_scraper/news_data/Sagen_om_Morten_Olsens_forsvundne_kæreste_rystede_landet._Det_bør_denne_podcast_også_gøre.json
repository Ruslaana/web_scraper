{
    "version": "1.0",
    "document": {
        "id": 5573,
        "title": "Sagen om Morten Olsens forsvundne kæreste rystede landet. Det bør denne podcast også gøre",
        "content": "Den 9. juni 1978 forsvandt 25-årige Marianne Kristine Egeberg sporløst. Hun var ombord på en færge fra Gedser til Travemünde, i følge med sin mor og sin søster. Og hun var ikke bare en frøken hvem som helst. Den unge kvinde var forlovet med selveste Morten Olsen. Fodboldstjerne og senere mangeårig landstræner, og det betød selvfølgelig enorm mediebevågenhed. Sagen rystede hele landet, og mysteriet om Marianne Kristine Egeberg, kaldet Kris, består. Stak hun af? Faldt hun overbord? Har nogen gjort hende ondt? Nu, over 40 år senere, har to journalister fået indsigt i efterforskningsmateriale fra både rejseholet, lokalpolitiet og de tyske myndigheder, og har begået en lyddokumentar om sagen til Mofibo. Det skulle de ikke have gjort. Dokumentarens første del er tre timer lang og fordelt over fem afsnit. Efter 20 minutter tænkte jeg første gang »Har de tænkt sig kun at læse op?« Og ja, det havde de. Første afsnit er således en lang, kedelig opremsning af fakta om logistik, antal soldæk på færgen og information om Marianne Kristine Egeberg og hendes familie. Uden skyggen af dramaturgisk opbygning. Urutineret læst op fra start til slut, tilsat lyde, man kunne forbinde med færgeafgang. Støj fra et cafeteria. En måge, der skriger. Det er værd at bemærke, at journalisterne indledningsvis proklamerer, at de har som erklæret mål med lyddokumentaren at få genåbnet sagen. Men det bliver undervejs ikke rigtig klart hvorfor. Måske for det forfængelige journalistiske behov for at lave en god historie, der rykker noget. Måske bare for dramatisk effekt. For der skal meget spekulyse og forhippelse på at finde urent trav til, før forargelsen over politiets arbejde sætter ind. Foto: Mofibo. Men det får man så sandelig også serveret af de to journalister. Forhippet på at udpege en skurk eller opnå et eller andet gennembrud i sagen kaster journalisterne Camilia Soltani Østergaard og Sarah Haagerup om sig med mistænkeliggørelse af bestemte, virkelige mennesker. Mennesker, som af deres egne omgivelser vil kunne genkendes i historien. Tilsat søgte forsøg på at skrive historien ind i tidsånden, såsom at politiet nok ikke har lyttet nok til de kvindelige vidner, fordi tiden ikke var til at lytte til kvinder i 1978. Af presseetiske og almindeligt etiske årsager vil jeg ikke gengive navne eller personbeskrivelser i denne anmeldelse, men lad mig gøre det klart, at visse personer bør have et udestående med Mofibo. Hovedparten af dem, der var tæt på sagen, som lever endnu, har takket pænt nej til at stille op til interview, og de få, der har ladet sig interviewe, er med i dokumentaren på skrattende telefonforbindelser med imponerende ringe lyd. Det fremstår himmelråbende dovent og som et besynderligt oxymoron at bruge fem år på en dokumentar, men ikke gøre sig ulejligheden at tage hjem til de kilder, hvis traume man vælger at rive op i. Og så er der brevene. Breve fra Kris til veninden Helene, som lyddokumentarens journalister er chokerede over ikke har været en del af efterforskningen. Som lytter er jeg mindre chokeret over det faktum. I brevene, som læses op i dokumentaren, får vi indsigt i Marianne Kristine Egebergs historik med fester og mænd. Ublu oplæses og gengives forskellige affærer – og navne – fra hendes liv som en slags kulørt krymmel på en i forvejen kulørt tragedie. Dyneløfteri af værste skuffe og helt uden formål. Jeg havde ellers glædet mig til »Mysteriet om Kris«, for jeg vil også rigtig gerne vide, hvad der skete med hende den sommerdag i 1978. Efter endt lytning er jeg mest opsat på at lade Kris’ historie hvile i fred og springe anden del af podcasten over. »Mysteriet om Kris« del 1. Tre timer. Premiere: 3. februar 2025. Værter: Camilia Soltani Østergaard og Sarah Haagerup. Producer: Mads Michelsen. Klip, mix, lyddesign: Mads Michelsen. Klippeassistent: Frederik Schjermer. Oplæser af breve: Signe Louise Frederikke Pedersen. Redaktør: Marie Nørgaard. Mofibo.",
        "metadata": {
            "source": "https://www.berlingske.dk/kultur/sagen-om-morten-olsens-forsvundne-kaereste-rystede-landet-det-boer-denne",
            "image_url": "https://berlingske.bmcdn.dk/media/cache/resolve/image_x_large/image/188/1887046/24885759-camilia-soltani.jpg",
            "publication_time": "Mandag d. 10. februar 2025, kl. 09.43",
            "author": "Aminata Corr Thrane",
            "related_links": [],
            "attachments": []
        }
    }
}