{
    "version": "1.0",
    "document": {
        "id": 21671,
        "title": "Tusindvis af danskere risikerer økonomisk ruin ved stress og depression. Se her, hvordan du undgår det",
        "content": "Ved du, hvilket sikkerhedsnet du har rent økonomisk, hvis du er så uheldig, at du bliver så syg, at du ikke kan arbejde? Det er et spørgsmål, som rigtigt mange danskere nok må svare nej til, men det er faktisk meget farligt ikke at have styr på det. Man kan få en rigtig grim oplevelse økonomisk, hvis man bliver så hårdt ramt af eksempelvis stress, angst og depression, at man må opgive sit arbejde. Vejen frem til at undgå den situation er at få styr på, om man har en forsikring ved tab af erhvervsevne, oghvordan man i givet fald er dækket. Det fremhæver både privatøkonom og formuerådgiver i Nykredit Jeanette Kølbek og privatøkonom hos PFA Camilla Schjølin Poulsen. »Skal du vælge én forsikring og kun én, er det tab af erhvervsevne-forsikringen. Denne ene forsikring kan være dit sikkerhedsnet mod økonomisk nedtur og skabe tryghed, hvis du kommer ud for en alvorlig ulykke eller sygdom og ikke længere kan arbejde,« siger Jeanette Kølbek, der fremhæver, at forsikringen bliver brugt af 73.000 personer hver måned. Camilla Schjølin Poulsen siger det på en anden måde: »En slem situation kan blive helt uoverskuelig, hvis sygdom eller dødsfald i familien betyder, at man midt i en svær periode ikke har råd til at blive boende og må flytte familien væk fra alt det kendte,« påpeger Camilla Schjølin Poulsen. Det gode udgangspunkt for problemet er, at langt de fleste danskere har en forsikring ved tab af erhvervsevne. Det har vi via vores pensionsordning, der er knyttet til vores arbejde. Udfordringen er, at det er de færreste danskere, som er klar over, at de har forsikringen, og langt færre ved, hvordan de rent faktisk er dækket, hvis de skal bruge forsikringen. Derfor er den konkrete fremgangsmåde: Herefter kan man så gå videre, fordi dækningen ikke nødvendigvis behøver atvære den samme hele livet. Jeanette Kølbek gør opmærksom på, at nogle af arbejdsmarkedspensionerne kun foretager udbetaling fra forsikringen, hvis der tilkendes førtidspension. Så hvis man er omfattet af en af de pensioner, kan det være, at man skal ud og tegne en ekstra dækning. Camilla Schjølin Poulsen kommer her til sidst med et generelt råd til danskerne om, hvornår det er tid til at se hele sin pensionsordning og de tilknyttede forsikringer igennem. »De oplagte situationer, hvor man særligt bør interessere sig for sin pension og de tilknyttede forsikringer, er, hvis man får en partner, skifter job, får børn eller bliver skilt,« siger Camilla Schjølin Poulsen. ",
        "metadata": {
            "source": "https://www.berlingske.dk/oekonomi/tusindvis-af-danskere-risikerer-oekonomisk-ruin-ved-stress-og-depression",
            "image_url": null,
            "publication_time": "Mandag d. 23. september 2024, kl. 14.10",
            "author": "Frederik M. Juel",
            "related_links": [],
            "attachments": []
        }
    }
}