{
    "version": "1.0",
    "document": {
        "id": 8402,
        "title": "Maze gjorde comeback med drømmen om OL",
        "content": "Michael John Maze er ikke længere Danmarks bedste bordtennisspiller, men kærligheden til sporten har han ikke lagt fra sig. I 2018 blev trangen til igen at deltage i internationale konkurrencer så stor, at han gjorde comeback efter to års pause. Maze, der 1. september fylder 40 år, er også på holdkortet hos Roskilde Bordtennis i den kommende sæson. Det var ellers med en beskrivelse af store daglige smerter, at Michael Maze i 2016 indstillede sin karriere på internationalt topplan. Men to år senere havde kroppen det bedre. Niveauet var der stadig, kunne han mærke. Nu var det tid til comeback. OL var det helt store mål for Maze, der havde vundet OL-bronze i double sammen med makkeren Finn Tugwell i 2004 i Athen. Cv'et tæller blandt andet også EM-guld og VM-bronze. Sommerlegene i Tokyo skulle være Mazes femte OL, men kvalifikationen sammen med resten af det danske landshold glippede i januar sidste år. Bordtennisspilleren har dog allerede sikret sig en plads i dansk idrætshistorie. Det satte Danmarks Idrætsforbund to streger under, da forbundet placerede Maze på en liste over de 125 atleter, der er med i opløbet om at blive kåret som den største danske sportslegende nogensinde. Prisen uddeles i efteråret. I dag er Jonathan Groth Danmarks bedste bordtennisspiller, men selv om Maze er et stykke fra det niveau, der gjorde ham til en af verdens bedste, har han ikke lagt battet væk endnu. Hos Roskilde Bordtennis kan man stadig opleve Maze, når klubben i den kommende sæson jagter succes i ligaen og Champions League. I 2019 forsøgte Michael Maze sig i en lidt anden sammenhæng. Sammen med Mie Martha Moltke deltog han i tv-programmet »Vild med dans«, som Maze og Moltke forlod som det femte par. Han har desuden startet en mindre kæde af cafeer sammen med Sune Woo Høi. Indtil videre har duoen åbnet to bistroer i København under navnet John&Woo med reference til deres mellemnavne. /ritzau/",
        "metadata": {
            "source": "https://www.berlingske.dk/danmark/maze-gjorde-comeback-med-droemmen-om-ol-0",
            "image_url": "https://berlingske.bmcdn.dk/media/cache/resolve/image_x_large/image/145/1459701/23847113-table-tennis-gazprom-fakel-or.jpeg",
            "publication_time": "Onsdag d. 01. september 2021, kl. 07.02",
            "author": null,
            "related_links": [],
            "attachments": []
        }
    }
}