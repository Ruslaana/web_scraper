{
    "version": "1.0",
    "document": {
        "id": 6155,
        "title": "Spis en struds og klap en babyelefant på Sydafrikas smukkeste roadtrip",
        "content": "»Stop – og hold til siden«. Jo, men det går jo ikke her, hvor der ingen vigepladser er, og ej heller en rasteplads. Konstant lyder ordrerne impulsivt fra medpassageren. Forståeligt – og ville man ikke selv diktere samme, hvis man sad på passagersædet, og ikke som primært fokus havde vejbanen? De uforlignelige syn langs Garden Route i den sydafrikanskeWestern Cape provinsstår i kø. Den er en af verdens legendariske vejruter, der strækker sig over et par hundrede kilometer fra Mossel Bay i vest til Storms River i øst i det syd-vestligste af landet.  Navnet »haveruten« erfarer vi rimeligt hurtigt er lidt misvisende, for store, sirligt anlagte haver støder man ikke på, måske lige undtagen de små parcelhushaver, når vi passerer igennem nogle af byerne. Til gengæld taler vi om en parade af vildt betagende kyststrækninger, der i skønhed nemt matcher eksempelvis US Highway 1 i Californien. Langs de officielle 200 kilometer, som vi koncentrerer os om på turen, folder Det Indiske Ocean sig ud til den ene side i al sin dramatiske vælde, oftest med uendelige sandstrande, og til den anden nyder vi betagende bjergpanoramaer, visse steder med frodig skov, andre steder med blidt bølgende marker. Når man så, som vi, vælger den alternative rute længere inde i landet, den bjergrige Route 62 på tilbagevejen til udgangspunktet, Cape Town, så er der fuld valuta for pengene. Vej og hav – sådan byder Garden Route sig konstant til. Vejstandarden er mindst lige så god som i Europa, så ingen bør holde sig tilbage for at leje bil.Fold sammenLæs mereFoto: Jens Henrik Nybo. Mossel Bay er mest kendt for at være det sted, hvor den portugisiske søfarer, Bartholomeu Diaz i 1488 gik i land på sin vej videre mod Indien, og dermed blev han og besætningen de første europæere, som gik i land på den sydafrikanske kyst. Et stort gammelt træ kom til at fungere som posthus. Det begyndte med, at en portugisisk skipper i 1500 lagde et vigtigt brev i en sko, som han stillede under træet, og hurtigt blev det kendt, at vigtig post kunne anbringes her, og siden samles op af andre skibe, som fragtede posten videre. Byens største attraktion er det maritime museum, som bl.a. udstiller en størrelses tro replika af Diaz’s skib. En interessant oplevelse giver en bestigning af klippen op mod byens blændende hvide, firkantede fyrtårn, St. Blaize, der stadig er i brug. På vejen op passeres en stor sprække i klippen, som fører ind til en hule, hvor det oprindelige San-folk, populært kaldet buskmændene, levede allerede for mange årtusinder siden. Der er fundet flere jagtredskaber, såsom bue og pil samt simple stenredskaber, som de brugte til at fange fisk med. Udsigten ud over det uendelige hav øverst oppe ad stien er samtlige svedperler på panden værd. FAKTA3 lækre hoteller – alle for under 500 kronerKrysna:Madison Manor Boutique Hotel:Pragtfuld høj beliggenhed over byen og bugten. Individuelt smagfuldt indrettede værelser. Her er swimmingpool, flere udendørs caféborde, og selvbetjening ved afkrydsning af det, man tager fra baren uden for åbningstid. Superb morgenmad og sødt personale.Oudtshoorn:Mooiplass Guest House:Strudsefarmen ligger lige nedenfor hotellet. Indrettet som en country-chalet med kolonial charme. Terrasse udenfor hvert værelse. Swimmingpool og fin mad, tilberedt på grill. I godt vejr bliver gæsterne inviteret til bål med drinks serveret ved solnedgang.Storms River Village:Tsitsikamma Village:Består af gamle og nyere huse indrettet helt individuelt, men alle charmerende og smagfulde. Stedet ligger i landsbyen med afslappet stemning og tryghed. Alt her foregår i sympatisk slowmotion-tempo, skønt servicen er i top.FOLD UD Madison Manor Boutique Hotel:Pragtfuld høj beliggenhed over byen og bugten. Individuelt smagfuldt indrettede værelser. Her er swimmingpool, flere udendørs caféborde, og selvbetjening ved afkrydsning af det, man tager fra baren uden for åbningstid. Superb morgenmad og sødt personale. Mooiplass Guest House:Strudsefarmen ligger lige nedenfor hotellet. Indrettet som en country-chalet med kolonial charme. Terrasse udenfor hvert værelse. Swimmingpool og fin mad, tilberedt på grill. I godt vejr bliver gæsterne inviteret til bål med drinks serveret ved solnedgang. Tsitsikamma Village:Består af gamle og nyere huse indrettet helt individuelt, men alle charmerende og smagfulde. Stedet ligger i landsbyen med afslappet stemning og tryghed. Alt her foregår i sympatisk slowmotion-tempo, skønt servicen er i top. Byen Krysna (som udtales naisna) ligger i hjertet af Garden Route. Det er tidligt lørdag, og endnu er det som om, byen ikke helt er vågnet. Flere kønne, farverige huse med balkoner flankerer vejen ind mod byen. Det er først, da vi er nået frem til vores hotel, det smagfuldeMadison Manor Boutique Hotel, der ligger højt hævet over centrum, vi for alvor oplever Krysnas fabelagtige beliggenhed ud til en lagune. Hvor lagunen møder havet, står de majestætiske Heads, to vældige sandstensklipper, som er byens vartegn. The Heads kalder på et besøg tæt på, og køreturen derud tager blot et kvarter. At dømme efter de pragtvillaer, vi passerer, er det næppe sultens slavehær, som har domicil her, nej det er typisk velhavere fra Cape Town og Johannesburg, som bor her i fritiden. Vi efterlader bilen, og spadserer et par hundrede meter ud til enden af den østlige Head, hvor flere udsigtspunkter tillader et mageløst 360 graders syn. Flere både og yachts passerer ind og ud igennem den smalle passage imellem klipperne. Så snart bådene forlader det rolige vand i lagunen og når ud på havet, er der anderledes gang i bølgernes kraft. Sidst på eftermiddagen, nede ved den imponerende havnefront, Krysna Quays, er der et leben af glade mennesker, som sidder ved de mange caféer og restauranter, og gør sig klar til at nyde solnedgangen med enten en af byens mikrobryg-øl eller et svalt glas hvidvin. Restauranternes spisekort er fyldt godt op med alt godt fra havet, og et kig omkring blandt gæsterne i vores restaurant fortæller, at ni ud af ti spiser fisk eller skaldyr, især de svulstige østers, som Krysna er kendt for. Udsigten fra Madison Manor Boutique Hotel højt hævet over Krysna er uforlignelig. Dertil kommer maden og de smagfulde værelser.Fold sammenLæs mereFoto: Jens Henrik Nybo. 25 kilometer øst for Krysna ligger Krysna Elephant Park, og her kan alle få lejlighed til at fodre og klappe nogle af de 25 tamme, forældreløse elefanter, der går rundt i et beskyttet, bakket område. Her opholder de sig, indtil de er parate til at blive sat fri i skovbjergene bag Krysna. De vilde Krysna-elefanter fandtes engang her i stort antal, men blev hen ad vejen omtrent udryddet, da skovene blev fældet til fordel for landbrugsmarker. Vi bliver ledsaget af rangeren George. Han og hans ni kolleger kender hver og én af elefanterne, og de store, intelligente dyr kender dem hver og én af dem på deres stemme, duft og almindelige adfærd, fortæller George. »Husk på, når I nærmer jer elefanten, at nok er den tam, men den er fra naturens side et vildt dyr. Træd forsigtigt hen til den, og klap den med fast, men langsom berøring, så den føler sig tryg«, formaner George. For et lille beløb kan man købe en skål med frugt, som Krysna-elefanterne ivrigt stikker deres lange snabler i. Krysna Elephant Park med nogle af sine 25 elefanter, som er vant til at blive fodret af mennesker. De er – for det meste – fredelige.Fold sammenLæs mereFoto: Jens Henrik Nybo. Videre mod øst ad N2 belønner en afstikker på fire kilometer til Victoria Bay. Klemt inde imellem to drabelige klipper, danner en lille bugt ramme om en af de mest pittoreske kulisser langs Garden Route. Bølgerne op mod den bueformede strand er skånsomme, og der er sågar en naturlig tidevandspool, hvor vandet er blikstille. Spadsereturen langs den smalle gangsti ud mod enden er flankeret af smukke, nuttede huse, som enten er sommerhuse for eliten, eller tilbyder B&B i de mest pittoreske omgivelser. Victoria Bay er tillige yderst populær blandt surfere, som udfordrer bølgerne ude på det åbne hav. Victoria Bay er en ofte overset lokalitet blandt udlændinge. Men ikke for sydafrikanerne selv, for især surferne valfarter hertil, så snart vejret er godt.Fold sammenLæs mereFoto: Jens Henrik Nybo. Udsigtsstedet højt hævet over den mondæne ferieby Plettenberg Bay er uforligneligt, når vi spejder mod øst. Oceanets bølger har haft tusinder af kilometers tilløb, når de endelig rammer land med en ubegribelig kraft, som minder én om det gamle danske slogan, »Kun en tåbe frygter ikke havet«. Dønningerne afholder dog ikke enkelte surfere og et par svømmere fra at kaste sig ud i bølgerne. Stedet her er kendt for at være et fint punkt at spotte hvaler fra, men det syn får vi ikke med her i december, for det er i perioden fra juni til oktober, de store pattedyr kommer tæt på land for at kælve. Keurbooms-lagunen, som ligger nord for centrum af Plettenberg Bay, byder på langt mere stille vand, og er derfor ideelt for især børnefamilier. Som en sidegevinst er det også i lagunen, mange får – næsten – nærkontakt med delfinerne, som elegant cruiser ind og ud af lagunen. Plettenberg Bay set fra et udsigtspunkt med en ejendommelig siddeplads. Netop herfra er der fine chancer for at se delfiner og hvaler.Fold sammenLæs mereFoto: Jens Henrik Nybo. Finalen på Garden Route er Storms River, der ligger i en del afTsitsikammaNationalparken med sin unikke fauna og flora, heriblandt de høje, ældgamle, endemiske Yellowwood-træer. Højdepunktet af Storms River er en sti, som fører over en flodmunding igennem et næsten jungleagtigt vildnis af træer og buske. Fuglenes kvidrende sang blander sig med lyde af små klukkende vandfald. Visse steder går det let stejlt op, men under skygge fra træerne føles det aldrig strengt. Efter blot en halv times nem vandring, kommer to hængebroer til syne. Den ene går over udløbet af Storms River, den anden følger mundingens højre klippepartier ud mod oceanet. Det kræver lige én, eller tre, overvejelser, før man træder ud på den opspændte bro, som er hævet ti meter over vandet. Til gengæld for selvovervindelsen belønner skuet fra modsatte side af broen med et af de mest fortryllende syn mod hav og tæt skov. Turen tilbage på broen er anderledes tryg, og giver endda luft til adskillige kig nedenunder og udad – til den ene side ind mod den smalle kløft, hvor kajakroere padler ihærdigt ind i dens dyb, og til den anden side ud mod det uendelige ocean. Det kræver for de fleste lidt selvovervindelse at gå over denne udspændte bro ved Storms River Mouth.Fold sammenLæs mereFoto: Jens Henrik Nybo. Byen Oudtshoorn er om noget lig med strudse. Det ser vi allerede nogle kilometer inden, vi triller ind i byen. I store indelukker på den tørre slette spankulerer disse verdens største fugle rundt og buer deres uendeligt lange halse ned mod jorden for at gnaske frø, frugter og andet i sig. Vi bor på Mooiplass Guest House, der ligesom talrige andre steder i byen har sin egen strudsefarm. Lige nedenfor hotellets swimmingpool opholder de mandshøje fugle sig, og stikker nysgerrigt deres øgleagtige snude frem mod os, nok i forventning om en godbid. I den lidt aparte ende er, at kokken tilbereder aftensmåltidet på grillen – med strudsekød på menuen med udsigt til de levende artsfæller nede i folden. Strudsens raison d’etre i Oudtshoorn er enten at blive spist eller fornøje med ridning eller kapløb. Engang var det dens fjer, som aristokratiets damer pyntede sig med. En af verdens store pasveje, den 27 kilometer lange Swartberg Pass, starter nord for Oudshoorn, og er en afstikker fra Route 62 alt værd. Den første kilometer virker køreturen op mod passet rimelig nem. Nok grusvej, men uden de store strabadser. De efterfølgende kilometer skal så vise sig at være anderledes udfordrende for såvel chauffør som bil. Hullerne bliver dybere og stenene større. Motoren trækker på intet tidspunkt højere end i første gear. Efter en halv times kørsel sker det næsten forudsigelige da også: Højre baghjul giver efter, og melder sig fladt. Med reservehjulet på går det op til selve passet ved udsigtsstedet i 1.583 meters højde – omtrent 900 meter over starten af vejen. Sigtbarheden er god, og åbenbarer et åndeløst landskab af dramatiske tinder til den ene side og til den anden en frugtbar dal. Swartberg-passet er en af datidens imponerende ingeniørbedrifter, skabt af vejbyggeren Thomas Charles Bain, som åbnede ruten i 1888. Hele projektet udførtes med hænderne, og det krævede da også adskillige ofre blandt de overvejende mozambiquiske arbejdere, der blev benyttet. Swartberg-passet er en interessant afstikker fra Route 62. Belønningen for den barske vej derop er en fabelagtig udsigt.Fold sammenLæs mereFoto: Jens Henrik Nybo. En tur op ad Swartberg-passet kombineres oplagt med et besøg i Cango Caves, en af Sydafrikas største attraktioner. Vi tilslutter os en guidet tur på en time, hvor Sonia øser af sin store viden om hulernes tilblivelse for millioner af år siden. Fortryllende at se de store kamre med deres overvældende stalaktitter og stalagmitter, de bizarre former, der fremkalder den frie fantasis forestillinger om dyrekroppe- og ansigter. Sonia stopper op ved en forunderlig formation, og spørger en lille pige, hvilket dyr hun ser for sig. En fuglemor, der fodrer sin unge, lyder svaret prompte fra hende. Netop dette svar havde Sonia også forventet, for samme syn ser alle andre børn for sig, fortæller hun. Hulerne har været beboet af den oprindelige San-befolkning allerede for mere end 10.000 år siden, og enkelte steder er der huletegninger med motiver af jægere med bue og pil, men af skræk for mørket opholdt de sig kun ved indgangen. En særlig magi hersker i Cango Caves med sine mærkværdige stalagmitter og stalaktitter.Fold sammenLæs mereFoto: Jens Henrik Nybo. FAKTAFakta om Garden Route og Route 62Der er ingen direkte flyforbindelser fra Danmark til Sydafrika. Vi fløj med KLM via Amsterdam Schiphol til Cape Town for lige under 5.000 kr. Flyvetid ca. 11 timer.Western Cape ligger på modsatte side af Ækvator og umiddelbart syd for Stenbukkens Vendekreds, og har derfor modsatte årstider i forhold til Danmark, men det er især nedbøren, der adskiller høj- og lavsæson. Perioden fra august til marts er tørrest.Prisniveauet i Western Cape er rørende lavt. Både når det gælder overnatning, mad og drikke, billeje samt attraktioner. Generelt hen ved halv pris på alle ting i forhold til Europa. Et 4-stjernet overnatningssted fås nemt for ca. 500 kr. selv i højsæsonen november til april, og standarden er høj.Sydafrika er et af de lande med størst forskel imellem ekstrem rig og ekstrem fattig. Kriminalitet forekommer, især i større byer. Kører man igennem større byer, så sørg for at alle bilens ruder er rullet op og at dørene er låste. Lad være med at medbringe kostbare genstande, og opbevar pas, kreditkort mv. på værelset. Brug i det hele taget sund fornuft.FOLD UD Der er ingen direkte flyforbindelser fra Danmark til Sydafrika. Vi fløj med KLM via Amsterdam Schiphol til Cape Town for lige under 5.000 kr. Flyvetid ca. 11 timer. Western Cape ligger på modsatte side af Ækvator og umiddelbart syd for Stenbukkens Vendekreds, og har derfor modsatte årstider i forhold til Danmark, men det er især nedbøren, der adskiller høj- og lavsæson. Perioden fra august til marts er tørrest. Prisniveauet i Western Cape er rørende lavt. Både når det gælder overnatning, mad og drikke, billeje samt attraktioner. Generelt hen ved halv pris på alle ting i forhold til Europa. Et 4-stjernet overnatningssted fås nemt for ca. 500 kr. selv i højsæsonen november til april, og standarden er høj. Sydafrika er et af de lande med størst forskel imellem ekstrem rig og ekstrem fattig. Kriminalitet forekommer, især i større byer. Kører man igennem større byer, så sørg for at alle bilens ruder er rullet op og at dørene er låste. Lad være med at medbringe kostbare genstande, og opbevar pas, kreditkort mv. på værelset. Brug i det hele taget sund fornuft.",
        "metadata": {
            "source": "https://www.berlingske.dk/rejser/spis-en-struds-og-klap-en-babyelefant-paa-sydafrikas-smukkeste-roadtrip",
            "image_url": "https://berlingske.bmcdn.dk/media/cache/resolve/image_x_large/image/121/1214493/23226375-the-heads.jpg",
            "publication_time": "Lørdag d. 26. oktober 2019, kl. 09.54",
            "author": null,
            "related_links": [],
            "attachments": []
        }
    }
}