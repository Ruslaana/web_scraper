{
    "version": "1.0",
    "document": {
        "id": 4510,
        "title": "Gigant fjerner produkter fra hylderne i fire lande: Har fået nok af prisstigninger",
        "content": "Det er slut med Pepsi-Cola på hylderne hos Frankrigs største supermarkedskæde. Den gigantiske Carrefour-kæde har fået nok af, at Pepsi har sat priserne kraftigt op, og fjerner nu helt både Pepsi og andre produkter fra samme producent som 7UP, Doritos-chips og Quaker i alle sine supermarkeder i ikke blot Frankrig, men også i Italien, Spanien og Belgien. Det sker med henvisning til »uacceptable prisstigninger«. På de tomme hylder i de flere end 9.000 supermarkeder i de fire lande finder man i stedet et skilt med teksten »Carrefour, forpligtet til at sænke priserne«, skriver Radio France International (RFI). Detailhandelskæder i hele Europa oplever stigende pres fra forbrugere og politikere for at holde priserne nede, omend inflationen med dertilhørende dyrere varer ikke længere er så markant høj, som den har været. Carrefour er gået aggressivt til værks over for mange af sine leverandører for at protestere mod de konstante prisstigninger, der kommer til udtryk på flere måder. I september begyndte supermarkedskæden at sætte klistermærker på en række varer for atadvare forbrugerne om, at indholdet i pakken var blevet mindre, uden at prisen tilsvarende er gået ned. »Literindholdet i dette produkt er gået ned, mens den praktiske pris hos vores leverandør er steget. Vi bestræber os på at genforhandle prisen,« lyder det således på Carrefours skilt på en flaske Lipton med ferskente. Det er det fænomen, som på dansk har fået navnet »skrumpflation«. PepsiCo, som er navnet på selskabet bag Pepsi-drikken, har ifølge en talsmand forhandlet med Carrefour igennem mange måneder og arbejder på »at forsøge at sikre, at vores produkter er tilgængelige« i supermarkederne. I oktober lovede selskabet, at prisstigningerne stort set villefølge med inflationstaktenog har selv kaldt prisstigningerne for »beskedne«. Kunderne bakker Carrefours skridt op. »Det overrasker mig overhovedet ikke. Der vil være masser af produkter tilbage på hylderne. Nu er de blevet alt for dyre, og det er alt sammen ting, som vi kan undgå at købe,« siger en af kunderne, Edith Carpentier. Frankrig har bedt EU-Kommissionen om at godkende, at man indfører krav om, at supermarkeder skal oplyse kunderne, når der netop sker ændringer i mængderne i de produkter, som de køber. Kravet vil træde i kraft til marts, medmindre EU-Kommissionen har indvendinger. Den franske finansminister har sideløbende truet med at indføre særlige afgifter for fødevareproducenter, som får »urimelige« overskud fra de stigende priser, hvis de ikke lader de lavere omkostninger komme kunderne til gode. I Frankrig er fødevarepriserne over det seneste år steget med 4,1 procent. Inflationen på fødevarer faldt fra november til december fra 7,7 til 7,1 procent, som varerne så stadig er dyrere end for et år siden. Også herhjemme har der været kritik af »skrumpflationen«. »Man forsøger at udnytte forbrugeren. Man skal ikke snyde på vægten. Hvis man kan sige, at der er 15 procent mere i, kan man også sige, der er 15 procent mindre i,« sagde cheføkonom Morten Bruun Pedersen fra Forbrugerrådet Tænk i oktobertil DR. Lotte Engbæk Larsen, der er branchedirektør for Handel under arbejdsgiver- og erhvervsorganisationen Dansk Erhverv, havde da ikke set danske pendanter til den franske skiltning. »Hvis supermarkedet vælger at sætte det på hylden, har de taget et valg og accepterer præmissen, men alligevel udstiller man leverandøren. Det kan synes som et sjovt signal at sende, men det kan være et udtryk for, at supermarkedet ikke har styrke til at påvirke leverandøren,« vurderede hun.",
        "metadata": {
            "source": "https://www.berlingske.dk/virksomheder/gigant-fjerner-produkter-fra-hylderne-i-fire-lande-har-faaet-nok-af",
            "image_url": "https://berlingske.bmcdn.dk/media/cache/resolve/image_x_large_vertical/image/175/1751156/24607617-vi-slger-ikke-lngere-dette-mrke-p-grund-af-ua.jpg",
            "publication_time": "Fredag d. 05. januar 2024, kl. 10.23",
            "author": "Thomas Breinstrup",
            "related_links": [],
            "attachments": []
        }
    }
}