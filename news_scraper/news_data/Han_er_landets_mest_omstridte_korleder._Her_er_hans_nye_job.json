{
    "version": "1.0",
    "document": {
        "id": 8187,
        "title": "Han er landets mest omstridte korleder. Her er hans nye job",
        "content": "Anklagerne væltede frem og chokerede hele Danmark. Først satte historier om krænkende adfærd i DRs pigekor en skamplet på Michael Bojesens renommé. Senere mistede han sit job som direktør for Malmø Opera, fordi han omtalte en sangerindes bryster i en mail. Men nu har den omstridte chefdirigent landet et nyt job. Michael Bojesen tiltræder som organist i de to sogne Vejby og Tibirke i Nordsjælland. »Vi har ansat Michael Bojesen ud fra hans faglige kvalifikationer. Han var den langt bedst kvalificerede i det ansøgerfelt, som vi havde. Og der var mange ansøgere«, siger formanden for menighedsrådet i Tibirke, Kenneth Øhlenschlæger Buhl, til Berlingske. Han oplyser, at rådet var opmærksom på fortidens anklager. Men Bojesens store talent, der tidligere har sikret ham nogle af de mest markante stillinger i dansk musik, vejede tungt. Michael Bojesen skriver sig ind i en række af #metoo-krænkere, der nu får fodfæste på arbejdsmarkedet igen. Michael Bojesen er hovedperson i en af de mest omtalte #metoo-sager herhjemme. I 2022 kom enadvokatundersøgelse, der undersøgte krænkelser og sexchikane på Sankt Annæ Gymnasium, hvor Bojesen tidligere havde været ansat. SomPolitikenkunne dokumentere, og som Berlingske senere fikbekræftet, handlede nogle af advokatundersøgelsens anklager om sexchikane om Bojesen. Blandt andet at Michael Bojesen havde haft et forhold til en tidligere elev.. Bojesen bekræftede over for Berlingske, at han havde haft et forhold til eleven, men at det først begyndte, efter hun var gået ud af gymnasiet og fyldt 18 år. Forinden var Michael Bojesen chefdirigent for DR Pigekoret fra 2001 til 2010. I 2021 igangsatte DR en advokatundersøgelse, der konkluderede, at de daværende medlemmer af DRs Pigekor havde oplevet en en krænkende behandling og en seksualiseret kulturi i tiden under den afdøde chefdirigent Tage Mortensen og Michael Bojesen. De fik begge frataget deres titel som »æresdirigent«. Michael Bojesen har i et interview tilEkstra Bladetafvist alle anklager om sexchikane. Michael Bojesen blev ikke desto mindre fyret fra Malmø Opera, efter Ekstra Bladet publicerede en e-mailkorrespondance, hvori Bojesen kommenterede en sangers bryster. Ekstra Bladet fik senere kritik afPressenævnetfor historien. Ifølge formand for menighedsrådet Kenneth Øhlenschlæger Buhl har anklagerne mod Bojesen været oppe og vende i forbindelse med hans ansættelse som sogneorganist. Trods sine åbenlyse musikalske kvalifikationer blev han da også mødt med en vis skepsis i det udvalg, der stod for ansættelsen. »Der er ingen tvivl om, at vi har haft det med i overvejelserne. Vi ved godt, at Michael Bojesen kommer med en vis historik i bagagen. Der var naturligvis skepsis blandt enkelte, som ville høre, hvordan han forholdt sig til de her anklager,« siger formanden. Kenneth Øhlenschlæger Buhl understreger, at han som formand har nultolerance over for krænkende adfærd. Men efter Michael Bojesen havde forklaret sig, blev forbeholdene fejet væk af bordet. Bojesen var klar til at komme videre. »Og vi mener også, at man på et eller andet tidspunkt må nulstille sig selv og se fremad.« Ifølge Kenneth Øhlenschlæger Buhl kan man ikke »langtidsparkere folk et mørkt sted«. Den holdning er han langtfra alene om. En del af dem, der blev beskyldt for krænkelser, da #metoo-bølgen var mest intens, er nu vendt tilbage til arbejdsmarkedet. Blandt andet har tv-værten Jes Dorph Pedersen fået job på dk4, hvor Michael Bojesen tidligere i år ogsåblev ansat. Her er Bojesen blevet hyret som vært på et sangprogram. I juni blev han ansat som dirigent for Filharmonisk Kor Aalborg, og nu har han det nye organistjob i Nordsjælland. Foreløbig har reaktionerne kun været positive, lyder det fra Kenneth Øhlenschlæger Buhl. Men han er ikke naiv. »Jeg vil ikke blive overrasket, hvis nogle vil reagere på ansættelsen. Vi lever jo i en tid med #metoo-sager, hvilket bliver og skal tages alvorligt. Men vi har ansat ham med åbne øjne, og vi ser frem til vores fremtidige samarbejde med Bojesen,« siger menighedsrådsformanden. Michael Bojesen ønsker ikke at give interview, men skriver i en e-mail til Berlingske, at han ser frem til den nye stilling. »Jeg glæder mig meget over mit fremtidige arbejde som organist i Vejby/Tibirke Kirkerne. Et job, som jeg heldigvis kan kombinere med mit arbejde som studievært på dk4 i »Så syng da Danmark«, og som dirigent for Filharmonisk Kor Aalborg.«",
        "metadata": {
            "source": "https://www.berlingske.dk/kultur/han-er-landets-mest-omstridte-korleder-her-er-hans-nye-job",
            "image_url": "https://berlingske.bmcdn.dk/media/cache/resolve/image_x_large/image/171/1712130/24517951-.jpg",
            "publication_time": "Tirsdag d. 05. september 2023, kl. 19.47",
            "author": "Lisa Maria Bilgrav",
            "related_links": [],
            "attachments": []
        }
    }
}