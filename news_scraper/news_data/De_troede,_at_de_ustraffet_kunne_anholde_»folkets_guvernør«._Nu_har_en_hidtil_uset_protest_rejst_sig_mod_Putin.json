{
    "version": "1.0",
    "document": {
        "id": 13712,
        "title": "De troede, at de ustraffet kunne anholde »folkets guvernør«. Nu har en hidtil uset protest rejst sig mod Putin",
        "content": "Han er manden, der blev guvernør ved en fejl, da han til sin egen store overraskelse slog Putins kandidat ved et lokalvalg. Nu er han blevet anholdt og fløjet til Moskva, anklaget for hele fire mord, mens titusinder råber hans navn i en hidtil uset bølge af protester fra provinsen mod præsidenten og centralmagten i Kreml. I Khabarovsk i det russiske Fjernøsten har de demonstreret i 17 dage i sympati med »folkets guvernør«, som 50-årige Sergej Furgal bliver kaldt. Præsident Putins forsøg på at dæmpe gemytterne har tilsyneladende kun fået protesterne til at vokse. Denne lørdag gik mellem 50.000 og 100.000 mennesker på gaden i den 600.000 indbyggere store by – den største demonstration i Khabarovsks historie. Samtidig har protesterne udviklet sig fra at være en lokal hovedpine for Putin til at blive det nye symbol på en stigende utilfredshed på tværs af Rusland. Og det hele begyndte altså med en mand, der slet ikke ville have magten til at begynde med. Sergej Furgal kommer fra det ultranationalistiske parti LDPR, hvis rabiate leder Vladimir Sjirinovskij blandt andet er kendt for sine forslag om at bruge atomvåben mod Ruslands fjender og omdanne de baltiske lande til et lager for atomaffald. I årtier har LDPR været en del af den såkaldte systemiske opposition i Rusland, der samarbejder med Kreml og regeringspartiet Forenet Rusland. Derfor har Sergej Furgal da også uden problemet siddet i Statsdumaen for LDPR i mere end ti år. Men da han stillede op til guvernørvalget i 2018 skete det utænkelige så.  For the third Saturday running, tens of thousands have come out to protest here in Khabarovsk in Russia’s Far East. Here they sing “I Want Changes,” Viktor Tsoi’s Perestroika anthempic.twitter.com/hLnIp8PRHx Selvom Furgaldårligt nok førte kampagne, fik han i første runde omtrent lige så mange stemmer som den siddende guvernør fra Forenet Rusland. Op til anden valgrunde foreslog han ligefrem at nøjes med posten som viceguvernør, skriver mediet Meduza: »Men den bølge af protestvælgere, der rejste sig i regionen, spurgte aldrig Furgal, om han ville være guvernør,« skriver Meduza. Han var den mulighed, de havde på stemmesedlen, for at vise deres vrede. Han vandt anden runde med 70 pct. af stemmerne og har siden taget rollen som »folkets guvernør« på sig med en række offentlige forsøg på at rydde op i det gamle politiske pamperi. Det kan ikke udelukkes, at Furgal faktisk har været involveret i de fire mord, han nu er anklaget for. De fandt alle sted i 2004-2005, og ofrene er tidligere forretningspartnere eller modstandere af Furgal i det mildest talt mudrede forretningsmiljø, der herskede i Fjernøsten dengang. Men de færreste er i tvivl om, at Furgals anholdelse skyldes andet og mere end de fire mord, han officielt er anklaget for. Som en parlamentariker erklærede på Twitter, var hanikke så overrasket over, at Furgal var blevet anholdt. Kun at det var sket så sent. Én udlægning går på, at det hele er et forsøg på at overtage det stålfirma, som Furgals kone ejer en fjerdedel af. Avisen Novaja Gazeta hargravet sig frem til, at en nær bekendt af de rige Rotenberg-brødre, der igen er nære bekendte af Putin, står til at få fuld kontrol med firmaet som følge af anholdelsen. Avisens efterforskning tyder i øvrigt på, at Furgal ikke er involveret i mordene. For tredje weekend i træk demonstrerer titusinder af russere i Khabarovsk i Fjernøsten mod anholdelsen af deres guvernør, Sergej Furgal, der er anklaget i fire gamle mordsager.Fold sammenLæs mereFoto: Stringer/Reuters/Ritzau Scanpix. En anden udlægning går på, at Putin bare gør det gamle regnskab op fra guvernørvalget i 2018: »Regimet bliver mindre og mindre tolerant over for enhver form for selvstændighed eller uoverensstemmelser,« skriver politologen Tatjana Stanovaja i en analyse for Carnegie Moskva. Begge dele kan godt være sande. I sig selv er der ikke noget usædvanligt ved, at regionale ledere i Rusland bliver fældet af en retssag. Det er set flere gange de seneste år. Derfor kom det nok også bag på Moskva, da de første store protester begyndte dagen efter anholdelsen. Men ud over den reelle folkelige opbakning til Sergej Furgal er der en opsparet frustration i regionen over vedvarende økonomiske problemer, der kun er blevet forværret af coronakrisen – uden at man oplever, at regeringen tager sig af det, siger professor i politik ved universitetet i Khabarovsk Ildus Jarulin til Moscow Times. Sammen med euforien over at slippe ud af coronakarantænen har det skabten »karnevalsagtig stemning«, der viser sig som en vrede mod magthaverne: »Det må siges at være et tegn på noget sygt i samfundet,« siger han til avisen.  Klassisk russisk tilgang. Den fungerende guvernør i Khabarovsk udskammer de protesterende for at være utaknemmelige for alt de dejlige veje og børnehaver myndighederne giver. Putin har så meget andet at se til, fx NATO, atomraketter og den slags.https://t.co/giIDB4VBiw I et forsøg på at dæmpe gemytterne udnævnte Putin i sidste uge en ny, midlertidig guvernør fra samme parti som Furgal, Mikhail Degtjarjov. Men den 39-årige politiker er ikke fra Khabarovsk og nægtede i første omgang at mødes med demonstranterne. Da han endelig viste sig sent søndag aften, opfordrede han folk til at danne en arbejdsgruppe i stedet for at demonstrere, skriver Moscow Times. Udnævnelsen bliver bredt betragtet som en bommert og har været med til at dreje utilfredsheden mod Putin og Kreml. Det er ikke, fordi disse protester vil ende med at vælte Putin, skriver den anerkendte Ruslandskommentator Mark Galeotti i en analyse for hollandske Raam op Rusland. Men sagen er et sindbillede på, at putinismen er på retur: »Det er blevet et symbol på den forstening og fremmedgørelse, der kendetegner den sene Putin-æra.«",
        "metadata": {
            "source": "https://www.berlingske.dk/globalt/de-troede-at-de-ustraffet-kunne-anholde-folkets-guvernoer-nu-har-en-hidtil",
            "image_url": "https://berlingske.bmcdn.dk/media/cache/resolve/image_x_large/image/131/1317845/23480796-russia-politicsarrest.jpg",
            "publication_time": "Tirsdag d. 28. juli 2020, kl. 07.15",
            "author": "Emil Rottbøll",
            "related_links": [],
            "attachments": []
        }
    }
}