{
    "version": "1.0",
    "document": {
        "id": 6836,
        "title": "Nyt vildt projekt skal løse stort problem: Kæmpe skyskraber kan blive verdens største batteri",
        "content": "En skyskraber, der er 26 gange højere end Rundetårn, kan ende med at blive verdens største batteri. For de kæmpestore bygværker kan nemlig udnytte højden til at lagre grøn energi i et omfang, som mange længes efter. De mange vindmøller og solcelleparker er nemlig afhængige af, at vinden blæser, og solen skinner, og det gør ingen af dem konstant. Derfor er derbehov for at kunne lagre den energi, som de skaber, så man kan bruge den på et senere tidspunkt. Den bedst kendte batteritype er litium-ion-batterier, som vi kender dem helt fra lommelygter og opefter. Litium-ion-batterier er imidlertid ikke gode til at lagre energi i længere tid, men de kan udmærket anvendes, når det gælder om at indsamle energi, når solen skinner om eftermiddagen, så man har strøm til om aftenen, når lyset er forsvundet. Det store arkitektfirma Skidmore, Owings & Merrill (SOM), som blandt andet har tegnet One World Trade Center i New York, Willis Tower (tidligere Sears Tower) i Chicago og verdens højeste skyskraber, Burj Khalifa, i Dubai på 828 meter, har derfor sat sig til tegnebordet for at udtænke nye muligheder i de meget høje bygninger, som de bliver bedt om at designe. Energiforbruget vokser og vokser nemlig, og samtidig skal de fossile brændstoffer gerne udfases snarest muligt af hensyn til klimaet, hvorfor noget andet skal træde i stedet. Derfor skal en kombination af teknologier med forskellige typer af batterier og andre energilagringsmetoder knyttes sammen for at øge kapaciteten. Sammen med energiselskabet Energy Storage, der har hovedkvarter i Lugano i Schweiz, udvikler Skidmore, Owings & Merrill nu et energilagringssystem, der anvender Jordens tyngdekraft og kinetisk energi. Princippet er, at det energioverskud, som vindmøller og solceller leverer, bruges til at løfte massive blokke i elevatorlignende tårne. Når der så er brug for energien, lader man blokkene falde nedad. Derved opstår kinetisk energi, og den driver generatorer, som producerer elektricitet, der herefter kan anvendes. De to har arbejdet på opgaven i et år. Forventningen er, at der vil være kapacitet til at lagre flere gigawatttimer strøm,hvilket vil være rigeligt til at dækkeselve bygningens strømforbrug men også til at kunne levere til nærliggende bygninger, skriver amerikanske CNN. Supertårnene kan få en højde på 300-1.000 meter, og der er plads til både beboere og virksomheder i de tårnhøje bygninger, hvor de to parter også arbejder på at bygge vandkraft ind, så man anvender vand i stedet for blokke. Her er princippet, at en turbine pumper vand fra et lavereliggende reservoir til et højereliggende uden for spidsbelastningsperioderne. Når efterspørgslen på strøm så stiger, frigives vandet, som så strømmer gennem en turbine, der producerer elektricitet. Metoden anvendes blandt andet i det nordlige Portugal, hvor en underjordisk pumpe i det 1,5 milliarder euro dyre Tâmega-anlæg skubber vandet syv kilometer op ad et bjerg ved at bruge overskudselektricitet fra elnettet – især fremstillet med vind- og solenergi. Når der er pres på elnettet og derfor brug for mere strøm, åbnes en port, og tyngdekraften bringer millioner af liter vand hvert minut gennem en tunnel. Pumpen bliver nu til en turbine, der skaber elektricitet. Ifølge Financial Times har turbinen en kapacitet på 880 megawatt, hvilket kan oplade 400.000 elbilbatterier eller forsyne 2,4 millioner portugisiske husstande med strøm i en hel dag. Energy Vault har allerede et færdigt projekt kørende i Kina. Det skulle være verdens første af slagsen. Den 150 meter høje bygning har en kapacitet til at lagre 100 megawatttimer ved hjælp af vandkraft. Denne bygning har ikke plads til beboelse. De høje bygninger pryder dog ikke nødvendigvis landskaberne. Derfor tyr man til samme metoder, som teleselskaberne anvender for at skjule grimme mobilmaster, nemlig at pakke dem ind, så de syner af mindre eller slet intet. I Milano arbejder arkitekten Stefano Boeri ifølge CNN med at skabe tårne, der er dækket af træer og buske. Han har også fremvist et lignende design til tårne i Dubai i Mellemøsten. Herhjemme eksperimenterer man også med langtidslagring af strøm skabt af vindmøller og solceller. På Bornholm er energiselskabet Ewii, som har hovedsæde i Kolding i det jyske trekantområde,i færd med at bygge Danmarks største batterived højspændingsstationen syd for Hasle på Bornholms vestkyst, nord for Rønne. Det skal kunne lagre overskudsstrøm i et omfang, der kan dække hele Bornholms forbrug i halvanden time. De første elementer til kæmpebatteriet ankom tidligere i denne uge til solskinsøen. Batteriet er en del af en trecifret millioninvestering i kæmpebatterier, som skal stå i Trekantsområdet, på Fyn og på Bornholm.  ",
        "metadata": {
            "source": "https://www.berlingske.dk/virksomheder/nyt-vildt-projekt-skal-loese-stort-problem-kaempe-skyskraber-kan",
            "image_url": null,
            "publication_time": "Torsdag d. 08. august 2024, kl. 14.18",
            "author": "Thomas Breinstrup",
            "related_links": [],
            "attachments": []
        }
    }
}