{
    "version": "1.0",
    "document": {
        "id": 790,
        "title": "Fra Taleban til al-Qaeda. Pakistans spiontjeneste har sjældent mødt en radikal islamistisk gruppe, den ikke kan lide",
        "content": "Til sidst gik det stærkere, end selv de mest sortsynede havde frygtet. Præsidenten flygtede uden varsel. Kabul faldt uden kamp. I vild panik måtte USA og dets allierede flyve titusinder af afghanske officerer, embedsmænd, politikere og deres familier i sikkerhed. I ambassadernes baghaver satte diplomater i al hast ild til deres hemmelige arkiver, inden de selv tog den sidste helikopter til lufthavnen for at blive en af del krigshistoriens største luftbårne evakuering. Ingen ville lades tilbage. I Kabuls gader spredte langskæggede Taleban-krigere frygt fra ladene på deres firehjulstrækkere og geværløbene på deres kalasjnikover. Datoen var 4. September 2021, næsten præcis 20 år efter angrebene på tvillingetårnene i New York, og verdens eneste tilbageblevne supermagt havde netop lidt sit største nederlag siden Saigons fald i 1975. Panik før lukketid. Desperate afghanere venter ved Kabuls lufthavn i håb om at komme med en flyver ud af landet.Fold sammenLæs mereFoto: Uncredited/AP/Ritzau Scanpix. Men én mand havde ikke travlt med at komme væk. For han var først lige ankommet. Det var Faiz Hameed. Chefen for Pakistans berygtede efterretningstjeneste, Inter Services Intelligence, bedre kendt under forkortelsen ISI. »Bare rolig. Alting bliver godt,« svarede han afvæbnende, da han blev genkendt af en vestlig journalist i lobbyen på byens førende herberg, Kabul Serena Hotel. Han var ulasteligt, men afslappet, klædt i en navyblå blazer med en åbenstående nystrøget skjorte. Han fik serveret grøn te til velkomst af en tjener, mens han ventede på et møde.   Hvis han havde taget livvagter med, holdt de sig diskret i baggrunden. I det hele taget syntes spionchefen ikke at være bange. Hverken Talebans radikale agenda eller det faktum, at de under deres erobring af byen havde åbnet fængslerne og sluppet tusindvis af fanger ud fra berygtede organisationer som Islamisk Stat, al-Qaeda og Haqqani-netværket, syntes at skræmme ham. Og hvorfor skulle de også det. For mens disse organisationer alle stod på USAs, EUs og FNs liste over terrorgrupper, stod flere af dem på ISIS lønningsliste. Og mens deres berygtede ledere var eftersøgte verden over, var flere af dem Faiz Hameeds personlige bekendte. Lobbyen på et femstjernet hotel kan synes som et mærkeligt sted for en spionchef at holde et møde. I de kredse plejer man at lægge vægt på diskretion. Men trods den upåfaldende påklædning var Hameeds fremfærd alt andet end diskret. Som ville han aflevere et budskab. Som var han kommet for at fejre kulminationen på 20 års hårdt arbejde og rænkespil. Hameeds metier. For hvis USA, Storbritannien, Danmark og alle de andre lande, der i 20 år havde brugt mange hundrede milliarder dollar og tusinder af deres soldaters liv på at holde Taleban fra magten, var krigens tabere, var ISI dens vinder. Taleban genindtog Kabul i august 2021 efter 20 års blodig borgerkrig mod den afghanske regering og dens vestlige allierede. Siden har bevægelsen siddet tungt på magten i det centralasiatiske land.Fold sammenLæs mereFoto: Ali Khara/Reuters/Ritzau Scanpix. Siden USA i 2001 jagede de kvindehadende talebanere fra magten, som straf for at de gav husly til Osama bin Laden, havde Faiz Hameed og hans kolleger i ISI arbejdet systematisk frem mod dette øjeblik. Hvor han kunne fejre Talebans sejr over USA med en grøn te i vestibulen på Hotel Serena. Det gjorde de ved at bistå Taleban med alt fra husly og håndvåben til terrorfinansiering og træning i brug af vejsidebomber. Når en selvmordskommando gik amok i Kabul, eller en patrulje faldt i baghold langs grænsen, pegede pilen ofte mod nabolandet. Det var her, Taleban kunne søge ly, lægehjælp og læ for de amerikanske bombefly. Dette skete, samtidig med at Pakistans militær og efterretningstjeneste modtog milliarder af dollar i støtte fra USA for at lade CIA operere i Pakistan. Et dobbeltspil, som blev stillet til skue for hele verden 2. maj 2011, da verdens mest eftersøgte mand blev dræbt af amerikanske specialstyrker i den pakistanske ferieby Abbottabad. Osama bin Laden blev 2. maj 2011 dræbt i denne villa i Abbottabad i Pakistan. Ud over verdens mest eftersøgte terrorleder husede den lille by også et pakistansk militærakademi. For mange et bevis på, at den pakistanske efterretningstjeneste, der modtog milliarder fra USA, havde holdt CIA for nar.Fold sammenLæs mereFoto: Stringer/Reuters/Ritzau Scanpix. Byen husede både en kaserne og et militærakademi, ud over terrorfyrstens villa. De amerikanske specialstyrker havde ikke fået hjælp af Pakistan, men måtte snige sig ind over grænsen fra Afghanistan i ly af natten. I mangesøjnevar det et bevis på, at Pakistan ikke var en allieret. Snarere det modsatte. Og det burde spionerne i Langley, CIAs hovedkvarter, nok have indset noget før. For Pakistans forsøg på at kontrollere nabolandet Afghanistan ved hjælp af radikale islamistiske grupper begyndte allerede i 80erne under den sovjetiske besættelse. Dengang med USAs velsignelse. Washington gav Pakistan milliarder af dollar til at bevæbne hellige krigere i deres krig mod de sovjetiske besættere og deres afghanske allierede. Men da russerne tog hjem i 1988, og Sovjetunionen kollapsede, mistede amerikanerne interessen. Det gjorde ISI ikke. Det fortsatte kampen om at få kontrol med Afghanistan. Men Afghanistan er langtfra det eneste eksempel på, at ISI har ladet radikale terrorgrupper gøre det beskidte arbejde for sig. Faktisk har den pakistanske efterretningstjeneste sjældent mødt en radikal islamistisk terrororganisation, den ikke har fået lyst til at samarbejde med. Det er især gået ud over ærkefjenden Indien, som Pakistan har udkæmpet tre krige med. Men Pakistan, der har en befolkning på en sjettedel og en økonomi på en tiendedel af naboens, kan ikke hamle militært op med Indien, der de senere år har udviklet sig fra at være et uland til at være en stormagt. I stedet for at møde inderne på slagmarken med kampvogne og bombefly har ISI sat radikale terrorgrupper ind mod deres store nabo. Indiske sikkerhedsstyrker søger dækning under angrebet på Mumbais Taj Mahal-hotel under terrorangrebet i 2008, som en islamistisk gruppe med tætte bånd til Pakistan stod bag. Nu peger pilen igen på Pakistan.Fold sammenLæs mereFoto: Indranil Mukherjee/AFP/Ritzau Scanpix. Det meste af Kashmir kontrolleres af Indien, men flertallet af befolkningen er muslimer, som ser skævt til Indiens forsøg på at hinduisere området med nytilflyttere. Det har gjort området velegnet til at føre den form for islamistisk oprørskrig og terrorkampagne, som ISI er specialister i. Siden 1989 har ISI sendt legioner af radikaliserede muslimer ind over grænsen. En af de mest prominente grupper erLashkar-e-Taiba, De Renes Hær, der blev dannet i 1985. Dens medlemmer stod ifølge den amerikanske regering bag terrorangrebet mod Mumbai i 2008. En af dens aflæggere beskyldes af den indiske regering for at stå bag den massakre på turister i april, der udløste de indiske hævnangreb natten til onsdag. Men det er ikke kun inderne, afghanerne og deres vestlige allierede som har grund til at beklage sig over de pakistanske spioner. For hvis ISI har været som en kampesten i skoen i Afghanistan og Kashmir, har organisationen været som en stat i staten hjemme i Pakistan. Militæret begik det første kup i 1958, og Pakistan har været under militærstyre i over 30 år af de 77 år, landet har været selvstændigt. Og når Pakistan ikke har været regeret af en militærdiktator, har generalerne ofte brugt ISIS agenter til at blande sig i politik ved at støtte bestemte partier og politikere. Ofte dem af allermest radikal politisk observans. Et ofte beskidt magtspil, hvor anklager om korruption og magtmisbrug bliver brugt til at fjerne politiske og personlige modstandere. Det kan den tidligere cricketstjerne Imran Khan tale med om. Hanblev hjulpet til magtenaf militæret på grund af sit nære bånd til Taleban for siden at blive afsat og fængslet af generalerne. Pakistans efterretningstjeneste har i årtier haft tætte bånd til radikale grupper, der har opfostret generationer af islamister til hellig krig. Her markerer tilhængere af partiet Jamiat Ulama-e-islam Nazryati årsdagen for Bin Ladens død i 2012.Fold sammenLæs mereFoto: Banaras Khan/AFP/Ritzau Scanpix. Det er dog endt med at give bagslag. Både for Pakistan og for ISI og for Faiz Hameed personligt. I 00er begyndte mange radikale islamister at vende sig mod den hånd, der havde fordret dem. Samtidig med at Pakistan hjælp Taleban med at bombe amerikanske, danske og britiske styrker i Afghanistan, blev Pakistan og dets militær udsat for en serie af stadig mere blodige selvmordsangreb op gennem 00erne og 10erne. De pressede landet ud på borgerkrigens rand. Og Faiz Hameed? Han endte også som offer for de rænker, han selv er ekspert i at smede. I 2024 blev han stillet for en krigsret af det pakistanske militær, anklaget for magtmisbrug og pengeafpresning og frataget samtlige militære rangordner. Han sidder varetægtsfængsel, mens sagen pågår.",
        "metadata": {
            "source": "https://www.berlingske.dk/internationalt/fra-taleban-til-al-qaeda-pakistans-spiontjeneste-har-sjaeldent",
            "image_url": "https://berlingske.bmcdn.dk/media/cache/resolve/image_x_large/image/191/1919204/24946497-i-november-2008-stormede-ddskommandoer-fra-den-pa.jpg",
            "publication_time": "Onsdag d. 07. maj 2025, kl. 22.17",
            "author": "Gunnar Willum",
            "related_links": [],
            "attachments": []
        }
    }
}