{
    "version": "1.0",
    "document": {
        "id": 7049,
        "title": "Vi skriver dette i afmagt. Tyndhedskulturen hos unge er en skræmmende populær tendens, der desværre smitter som pest",
        "content": "En mave, der konstant knurrer. Trætte tøser, der »spiser« sig mætte ved at se madlavningsvideoer på Instagram og TikTok. Influencere, der taber og taber sig, mens de poserer med de benede skuldre og kraveben. Veninder, der nipper til maden. Veninder, der slet ingen mad spiser. Veninder, der kaster maden op. Sådan ser hverdagen ud for rigtig mange unge piger, og det er dybt problematisk. Her snakker vi ikke nødvendigvis om diagnoser som anoreksi eller bulimi. Vi har opdaget en mindst lige så udfordrende gråzone, som består af de unge mennesker – piger især, der simpelthen bare har et usundt forhold til mad. Et usundt forhold til deres krop. Et forvrænget selvbillede, der opstår på grund af et forvrænget ideal. »Normalen« er skævvredet, og det gør, at dét, vi spejler os i, faktisk ikke er særlig ideelt. Mange kender måske til følelsen af den dårlige samvittighed, der kommer snigende, hvis man har spist et stykke kage for meget. Måske skulle man have ladet den sidste bid af burgeren ligge, fordi man egentlig var mæt, men nå ja – ned røg den alligevel. Det er såmænd meget normalt. Der, hvor filmen knækker, er, når unge piger får dårlig samvittighed ved at spise et helt almindeligt måltid. Når de vælger ikke at drikke en drink i byen, fordi det er tomme kalorier. Eller når de kaster op efter en tur på McDonald's. Det er en skræmmende populær tendens, som desværre smitter som pest. Problemet opstår, når unge blindt følger og føler, at de skal leve som influencere, endda inden de nærmest har ramt puberteten, skriver Mai Ruben Johansen (tv.) og Liv Marie Ruben Johansen.Fold sammenLæs mereFoto: Privat. Som ung voksen eller teenager bliver man i høj grad påvirket af sin sociale omgangskreds, og det kan være svært at være tilfreds med kroppen, der særligt i denne periode er i konstant forandring. Samtidig bliver man dagligt eksponeret for influencere, der har en bestemt livsstil, som man gerne vil efterligne, selvom de typisk er ældre og et helt andet sted i livet. Venindernes accept bliver afgørende for eget selvværd og måske pejlemærke for, hvordan man bør være og se ud. Man spejler sig i hinanden og gør hinanden efter for at passe ind. Derfor er det enormt destruktivt, når spisevaner og kropsidealer internt i venindegruppen ikke længere er realistiske. Når en »sund« krop udelukkende er skind og ben. En børnekrop, uden former, fordi der ikke er noget fedt at tage af. Det er ikke en helt ny tendens, tværtimod. Der har før været lignende trends på mode. »Heroin chic«, som det for eksempel kaldtes i de tidlige 90ere. Denne trend var karakteriseret ved bleg hud, mørke rander under/rundt om øjnene, afmagrede kroppe og androgyne træk. Alt dette var træk, man også associerede med stofmisbrug, deraf navnet på tendensen. I dag er det dog noget andet, det bunder i. Vi opfatter det som en mere fanatisk tilgang til sundhed – eller et forvrænget syn på sundhed. Det bliver ligesom overgjort. Man træner exceptionelt meget. Gør det til en religion at lave kostplaner og gå op i, at den mad, man spiser, er »sund« og især grøn. Særligt med henblik på at passe ind i enaesthetic(æstestik), som det hedder på de sociale medier. Enhealthy girl era, som måske fungerer for den ældre influencer, der er fuldt bevidst om sit livsstilsvalg. Problemet opstår, når unge blindt følger og føler, at de skal leve lige sådan, endda inden de nærmest har ramt puberteten. Når man ikke kan skelne, hvor grænsen går, og når man psykisk ikke er i balance, kan det blive virkelig problematisk og resultere i mistrivsel. Trenden »Heroin chic« i de 90erne var karakteriseret ved bleg hud, mørke rander under/rundt om øjnene, afmagrede kroppe og androgyne træk. På billedet model Kate Moss, der fik kritik for at glamorisere looket.Fold sammenLæs mereFoto: Charles Sykes/Shutterstock/Ritzau Scanpix. Hvordan kommer man så ud af denne negative spiral, der synes endeløs? Vi skriver dette i afmagt. For det er svært at ændre en kultur, især når den opstår hos dem, der også selv skal ændre det. Det er svært, når de fleste unge piger, der efterlever trenden, ikke selv anerkender det som et problem. For de ligner jo det, de stræber efter? Og hvis ikke der er stillet en decideret diagnose, der får dig hevet ind i psykiatrien – hvis du ikke vejer »lidt« nok – jamen så kommer hjælpen for sent. Så er det først, når skaden er sket, at vi som samfund kan gribe ind. Det handler jo om at forebygge de irrationelle tankestrømme, der fodrer spiseforstyrrelser og usikkerhed blandt unge. Vores opråb lyder derfor til alle læsere, voksne som unge. Er du forælder, så vær opmærksom. Bliver madpakken spist? Har det der træning taget overhånd? Er du ung, så snak med dine veninder. Sluk telefonen og omfavn dig selv og dine nærmeste. Er du lærer/studievejleder eller leder på en arbejdsplads, så kig op. Er der nogen, der halter bagefter? Det er vigtigt, at vi hjælper hinanden med at skabe grobund for et solidt selvværd, særligt hos de unge, så det kan resultere i en god relation til krop og sundhed. Det er vigtigt, at vi taler sammen, også når det er svært. Spørg ind i omsorgens tegn, også selvom det kan skabe konflikt – måske man langer ud, fordi det netop er svært? Lad os sammen normalisere normalen og passe på vores ungdom. Liv Marie Ruben Johansen er 22 år, salgsassistent og forfatter, og Mai Ruben Johansen er 18 år og studerende ",
        "metadata": {
            "source": "https://www.berlingske.dk/kommentarer/vi-skriver-dette-i-afmagt-tyndhedskulturen-hos-unge-er-en-skraemmende",
            "image_url": "https://berlingske.bmcdn.dk/media/cache/resolve/image_x_large_vertical/image/188/1880813/24874571-som-det-frste-land-i-verden-indfrer-modebranchen.jpg",
            "publication_time": "Torsdag d. 30. januar 2025, kl. 22.24",
            "author": null,
            "related_links": [],
            "attachments": []
        }
    }
}