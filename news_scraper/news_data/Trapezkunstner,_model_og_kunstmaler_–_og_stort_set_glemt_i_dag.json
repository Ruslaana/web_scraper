{
    "version": "1.0",
    "document": {
        "id": 18965,
        "title": "Trapezkunstner, model og kunstmaler – og stort set glemt i dag",
        "content": "Trapezkunstner, nøgenmodel og muse. Den franske kvinde, der malede under navnet Suzanne Valadon (1865-1938), var mange ting, før hun blev billedkunstner. Historisk set var hun speciel, fordi hun var den første selvlærte kvindelige kunstner, der fik lov til at udstille på den fornemme Société Nationale udstilling i Paris. Så var hun i øvrigt også en ret god maler – og den historie må trods alt være den vigtigste, når man går på kunstudstilling. Valadon var en meget anerkendt kunstner i sin samtid (og hun var ydermere mor til den mere kendte Maurice Utrillo, men det er en anden historie), men er i dag stort set kun kendt i sit hjemland. Den skævhed vil Glyptoteket gerne være med til at rette op på med udstillingen »Suzanne Valadon, model, maler, rebel«, der kan ses helt frem til 31. juli 2022. Ttilen er en smule misvisende, for, som den dokumenterer, var Valadon egentlig ikke særlig rebelsk. Hendes valg var atypiske for tiden, bevares, men hun havde ingen ambitioner om at gøre oprør. Hun var tilfreds med at blive anerkendt for sit talent og ville egentlig bare have lov til at male sine billeder og leve, som hun havde lyst til. Så måtte samfundet omkring hende sådan set gøre, hvad det plejede. Helt i nutidens ånd skriver Glyptoteket udstillingen ind i en historie om »femininitet, ægteskab, moderskab, begær og krop«, som der står i pressematerialet – en lidt for oplagt, lidt for søgt undertekst for denne anmelder – men lad nu det ligge. Glyptoteket ejer et portræt af Valadon, malet af Henri de Toulouse-Lautrec.Suzanne Valadon fik sit kunstnernavn af Toulouse-Lautrec, som hun havde et tæt forhold til. Nogle rygter hævder endda, at han var far til hendes søn.Henri de Toulouse-Lautrec, Portræt af malerinden Suzanne Valadon, 1885. Olie på lærred.Fold sammenLæs mereFoto: Ny Carlsberg Glyptotek. Udstillingen er interessant, og det er til enhver tid velgørende at få åbnet sine øjne for nye og oversete kapitler i kunsthistorien. Valadon blev født som Marie-Clémentine Valadon i Bessines-sur-Gartempe omkring 300 kilometer syd for Paris. Hun kom fra »fattige kår«, som det hed i gamle dage, og ernærede sig fra hun var ganske ung som syerske, vaskekone og måske endda som cirkusartist (det sagde hun selv, men ingen andre kilder bekræfter den historie). Hun søgte som andre fattige eksistenser mod Paris, kom til Montmartre og fik hurtigt en blomstrende karriere som (nøgen)model for nogle af tidens mest kendte kunstnere. Glyptoteket ejer et portræt, Toulouse-Lautrec malede af hende, og hendes karakteristiske kontrafej ses i flere berømte malerier af Renoir, Puvis de Chavannes og andre af tidens store navne. Hendes »modelnavn« varMaria, og det var Toulouse-Lautrec, der gav hende navnet Suzanna, som hun siden tog til sig og brugte som kunstnernavn, da hun begyndte at male og udstille (hun ændrede dog navnet til Suzanne). Et meget symbolsk portræt af veninden Maria Coca og hendes datter, der med sin positur og sin dukke spejler den voksne kvindes situation. På væggen bag dem har Valadon malet en lille hilsen til sin mentor, Degas.Suzanne Valadon, Marie Coca og hendes datter Gilberte, 1913. Olie på lærred.Fold sammenLæs mereFoto: DEA Picture Library. Valadon lærte sig selv at tegne, radere og male ved at iagttage de kunstnere, hun stod model for, og da hun mødte Degas, havde han så stor tiltro til hendes evner, at han blev en mentor for hende og hjalp hende ind i det parisiske kunstmiljø. Hendes liv handlede mest af alt om kunst og om frihed. Hun blev på et tidspunkt gift med en velhavende forretningsmand og kunne derfor holde op med at modellere og i stedet koncentrere sig om sin egen kunst. Senere blev hun forelsket i en af sin søns venner, blev skilt fra forretningsmanden og drog tilbage til Paris for at leve sammen med sin unge elsker. Hun var altså helt på tværs af tidens normer, men når jeg alligevel synes at »rebel«-etiketten er en smule misvisende, er det fordi intet i hendes produktion eller i de interview, hun gav, egentlig handler så meget om oprør, som det handler om kunst og frihed – bare at få lov til at udstille på lige fod med andre. Hun meldte sig da også meget sent ind i selskabet for kvindelige kunstnere – igen et tegn på, at hun ikke så sig selv som feminist. I dette familieportræt skildrer Suzanne Valadon sig selv som midtpunkt og overhoved for den sammenbragte familie, hun levede med: Elskeren André Utter, sønnen Maurice Utrillo og Valadons gamle mor er de andre personer på billedet.Suzanne Valadon, Familieportræt, 1912. Olie på lærredFold sammenLæs mereFoto: Centre Pompidou, MNAM-CCI, Dist. RMN-Grand Palais. Suzanne Valadun udstillede tegninger og raderinger fra midten af 1880erne og begyndte at male med olie i 1892. Hun fik relativt hurtigt succes og kom således med påSociété Nationale des Beaux-Artsudstillingen i 1894 – en helt uhørt bedrift af en fattig, autodidakt, kvindelig kunstner. Glyptoteket viser et meget bredt udvalg af Valadons værker, og man stifter her bekendtskab med en kunstner, som arbejdede i samme områder som de andre tidlige »moderne« malere. En halvt symbolistisk, halvt fladeorienteret tilgang til maleriet, hvor både former og farver gradvist frigøres fra den direkte repræsentation. Fra Toulouse-Lautrec lærte hun at bruge de kraftige konturer (på hendes oliemalerier ser man tydeligt at hun først og fremmest var en tegner), og fra Degas, Cezanne og Gauguin fik hun den komplementære kolorit med de irgrønne skygger i modellernes hudtoner. Mest interessante er hendes mange nøgenstudier, fordi man her fornemmer, at der er noget andet på færde. Den erfarne nøgenmodel maler her selv nøgne kvinder og gør det med et registrerende blik, der trækker motiverne fuldstændig væk fra det erotiske, men heller ikke mod noget spirituelt som den næsten samtidigePaula Modersohn Becker. I et af udstillingens bedste billeder ser man den registrerende åbenhed, Valadon kunne ramme i sine nøgenstudier. Modellen nærmest kryber ind i billedet med en sårbarhed, der stråler igennem det konturbårne flademaleri.Suzanne Valadon, Nude Sitting on a Sofa. 1916. Oil on canvas.Fold sammenLæs mereFoto: The Weisman & Michel Collection. I stedet er der »bare« en krop i et rum – eller en krop på en flade rettere, for alle Valadons nøgenstudier handler lige så meget om indramningen og baggrunden som om figuren. Det er fascinerende billeder, søgende i deres stil, men også afvæbnende enkle og brutalt ligefremme som for eksempel den langt senere Lucien Freuds nøgenstudier (uden nogen sammenligning i øvrigt). Det er i modelbillederne, at hendes kolorit falder bedst på plads, mens de få landskabsforsøg, udstillingen viser, virker direkte ubehjælpsomme. Interessant nok udviklede hendes søn, Maurice Utrillo, en velfungerende stil, der på mange måder var direkte afledt af moderens, men en udstilling med ham må vi have til gode. I takt med at modernismen sejrede i begyndelsen af det tyvende århundrede, blev også Valadon mere og mere anerkendt. Hun udstillede hos højt profilerede gallerister somAmbroise VollardogBerthe Weill, og hendes værker blev købt af væsentlige museer. Imidlertid forsvandt hun ud af fokus, så snart hun var død. Det er kun i Frankrig, at hun i dag er kendt uden for snævre kunsthistoriske kredse, hvilket da også er svært at forstå, når man præsenteres for hendes værk. Glyptoteket angrer beskæmmet i det glimrende katalog, at museet hverken ejer et eneste af hendes værker eller nogensinde før har vist en udstilling med hende. Det er der rådet bod på nu i en interessant og sine steder ganske glimrende præsentation. Om hun ligefrem er en overset mester, vil jeg tillade mig at tvivle på, men hendes bedste billeder har en styrke, der transcenderer både fortiden og nutidens enerverende lyst til at sætte etiketter på alt. De er bare gode malerier, punktum. Suzanne Valadon – model, maler, rebelTil 31/7 2022 Ny Carlsberg GlyptotekDantes Plads 71556 København V Tirsdag-søndag: 10-17Torsdag: 10-21Mandag: lukket",
        "metadata": {
            "source": "https://www.berlingske.dk/kunst/trapezkunstner-model-og-kunstmaler-og-stort-set-glemt-i-dag",
            "image_url": "https://berlingske.bmcdn.dk/media/cache/resolve/image_x_large/image/153/1530653/24045566-top.jpg",
            "publication_time": "Søndag d. 27. marts 2022, kl. 16.08",
            "author": "Holger Dahl",
            "related_links": [],
            "attachments": []
        }
    }
}