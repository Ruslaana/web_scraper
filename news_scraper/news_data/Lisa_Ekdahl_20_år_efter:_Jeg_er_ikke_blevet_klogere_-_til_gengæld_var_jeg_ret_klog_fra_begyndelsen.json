{
    "version": "1.0",
    "document": {
        "id": 18705,
        "title": "Lisa Ekdahl 20 år efter: Jeg er ikke blevet klogere - til gengæld var jeg ret klog fra begyndelsen",
        "content": "Hun har strikket hue og Bedstemor And-støvler på. På de cirka 160 centimeter derimellem blandes en prikket kjole i svensk sommerstil med fransk elegance i form af tynd strik tricolore style. De fleste vil nok have svært ved at hive det look hjem, men det virker for Lisa Ekdahl. Faktisk er det, som om det samler de to parallelle forløb, hun har haft gennem hele sin karriere: Som international jazzsangerinde på den europæiske scene og som det bedste bud på en ærkesvensk visesangerinde, der både kan løfte arven fra giganter som Evert Taube og Cornelis Vreesvijk og bære visetraditionen ind i nutiden. Det var i hvert fald den følelse, man fik, da Lisa Ekdahl fra den ene dag til den anden brød igennem i 1994. Debutpladen indeholdt sange som »Vem Vet«, og »Öppna Upp Ditt Fönster«, der på én gang var lige til og poetiske, og cd’en solgte næsten 500.000 eksemplarer – heraf ikke færre end 120.000 i Danmark. I en tid, hvor bartendere ikke bare streamede deres yndlingsmusik på Spotify, men cafeerne investerede i tidens populære cd’er, blev debuten fra Lisa Ekdahl en rigtig »caféplade« ligesom Hanne Boels »Black Wolf« og Lisa Nilssons »Himlen Runt Hörnet« nogle år før.  Hjemme i Sverige fik Lisa Ekdahl både »Rockbjörn« og tre »Grammis« for debutpladen, og i Danmark pakkede hun koncertstederne i flere år. Gennem de næste to cd’er »Med Kroppen Mot Jorden« og »Bortom Det Blå« var hun måske ikke en af vor egne, men den perfekte eksponent for alle danskeres drømme om en falurød ødegård i Småland, hvor den moderne Lillemor kunne udleve sine lækkert afskallede loppisdrømme, mens Farmand spiste korv med mos, og ungerne fik vakre luer fra den årlige tur til Astrid Lindgrens Värld. Og så mere eller mindre forsvandt hun fra vores bevidsthed. Der blev længere mellem udgivelserne, og hendes eget fokus blev rettet på en europæisk jazzkarriere. Men i morgen udsender hun »Look To Your Own Heart«, der måske mere end nogensinde forener hendes to musikalske spor. Så vi fløj til Stockholm og blev sat i stævne på en italiensk bistro i den hippe bydel Söder, hvor Lisa Ekdahl bor. Bare for lige at høre: Hvad har du lavet de sidste 20 år? Og som hun kommer der i den strikkede hue, støvlerne, kjolen og det fine strik, er hun lige så svær at bestemme som dengang i 1990erne. Hun kunne være en lille sød pige på otte og en rar gammel dame på 100. Men hun er i mellemtiden blevet 43 år og behøver bare at sige »Hej« for at man ved, at hendes vigtigste aktiv er intakt: Stemmen. »Jeg føler ikke rigtig, at jeg er blevet klogere efter 20 år i musikbranchen,« starter hun, holder en lille pause – og tilføjer så med et skælmsk smil: »Til gengæld var jeg ret klog fra begyndelsen.« Vi er i gang. Lisa Ekdahl.Fold sammenLæs mereFoto: Henrik Montgomery. Historien om Lisa Ekdahls gennembrud har alle ingredienserne til en klassisk rockanekdote. Som Dick Rowe, der sagde nej til at signe The Beatles, fordi han mente, at »guitargrupper var på vej ud …«. Eller Genesis, der efter Peter Gabriels exit havde flere hundrede sangere til audition, før deres trommeslager sagde »Hvad med mig?« – hans navn var Phil Collins. Lisa Ekdahl var i starten af 20erne og var få år forinden flyttet ind til Stockholm efter studentereksamen på musikgymnasiet i Södertälje tæt på den svenske hovedstad. Hun boede lidt her og der og levede af småjobs som sangerinde i Peter Nordahls Trio. De optrådte blandt andet på Lydmar, da det legendariske hotel lå på Sturegatan – det var her, man blev mødt af to store gråbrune grand danois’er, der slængede sig op ad skranken, mens smukke receptionister i caffe latte-farvede Filippa K-uniformer bød én velkommen. Lydmar var Stockholms smarteste hotel og samtidig hangout for byens hipstere og legeplads for byens musikere, der jammede på den lille scene. »Jeg lærte meget i de år. Når jeg ikke sang ude, sad jeg derhjemme med en lille båndoptager med fire spor, som jeg indspillede mine egne sange på i al hemmelighed. Men det var nu ikke, fordi jeg troede, at der var interesse for den slags musik overhovedet,« husker hun. Men en sommer, da Lisa Ekdahl var på ferie i Portugal, talte hun i telefon med en veninde hjemme i Stockholm, som fortalte, at den fem år ældre visesanger Toni Holgersson gerne ville i kontakt med hende – om hvad vidste hun ikke. »Det var før mobiltelefoner, så der gik lidt tid. Men da jeg kom hjem, tog jeg hen i studiet, og det viste sig, at han ville have mig til at lægge baggrundsvokaler på nogle af hans numre. Det gjorde jeg, og det lød absolut forfærdeligt – jeg tror aldrig, han brugte dem. Bagefter satte jeg mig og spillede en af mine egne sange. Chefen fra EMI hørte det og mente, det kunne udgives, og det blev til debutpladen.«  Når Lisa Ekdahl taler om at være klog fra begyndelsen, handler det måske lige så meget om at have selvtillid og tro på sit eget talent. For de første indspilninger af sangene ligger langt fra den plade, der solgte i næsten en halv million eksemplarer. »Jeg ville have det enkelt og naturligt, sådan som jeg selv er. Der var alt for meget produktion på de oprindelige indspilninger, og jeg nægtede at få dem udgivet på den måde,« forklarer hun med henvisning til datidens svenske toneklang, der foreskrev den pompøse og svulstige pop, som kolleger som Anders Glenmark, Orup og Lisa Nilsson dyrkede og solgte cd’er i hundredtusindvis af. Lisa Ekdahl ville noget andet og ville ikke give sig – og måske netop derfor kom succesen. Musikken var et frisk pust. Ny og overraskende – og samtidig med lige linje tilbage til den svenske visetradition, der lå lidt i dvale på det tidspunkt, men som folk måske gik og savnede. Og som havde været en del af Lisa Ekdahls bevidsthed siden barndommen. Da Lisa Ekdahl var ganske lille flyttede hun med sine forældre i kollektiv i Mariefred på den svenske landside. Faren var kernefysiker og moren børnehavelærer, og der i årene efter ungdomsoprøret og hippietiden var familien vel nærmest det, man kalder flippere. Lisa har også to søstre. Hvor biodynamik i dag er endnu et flueben at sætte på to-do-listen for en hip bæredygtig gourmet, var det meget specielt at dyrke i starten 1970erne, på nippet til det sære og uløseligt forbundet med malede ølkasser som reoler og hønsestrikkede sokker med plads til hver enkelt tå. Men familien Ekdahl ville gerne tættere på naturen og være selvforsynende. »En af de andre beboere lærte mig at spille guitar. Bare nogle helt enkle akkorder, og det er stadig dem, jeg bruger, når jeg skriver sange. Og så kan jeg huske, at jeg tit gik på jagt i de andre familiers pladesamlinger. Nogle havde måske Bob Dylan. Min far havde mange bebop-plader i sin jazzsamling. Og jeg kunne flere af Cornelis’ sange, allerede da jeg var otte,« husker hun. »Det var et skønt miljø at vokse op i. Der var meget frihed. Til gengæld kunne det ikke gå hurtigt nok med at komme væk, da man blev ældre. Der skete simpelthen for lidt på landet for en teenager.« Men i 1994 skete der næsten for meget. Samtidig med succesen blev Lisa Ekdahl mor til sønnen Milton, som hun fik sammen med sin daværende mand, den næsten 30 år ældre bluessanger Bill Öhrström, der spillede percussion i hendes band. »Når jeg tænker tilbage på den tid, føles det, som om det foregik over meget længere tid. Der skete bare så meget på kun et år,« forklarer hun. Succesen gav hende frihed til at udgive, hvad hun ville, når hun ville. Hun behøvede ikke skynde sig, men kunne købe sig tid. Men hvad kunne hun ellers købe, når der nu pludselig strømmede penge ind på kontoen? »Det gik nok, som det er gået så mange, der pludselig tjener penge. Man tjener en masse penge, og pludselig er de væk. Men jeg købte mig da en lejlighed. Det vigtigste var nok, at jeg købte mig tid i en travl periode af mit liv,« forklarer hun – og der var nok at tænke over, blandt andet over rollen som mor. »Jeg brugte lang tid på at tænke over ansvar. Hvor meget ansvar man egentlig har over for sit barn. Man har selvfølgelig ansvar for, at ens barn får mad og tøj og et sted at bo, men hvor meget mere? Har man ansvaret for dets lykke? På et tidspunkt bliver man nødt til at give slip og sige til sig selv, at det har man ikke længere ansvar for. Den slags tanker brugte jeg meget energi på,« fortæller Lisa Ekdahl. Også den pludselige berømmelse gav hende hovedbrud. »Jeg syntes, det var meget vanskeligt, at folk allerede havde dannet sig et billede af mig, når jeg mødte dem. Der var mange mennesker, som kendte mig – eller følte, at de kendte mig – men det går jo ikke den anden vej. Jeg kendte ikke dem. Det kan virke meget fremmedgørende, og i starten var jeg meget forvirret over berømmelsen. Jeg havde brug for at være et sted, hvor jeg kunne møde mennesker på en mere normal måde.« Lisa Ekdahl.Fold sammenLæs mereFoto: Henrik Montgomery. Stedet blev det nordlige Indien. Lisa Ekdahl rejste til det center for transcendental meditation i Rishikesh, som blev verdensberømt, da The Beatles og deres omfattende entourage besøgte det i 1968 og søgte åndelig vejledning hos Maharishi Mahesh Yogi. Lisa Ekdahl indlogerede sig på et simpelt værelse og blendede ind med de andre gæster på stedet. »Jeg tror, den vigtigste lære, jeg har taget med mig fra hinduismen og buddhismen er, at alt her i verden hænger sammen, og at vi alle er forbundet. Den tanke findes i de fleste religioner, men bliver udtrykt mest klart her. I kristendommen hedder det »Elsk din næste, som du elsker dig selv«,« forklarer hun med tryk på »dig selv«. Det mest håndgribelige resultat af opholdet i Indien var dog, at hun mødte sin kommende mand. For den amerikanske musiker Salvadore Poe var en af de andre vesterlændinge, der søgte ro i Indien. Lisa Ekdahl har tidligere fortalt, at de to ikke talte sammen den første uge, blandt andet fordi de mediterede. »Jeg har ikke nogen særlig uddannelse, men jeg har meget let ved at meditere. Det er ligegyldigt, hvilken form for meditation du vælger, så virker den på mig. Haha. Jeg tror måske, det hænger sammen med min musikalitet,« forklarer hun. Det er lige før, man mistænker hende for at være i en anden tilstand, når man spørger til mødet med Salvadore Poe. Hun pointerer, at de ikke er gift længere, men ellers virker det nærmest, som om hun »falder ud«, når talen falder på mødet med ham i Indien. Måske er hun bare privat. Lisa Ekdahl.Fold sammenLæs mereFoto: Henrik Montgomery. Googler man Salvadore Poe finder man heller ingen spor af ægteskabet med Lisa Ekdahl blot en nøgtern listning af deres fælles plade som en del af hans karriere, der også inkluderer en fortid i rockbandet Spread Eagle og senere arbejder med diverse soundtracks. Mest opsigtsvækkende er det, at han har slået sig ned som spirituel underviser, der taler varmt om en række åbenbaringer under sine ophold i Indien og via internettet tilbyder »Inquiries into the natural human condition« samt en »ende på din søgen« fra sin base i det nordlige Californien. Der kommer heller ikke beskrivelser fra deres fem år sammen i New York, til gengæld svømmer Lisa helt hen over den lokale kaffebar i East Village. »Jeg kan godt lide rutiner, men jeg kan også godt lide nye omgivelser. Så jeg slår mig ned et nyt sted og laver mine små rutiner. I New York kom jeg hver dag på samme kaffebar som Lou Reed. Han sad der i sine sjove sko. Jeg fik aldrig taget mig sammen til at sige noget til ham, selv om jeg ville have elsket det. Bare trykke ham i hånden eller få noget Lou Reed-sved på mig … Et eller andet!« griner hun. Det meste håndgribelige resultat af ægteskabet er cd’en »Lisa Ekdahl Sings Salvadore Poe« fra 2001, hvor Ekdahls særegne stemme får selskab af blide bossanova-toner og afdæmpet jazz. Sideløbende med de tre første cd’er i den moderne visetradition i 1990erne udgav Lisa Ekdahl to jazz-cd’er med Peter Nordahls Trio. Og det spor forfulgte hun med Salvadore Poe-pladen, måske fordi den endte med at sælge guld i Frankrig. »Jeg havde allerede været i Brasilien, da vi mødte hinanden. Jeg kan huske, jeg lejede en lejlighed på Copacabana og svømmede tidligt om morgenen, før det blev for varmt. Jeg ved ikke, hvad det er med os svenske visesangere og Sydamerika, men vi ender der allesammen på et tidspunkt. Cornelis var i Brasilien. Og nogle af Evert Taubes sange, som vi betragter som det mest svenske overhovedet, er argentinske melodier, han satte svensk tekst til,« forklarer hun om båndet til den såkaldte svenske samba, der var stor især i slutningen af 1960erne – Lill Lindfors og Sylvia Vrethammar indspillede svensksproget samba, og en af Cornelis’ populæreste sange »Deirdres Samba« (»Dansa samba med mig…«) er oprindeligt en brasiliansk melodi. Lisa Ekdahl.Fold sammenLæs mereFoto: Henrik Montgomery. De sidste mange år har Lisa Ekdahl haft pladekontrakt med den franske afdeling af pladeselskabet Sony Music. Et luksuøst fløjlsrødt hjørne af musikindustrien, der synes at leve sit eget liv rundt omkring i smukke koncertsale i Paris, Amsterdam og Zürich. Hvor kostbare flygler på den anden side af millionen akkompagneres af eksklusive middage og gode hoteller til kunstnerne. Hvor publikum tager jakke og slips eller kjole på og stadig køber cd’er til 150 kroner. Og både kender Lisa Ekdahl for hendes egne cd’er og for hendes duet med Rod Stewart på et af hans »Great American Songbook«-udgivelser. »Det er en anden verden. Man spiser så godt, jeg elsker det. Det er noget helt andet end min anden karriere. Når jeg spiller viser, skal man være heldig, hvis der står en skål med chips,« griner hun. Så begynder hun at tale om sine bånd til København og Danmark. I modsætning til Rod Stewart, som hun aldrig mødte personligt, taler hun hjerteligt om Lars H.U.G., og hvordan han charmede sig til at få hendes vokal på duetten og landeplagen »Backwards« fra 1996-albummet »Kiss & Hug: From A Happy Boy«. »Jeg kan virkelig godt lide Lars. Han sendte et håndskrevet brev til mig, hvor han havde lavet nogle af sine fine tegninger. Jeg har det stadig. Det er hyggeligt, at vi har lavet den sang sammen. Og jeg elsker virkelig at spille i Danmark. Det er, som om presset ikke er så stort, stemningen er mere afslappet.« Der er muligvis ting, Lisa Ekdahl holder for sig selv under et interview, men hun har ingen problemer med at posere for en fotograf i en restaurant med andre mennesker. Det er ikke første gang, hun bliver fotograferet – til gengæld er dette det første interview, hun har givet i årevis. Blot et stenkast fra den italienske bistro ligger hendes lejlighed, som hun købte, da hun vendte hjem fra New York i midten af 00erne. Nu er bydelen Söder ramme for hendes små rutiner, såsom at se sønnen Milton, der spiller klaver og er begyndt at optræde med freejazz rundt om i byen. Mødes med vennerne her på bistroen. Eller bare suse rundt i sin røde Mini Cooper, som hun købte af vennen Rikard Wolff – nok bedst kendt herhjemme som transvestitten Zac i filmen »Änglagård«. Hun indspiller stadig sine sange derhjemme, men i sit hjemmestudie og ikke længere på den primitive firsporsbåndoptager, der startede det hele – selv om hun stadig har den. Lisa Ekdahl er ikke blevet klogere af 20 år i musikbranchen. Hun var klog fra begyndelsen... Lisa Ekdahl.Fold sammenLæs mereFoto: Henrik Montgomery. Lisa Ekdahl: »Look To Your Own Heart« udkommer den 27. oktoberlisaekdahl.com",
        "metadata": {
            "source": "https://www.berlingske.dk/aok/lisa-ekdahl-20-aar-efter-jeg-er-ikke-blevet-klogere-til-gengaeld-var-je",
            "image_url": "https://berlingske.bmcdn.dk/media/cache/resolve/image_x_large/image/77/777088/7818500-26msslisa-ekdahl8jpg.jpeg",
            "publication_time": "Søndag d. 26. oktober 2014, kl. 08.00",
            "author": "Kim Flyvbjerg",
            "related_links": [],
            "attachments": []
        }
    }
}