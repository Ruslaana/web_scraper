{
    "version": "1.0",
    "document": {
        "id": 1623,
        "title": "Amazon sparer først på Kindle og Alexa – investorerne kræver mere",
        "content": "De første af 10.000 fyringssedler hos internetgiganten Amazon er landet i de afdelinger, der står for talegenkendelsessoftwaren Alexa, e-bogslæseren Kindle og sundhedsmålingsudstyret Halo. Efter kun lidt over et år på posten har Amazon-topchef Andy Jassyvalgt at indlede i de omkostningstunge hardwareafdelinger, hvor der er en lav indtjeningsmargen. Ifølge interne papirer, som erhvervsmediet Business Insider har set, står Amazons Worldwide Digital-afdeling, som Alexa hører under, til et underskud på ti milliarder dollar i år. Andy Jassy overtog roret i Amazon-imperiet i sommeren 2021, dastifter Jeff Bezos valgte at trække sigfor at hellige sig mange andre projekter – men stadig sidde med i bestyrelsen i sit livsværk, som han endnu har en betydelig aktieandel i. Ifølge den britiske finansavis Financial Times er der ulmende utilfredshed blandt investorerne i Amazon over, at den nye ledelse gør for lidt for at skære til. Amazon fordoblede under coronapandemien antallet af ansatte, da netsalget buldrede derudad. Amazons markedsværdi er faldt til 940 milliarder dollar, hvor den for et år siden lå på 1,8 billioner dollar. Amazons kerneforretning er varehusene og onlinesalget, men det er ikke her, at sparebestræbelserne begynder. Her et kik ind i Amazon-varehuset i Rozenburg i Holland.Fold sammenLæs mereFoto: Phil Nijhuis/ANP/AFP/Ritzau Scanpix. Nedskæringerne i arbejdsstyrken rammerde dyre satsninger, hvorimod hele varehus- og logistikkæden, som beskæftiger flertallet af de i alt 1,5 millioner ansatte, i første omgang ser ud til at gå fri. Amazon har ikke meddelt, hvor de 10.000 fyresedler vil falde, men Andy Jassy har antydet, at også kerneforretningen – onlinesalget – kan blive påvirket i de kommende måneder. Amazon har allerede skåret i de årlige opbemandinger i forbindelse med julen. »Hardware vil ikke rigtigt flytte nålen. Det er nødt til at ramme meget dybere, for at det virkelig betyder noget for investorerne,« siger Brent Thill, analytiker hos Jefferies, til Financial Times. Der er især kik på Amazons internationale forretning, altså den uden for Nordamerika. Den udgjorde omkring 22 procent af Amazons samlede omsætning på 127 milliarder dollar i kvartalet fra juli til september, men havde i de tre måneder et underskud på 2,5 milliarder dollar. Amazon-koncernens samlede overskud i efterårsmånederne var på 2,5 milliarder dollar. Forretningsbenet Amazon Web Services(AWS), som sælger lagerplads og datakraft i sine datacentre til virksomheder, organisationer og myndigheder, leverer koncernens bedste indtjening med et overskud i juli-september-kvartalet på 5,4 milliarder dollar. Nordamerikaforretningen havde et underskud på 412 milliarder dollar. Amazons strategi har været at få sin hardware bredt ud ved nærmest at sælge den under produktionspris. På den måde fik Amazon et solidt fodfæste med sine Kindle-e-bogslæsere, og tilsvarende har Amazons Echo-højttalere med den indbyggede Alexa-talegenkendelse opnået et bredt publikum i konkurrence med udstyr fra navnlig Google og Apple. Alt Amazon-udstyr er tæt koblet op på resten af Amazon-imperiet, og dermed har man for alvor fået fat i kunder og ændret indkøbsvaner.",
        "metadata": {
            "source": "https://www.berlingske.dk/virksomheder/amazon-sparer-foerst-paa-kindle-og-alexa-investorerne-kraever-mere",
            "image_url": "https://berlingske.bmcdn.dk/media/cache/resolve/image_x_large/image/162/1621895/24279292-pix-kindle.jpg",
            "publication_time": "Torsdag d. 01. december 2022, kl. 08.40",
            "author": "Thomas Breinstrup",
            "related_links": [],
            "attachments": []
        }
    }
}