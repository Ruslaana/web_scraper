{
    "version": "1.0",
    "document": {
        "id": 4264,
        "title": "Syd Energi får hug for at lyve over for sine kunder",
        "content": "Det store elselskab Syd Energi, der blandt andet ejer teleselskabet Stofa, har fået kritik af Forbrugerombudsmanden for at føre sine kunder bag lyset. Det skriver Forbrugerombudsmanden på sin hjemmeside. Ifølge Forbrugerombudsmanden har Syd Energi \"vildledt\" forbrugerne med sine reklamer for el. Syd Energi har lovet, at man var billigere end konkurrenterne, og at kunder kunne spare på abonnementer. »Da Forbrugerombudsmanden undersøgte Syd Energis priser, viste det sig imidlertid, at Syd Energi ikke var billigere end konkurrenterne, hverken når det gjaldt fastprisprodukter eller produkter med variable priser«, skriver Forbrugerombudsmanden.  Det må man ikke, og derfor udtaler forbrugerombudsmanden, Christina Toftegaard Nielsen, kritik af selskabet. »Syd Energi har markedsført sig med et udsagn om, at selskabet var billigere end konkurrenterne, selv om det ikke var tilfældet.« »Det er vildledende over for forbrugerne, og jeg har indskærpet over for selskabet, at det fremover skal overholde markedsføringsloven«, skriver Christina Toftegaard Nielsen. Syd Energi har ifølge Forbrugerombudsmanden ændret ordet \"billig\" til \"attraktiv\" på sin hjemmeside og har tilbudt kunderne at opsige deres aftale trods bindingen. »Jeg er tilfreds med, at Syd Energi vil annullere aftalen med de forbrugere, som ikke har fået oplysning om bindingsperioden, og som kontakter selskabet i den anledning.« »En bindingsperiode er et væsentligt vilkår, som forbrugerne skal kende til. Ellers er aftalen ugyldig«, skriver Christina Toftegaard Nielsen.  Syd Energi er et af Danmarks største selskaber med omkring 750.000 kunder.",
        "metadata": {
            "source": "https://www.berlingske.dk/virksomheder/syd-energi-faar-hug-for-at-lyve-over-for-sine-kunder",
            "image_url": "https://berlingske.bmcdn.dk/media/cache/resolve/image_x_large/image/17/176491/13490916-forbrugerombudsmand.jpg",
            "publication_time": "Mandag d. 30. maj 2016, kl. 11.55",
            "author": null,
            "related_links": [],
            "attachments": []
        }
    }
}