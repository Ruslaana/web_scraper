{
    "version": "1.0",
    "document": {
        "id": 5278,
        "title": "Den Spanske Borgerkrig var et helvede for danske »idealister«",
        "content": "Unge danskeres deltagelse i krigen i Syrien har vakt bekymring. Er disse ekstremister - som selv opfatter sig som idealister - en fare for samfundet? Selvfølgelig er de det, når de kommer hjem fra krigen besjælet af hævntørst og udemokratiske fantasier. De danske frivillige, der drog ud for at kæmpe i Den Spanske Borgerkrig i 1936, var også unge »idealister« - hovedparten af dem kommunister. Da de kom hjem fra krigens rædsler, var de opfyldt af mange forskellige følelser, der kunne gå mange veje. I historikeren Morten Møllers bog »De glemtes hær«, om de danske frivillige i borgerkrigen, skriver Møller, at man i borgerlige kredse nærede bekymring for, at de krigsvante hjemvendte unge mænd måske havde til hensigt at »omstyrte samfundsordningen med vold.«  Det var midt i 1930ernes politiske omvæltninger og en del af de unge mænd blev senere kommunistiske frihedskæmpere. Foto fra bogenFold sammenLæs mereFoto: spanien.Morten Møllers bog om de 500 danske frivillige er en aktuel og særdeles vellykket skildring af den tragiske borgerkrig og den mørke side af den danske deltagelse. I efterkrigstiden brugte venstrefløjen de frivillige til at tegne et billede af aktiv antifascistisk modstand, hvor der gik en lige linje fra indsatsen for den lovlige republikanske regering videre til modstandskampen under besættelsen og videre endnu til demonstratiioner under Vietnamkrigen og almen antifascistisk kamp. Morten Møller tegner et meget mørkere billede af virkeligheden i Spanien. Morten Møller har tidligere skrevet en fremragende biografi om professoren og modtandsmanden Mogens Fog og et næsten poetisk fabulerende værk om parret Ellen og Adam, der kom i Stalins kødmaskine i 1930erne. Nu har han fundet nye kilder i russiske arkiver og har begået et inciterende værk om de danske frivillige, der griber fra første stund. Den Spanske Borgerkrig begyndte i sommeren 1936 og var et opgør mellem den republikanske regering og oppositionen, der havde hæren med. Det sluttede i 1939 og kostede godt 600.000 mennesker livet. Grusomheden var uhyggelig, og de internationale frivillige blev snart inddraget i umenneskelige gerninger, hvor begge parter begik krigsforbrydelser. Snart blev krigen internationaliseret, og både Italien, Tyskland og Sovjetunionen bidrog med våben og soldater. Krigen blev desuden et ideologisk brændpunkt, hvor unge mennesker udlevede deres idealer i håbet om en bedre verden, og forfattere som Ernest Hemingway og George Orwell bidrog med romaner og erindringer, der omdannede borgerkrigen til verdenslitteratur. Historien om de danske frivillige har været præget af digteren Gustaf Munch-Petersens skæbne. Han drog til Spanien og blev skudt dernede, men i Morten Møllers bog får vi alle de andre skæbner fortalt.  Det var Stalin og Danmarks Kommunistiske Parti, der stod bag rekrutteringen af de danske frivillige. De var hovedsagelig unge arbejdere og ofte kommunister, men der var også borgerlige og endda fire danskere, der deltog på kupmagernes side. Der døde ialt 125 danskere i krigen, hvilket er tre gange så mange som under krigen i Afghanistan og Danmarks største militære tab siden krigen i 1864. I historieskrivningen efter Anden Verdenskrig hyldede man »idealisternes« kamp mod general Francos fascister, og den mørke side af de frivilliges historie gled ud af fortællingen. Det råder Morten Møller absolut bod på, hvor han fortæller om de enkelte skæbner under krigen. Og det er en tragisk historie han fortæller om unge danskere, der drog mod syd opfyldt af kampmod, men hvor Morten Møller giver et råt og usminket billede af den krigsvirkelighed, der mødte danskerne. Foto fra bogen.Fold sammenLæs mereFoto: spanien.Ikke mindst spiller Stalins og Danmarks kommunistiske Partis hensynsløshed en hovedrolle. For kommunisterne gjaldt det om at bruge krigen til egen fordel og snart ofredes de frivillige i deres kyniske magtspil. Stalins paranoide adfærd fik ham til at udrense »trotkister« fra soldaterrækkerne, og mange danskere blev fængslet af deres egne.  Efterhånden som krigen udviklede sig, blev republikanerne tilføjet alvorlige nederlag, og en del danskere forsøgte at desertere, men det lykkedes sjældent. Danmarks kommunistiske Parti og deres medløbere dækkede over virkeligheden og bragte skrøner om borgerkrigen. Morten Møller er forsigtig med sine konklusioner, for hvor går kridtstregen mellem idealisme og ekstremisme? Var de frivillige kommunister idealister? De ville jo ikke demokratiet, men blev historisk set reddet af deres indsats under besættelsen. Morten Møller skriver, at der har været en udbredt tendens til at understrege, at den sovjetiske politik i Spanien ikke må kompromittere den idealisme, som drev udlændinge til kamp. Illustration fra bogen.Fold sammenLæs mereFoto: spanien. Men betragtningen tager overhånd, skriver han, hvis man konsekvent laver en skillelinje mellem soldaternes idealisme og sovjetisk terrorpolitik: »Derved overser man, at hovedparten af de udenlandske soldater er overbeviste kommunister...« Bogen kan varmt anbefales. Her er drama, utrolige skæbner og kloge refleksioner over historiens grumhed og ironi. Morten Møller: De glemtes hær - Danske frivillige i Den Spanske BorgerkrigSider: 416. Pris: 300 kr. Forlag: Gyldendal",
        "metadata": {
            "source": "https://www.berlingske.dk/boeger/den-spanske-borgerkrig-var-et-helvede-for-danske-idealister",
            "image_url": "https://berlingske.bmcdn.dk/media/cache/resolve/image_x_large/image/3/30298/18725699-kultur.jpg",
            "publication_time": "Lørdag d. 07. oktober 2017, kl. 11.00",
            "author": "Bent Blüdnikow",
            "related_links": [],
            "attachments": []
        }
    }
}