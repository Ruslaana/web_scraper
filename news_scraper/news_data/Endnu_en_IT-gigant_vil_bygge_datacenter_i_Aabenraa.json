{
    "version": "1.0",
    "document": {
        "id": 4294,
        "title": "Endnu en IT-gigant vil bygge datacenter i Aabenraa",
        "content": "Aabenraa Kommune har solgt endnu to grunde – i Kassø og Padborg – til »en global IT-koncern«, som kan bruge dem til at bygge datacentre på. Det oplyser Aabenraa Kommunes borgmester, Thomas Andresen (V), i en pressemeddelelse. Han vil ikke fortælle, hvem køberen er. Apple og Google har allerede købt jord i Kassø for at bygge datacentre, som kan håndtere trafikken til og fra deres mange internetbaserede tjenester. Begge grundene i Kassø og Padborg, som nu er solgt, er på 15 hektar. Erhvervsarealet i Padborg blev udbudt offentligt til salg i slutningen af 2018 som ikke-byggemodnet erhvervsjord. De 150.000 kvadratmeter er nu solgt til en udenlandsk virksomhed. »Der er efterhånden ingen tvivl om, at Aabenraa Kommune er ved at udvikle sig til et af IT-koncerners foretrukne steder at planlægge datacentre. Vi arbejder målrettet og langsigtet med den datacenterestrategi vi vedtog i 2018,« lyder det fra Thomas Andresen om aftalen. Apple offentliggjorde i juli 2017 planerne for sit andet datacenter i Danmark til seks mia. kr. på en 285 hektar stor grund ved højspændingsstationen Kassø. 1. etape skulle stå færdig i 2. kvartal 2019. Det færdige datacenter vil beskæftige 50-100 ansatte og er Apples andet i Danmark. Det første blev offentliggjort i februar 2015, efter at Apple havde købte jord i Foulum ved Viborg til et 6,3 mia. kr. dyrt datacenter på 166.000 kvadratmeter. Google købte efter fire års hemmeligholdte forhandlinger i november 2017 131 hektar jord ved siden af Apples kommende datacenter til et muligt kommende datacenter. Der er ikke sat dato eller omfang på projektet, men der vil kunne bygges op til 1,4 millioner kvadratmeter på grunden. Google har også i november 2018 købt jord til et datacenter i Taulov ved Fredericia til 4,5 mia. kr. med en forventet åbningsdato i 2021. Facebook åbnede i september 2019efter to og et halvt års byggeri og et års hemmelighedskræmmeri forinden de første dele af sit danske datacenter på 56.500 i erhvervsområdet Tietgenbyen syd for Odense. Det skal stå endeligt færdigt i andet halvår af 2020. Facebook droppede i marts 2019 et andet datacenter, som var planlagt i Andrup ved Esbjerg på den jyske vestkyst, hvor mange af de store datasøkabler går i land i Danmark. Datacentre er store haller med masser af kraftige computerservere, som håndterer al dataaktiviteten og -trafikken.Den store aktivitet sluger enorme mængder af strøm, og de mange maskiner skaber en masse varme, som skal væk, for at maskinerne kan køles ned og ikke brænder sammen.Derfor vælger ejerne af datacentrene at indgå aftaler med lokale fjernvarmeselskaber, som kan pumpe overskudsvarmen ud til omkringliggende husstande som »genbrug«. Facebooks datacenter i Odense skal således forsyne næsten 7.000 fynske husstande med overskudsvarme. I Danmark forventer Energistyrelsen, at datacentre i 2030 vil stå for 16,5 procent af Danmarks samlede, årlige energiforbrug, svarende til 7,1 terawattimer eller 1,8 millioner danske husholdningers forbrug mod nul i dag. Dansk Energi har beregnet, at de ekstra strømmængder vil kræve opførelsen af enten 700 nye vindmøller på land eller 200 havvindmøller. I dag står der 6.214 møller i Danmark – de 509 er havmøller, 4.137 er større møller, og 1.568 er mindre husstandsmøller. Datacentre skaber typisk flest job, mens de bygges. Derefter kan de tit drives med 50-100 ansatte. Google offentliggjorde onsdag investeringer for mere end ti milliarder dollars i kontorer og datacentre i USA i 2020. Pengene vil lande i stater som Massachusetts, New York og Ohio. I 2019 brugte Google over 13 milliarder dollars på datacentre og kontorer i USA.",
        "metadata": {
            "source": "https://www.berlingske.dk/virksomheder/endnu-en-it-gigant-vil-bygge-datacenter-i-aabenraa",
            "image_url": "https://berlingske.bmcdn.dk/media/cache/resolve/image_x_large/image/126/1265109/23355040-pix-apple.jpg",
            "publication_time": "Torsdag d. 27. februar 2020, kl. 09.25",
            "author": "Thomas Breinstrup",
            "related_links": [],
            "attachments": []
        }
    }
}