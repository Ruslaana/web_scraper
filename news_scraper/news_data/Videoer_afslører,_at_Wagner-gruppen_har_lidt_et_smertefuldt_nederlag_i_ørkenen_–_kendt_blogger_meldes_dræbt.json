{
    "version": "1.0",
    "document": {
        "id": 8951,
        "title": "Videoer afslører, at Wagner-gruppen har lidt et smertefuldt nederlag i ørkenen – kendt blogger meldes dræbt",
        "content": "De voldsomme billeder breder sig på sociale medier. Adskillige lig i camouflagetøj spredt ud over sandet. En ødelagt helikopter og et militærkøretøj, der ligger på hovedet. Det er resultatet af en drabelig kamp, der har udspillet sig nær ørkenbyen Tinzawatene i Mali nær grænsen til Algeriet. I en video, som det britiske medieThe Telegraphrefererer til, ser man angiveligt en mand, der inspicerer det ødelagte køretøj, mens krigere jubler iført turban og solbriller. Ofrene er ikke hvem som helst. Det siges at være soldater fra den private russiske hær Wagner-gruppen, der også har raseret i Ukraine. Adskillige russiske militærbloggere påstår ifølge nyhedsbureauetReuters, at mindst 20 soldater skal være dræbt i det, der beskrives som et bagholdsangreb. Også den russiske propagandist Nikita Fedyanin, der er redaktør og står bag den store Wagner-affilierede Telegram-kanalGrey Zone, skal have mistet livet. Wagner-gruppens tilstedeværelse i Mali er omgærdet af hemmelighedskræmmeri. Angiveligt arbejder de for Malis regering og samarbejder med statshæren. Wagner-gruppen fungerer som en forlænget arm for det russiske styre og er til stede i en række afrikanske konfliktzoner. De forsøger at øge den russiske indflydelse i Afrika. Før de russiske militærbloggere begyndte at skrive om den militære fadæse, havde hæren i Mali sagt, at den havde mistet to soldater, men dræbt over 20 oprørere og såret 10 andre. I en melding fra hæren hed det også, at en helikopter var styrtet ned i Kidal fredag på en rutineflyvning, men ingen skal være kommet noget til. Siden har Jama'at Nusrat al-Islam wal-Muslimeen, en oprørsgruppe med tilknytning til terrorgruppen al-Qaeda, ifølge The Telegraph taget skylden for angrebet. Mens flere har mistet livet, skal nogle også være blevet kidnappet. »Nogle blev taget til fange,« lyder meldingen fra den fremtrædende russiske militærblogger Semyon Pegov. I 2020 blev regeringen i Mali kuppet, og siden har militærmyndighederne taget magten og kampen. Her hedder det ifølge Reuters, at de russiske styrker ikke er Wagner-lejesoldater, men trænere, der hjælper lokale tropper. Ifølge det russiske netmedie Baza har den private hær været i landet i adskillige år. Denne gang var det dog ikke udelukkende soldater, der var med i konvojen. Bloggeren Nikita Fedyanin rejste rundt med konvojen, da de blev angrebet. I de sidste opslag til Grey Zones flere end 500.000 følgere postede han billeder aftungt bevæbnede Wagner-soldater i ørkenen. »Det er varmt her i Afrika – bogstavelig talt og i overført betydning,« skrev han blandt andet. På et billede står en større gruppe soldater med tildækkede ansigter foran en kampvogn, og på et andet står to soldater med geværer foran et brændende træ. Tidligere på måneden klagede Nikita Fedyanin over, at det var svært for soldaterne at krydse ørkenen på grund af lokale, som han beskrev som »upålidelige«. Wagner-gruppen flyttede ud af Rusland, efter at hærens nu afdøde leder gjorde oprør mod Ruslands militære ledelse. Opgøret varede kun ganske kort tid, da en aftale med Ruslands præsident, Vladimir Putin, resulterede i, at soldaterne flyttede til Belarus. Siden styrtede et privatfly med Jevgenij Prigozjin på passagerlisten ned i Tver-regionen i det vestlige Rusland. ",
        "metadata": {
            "source": "https://www.berlingske.dk/internationalt/videoer-afsloerer-at-wagner-gruppen-har-lidt-et-smertefuldt",
            "image_url": null,
            "publication_time": "Mandag d. 29. juli 2024, kl. 08.13",
            "author": "Anne Meisner Synnestvedt",
            "related_links": [],
            "attachments": []
        }
    }
}