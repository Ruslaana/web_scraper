{
    "version": "1.0",
    "document": {
        "id": 21909,
        "title": "Hun kan blive en af de mest magtfulde kvinder i USA. Nu trues hendes chancer af et 20 år gammelt drab – på en hund",
        "content": "I filmbranchen advarer skuespillere hinanden: »Arbejd aldrig med børn eller hunde«: Dels er de uforudsigelige, dels risikerer de at stjæle billedet fra dig. I politik er reglerne lidt anderledes. Politikere poserer gerne med deres firbenede venner, men ligesom på film risikerer de, at dyrene stjæler billedet. Og det er ikke altid på den gode måde. Et aktuelt eksempel er Kristi Noem, der er republikansk guvernør i South Dakota, og som for år tilbage skød og dræbte sin ruhårede hønsehund, Cricket, fordi den angiveligt var »aggressiv og umulig at træne til fasanjagt«. Guvernøren bliver spået gode chancer for at blive Donald Trumps vicepræsidentkandidat til præsidentvalget i november, menhistorien om hundedrabet, der optræder i hendes kommende selvbiografi, »No Going Back«, har bragt sindene i kog i USA. Kristi Noem sammen med den tidligere præsident Donald Trump til valgmøde i Ohio. Spørgsmålet om, hvorvidt Noem kan blive Trumps vicepræsidentkandidat, er nu sat på standby efter opstandelsen om Noems hundedrabsafsløring.Fold sammenLæs mereFoto: Jeff Dean/AP/Ritzau Scanpix. Det har hele denne uge væretsvært for hende at bedrive politik, idet Demokraterne ikke har forsømt chancen for at bruge Kristi Noems tilståelse til at advare mod hendes kandidatur. »Hvis du vil have folkevalgte, der ikke – som en del af en selvpromoverende bogturné – praler med brutalt at dræbe deres kæledyr, så lyt til vores ejere og stem på en Demokrat,« skrev DNC, der er Demokraternes partiorganisation. Mange har allerede udnævnt hende til at væreamerikansk politiks Cruella de Vil, efter den hundedræbende Disney-skurk af samme navn. Kristi Noem har til gengæld igen og igen forsvaret hundeaflivningen og givet historien et andet spin, der skal vise hendes evne til at »træffe svære beslutninger«, uanset hvad folk så måtte mene.  »Vi elsker dyr, men den slags svære beslutninger skal tages hele tiden, når man bor på en gård. For få uger siden aflivede vi desværre tre heste, som havde været i vores familie i 25 år. Hvis du vil have flere ægte, ærlige og politisk ukorrekte historier, som vil få medierne til at gyse, så forudbestil »No Going Back«, skrev Kristi Noem på X. Det er langt fra alle, der har købt Kristi Noems bevidst politisk ukorrekte version af historien. I avisen The Guardian skriver den amerikanske politiske kommentator Robert Reich, at Kristi Noems påstand om at være i pagt med USAs oprindelige og barske nybyggerånd langt fra er autentisk. Udover at kritisere hende for ikke at aflive hunden på en ordentlig måde (inklusiv en ged, som hun, ifølge sin egen bog, kom til at skamskyde), skriver Robert Reich, at historien er typisk for den fake facon, hvormed republikanere hyppigt ser sig selv som en del af det gamle Vilde Vesten. Han minder om en anden republikansk guvernør, Greg Gianforte, der i 2022 skød en vild ulv, der sad fast i en fælde, han havde sat ud på sin ranch. Politikeren ønskede at udstoppe dyret, men fik kolde fødder, da han så ulvens halsbånd med radiosender og senere fik at vide, at nedskydningen var ulovlig. Leder af demokraterne i Noems hjemstat South Dakota, Reynold Nesiba, kalder guvernørens afsløring mere beregnende end dum. Mange ved nemlig, siger han, at hundedrabet skete i affekt, og at det ville kunne skade hendes kandidatur til vicepræsident, hvis historien kom frem. Derfor måtte hun komme i forkøbet med sin egen forklaring. Noems tragiske historie har allerede ført til et indslag i satireshowet The Late Show med Stephen Colbert. Her gør han med ætsende sarkasme nar ad politikerens egen forklaring om Crickets farvel til livet: »Hvem af os har ikke set en hund løbe bekymringsløst rundt på marken og tænkt: 'Du fortjener at dø'?« Demokraterne er også kommet i uføre som følge af deres hunde, inklusiv den siddende præsident Joe Biden. Den 21 februar kunne CNNpå baggrund af en aktindsigtpå 400 sider afsløre, at Joe Bidens hund, en tysk hyrdehund ved navn Commander, mindst 24 gange har skambidt ansatte i Secret Service, der passer på præsidentfamilien. CNN skrev, at »situationen var blevet et alvorligt problem på arbejdspladsen for de hundredvis af medarbejdere, der…(.)...ændrede deres vaner for at undgå at blive såret af hunden«. Den bidske Commander bor ikke længere i Det Hvide Hus, men har, ifølge CNN, fundet et hjem hos andre af Biden-familiens medlemmer. I modsætning til Kristi Noems hundeaflivning er Bidens bidende hund dog ikke blevet brugt i nævneværdig grad i den politiske debat. Hunde har spillet en rolle i amerikansk politik flere gange. Den amerikanske præsident Nixon klarede sig ud af ubehagelige beskyldninger om misbrug af valgkampagnemidler, idet han i en berømt tv-optræden i 1952 erklærede, at han og hans to unge døtre, Julie og Tricia, havde tænkt sig at beholde hunden Checkers, som han havde fået i gave fra en tilhænger i Texas. Siden er det blevet sagt af politiske observatører, at hans varme følelser for hunden vandt så meget gehør hos vælgerne, at det førte til hans senere valgsejr. I 1944 hævdede republikanske politikere, at den daværende amerikanske præsident Franklin Delano Roosevelt havde efterladt Fala, en skotsk terrier, i Alaska, hvor præsidenten havde overnattet. De forsøgte at sprede et rygte om, at han havde været nødt til at vende tilbage til det nordlige stat for at skaffe hunden tilbage, og at dette havde kostet skatteyderne et enormt antal dollar. Ingen kunne dog bevise, at noget sådant var sket, og ligesom den senere præsident Nixon fik Roosevelt vendt beskyldningerne til sin fordel i en tale til nationen: »Disse republikanske ledere vil ikke nøjes med angreb på mig, min kone eller mine sønner. Nej, de bruger nu også min lille hund, Fala,« sagde han. På baggrund af Kristi Noems og andre amerikanske politikeres hundeoplevelser skulle man tro, at det var en risikabel affære for en politiker at posere for meget med sin firbenede ven. Det er dog ikke tilfældet, siger Benjamin Rud Elberth, der har været Digital Chef for Socialdemokraterne, og som har rådgivet politikere om digital politisk kommunikation. »Algoritmemæssigt giver det store fordele for en politiker at smide et billede op af sin hund. Så vil billedet ramme alle, der er glade for dyr, og det er de fleste. Samtidig slipper politikerne for at lægge selfies ud, hvilket de som regel hader, men som de altid bliver bedt om af deres rådgivere,« siger Benjamin Rud Elberth. Endeligt er der brandmæssigt flere fordele ved at vise sig frem med lige præcis en hund, siger han. »Hunden er vores bedste ven og signalerer både blødhed og trofasthed – i modsætning til en anakonda eller en fugleedderkop. Endelig fortæller et billede af en hund, at man generelt har andre interesser end politik. Det signalerer, at man er et helt menneske,« siger Benjamin Rud Elberth. Hvorvidt Kristi Noem med sin specifikke hundefortid kan få lov til at fortsætte sit kandidatur til vicepræsident, vil de kommende måneder vise.",
        "metadata": {
            "source": "https://www.berlingske.dk/skaerm/hun-kan-blive-en-af-de-mest-magtfulde-kvinder-i-usa-nu-trues-hendes-chancer",
            "image_url": null,
            "publication_time": "Torsdag d. 02. maj 2024, kl. 19.14",
            "author": "Kristian Lindberg",
            "related_links": [],
            "attachments": []
        }
    }
}