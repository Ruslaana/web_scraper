{
    "version": "1.0",
    "document": {
        "id": 22324,
        "title": "Chipkongen: Menneskerobotter er tættere på, end man tror",
        "content": "Menneskerobotter er ikke en fjern fremtidsvision. Om mindre end fem år vil man se dem i produktionsfaciliteter og fabrikker. Det spår topchefen for verdens største chipproducent NVIDIA,Jensen Huang. Han gav sin vurdering på et tætpakket stadion i San José i Californien, hvor NVIDIA tirsdag åbnede sin årlige, ugelange udviklerkonference. Her fremviste han ny software, som NVIDIA har udviklet, og som skal gøre det lettere for menneskelignende robotter at bevæge sig rundt i den virkelige verden. Fremskridtene iudviklingen af kunstig intelligens(KI) vil ifølge ham snart stå klar, når robotterne begynder at blive anvendt i videre omfang inden for forskellige brancher. »Menneskelignende robotter vil vandre rundt, og det ligger ikke fem år væk,« fastslog Jensen Huang og understregede, at den tid går hurtigere, end man umiddelbart tror. Han forventer, at menneskerobotterne først vil blive anvendt i produktionsindustrien, fordi arbejdsopgaverne her er ganske veldefinerede. Det kan robotter håndtere under kontrol. »Værdien af det er meget, meget let at afgøre. Prisen for at leje en menneskelig robot er nok 100.000 dollar, og det synes jeg er en ret god pris,« sigerden 62-årige topchef med sin karakteristiske læderjakketil nyhedsbureauet Reuters. NVIDIA har lige nu en markedsværdi lige under tre billioner dollar(20,5 billioner eller 20.500 milliarder kroner). NVIDIA producerer de stærkt avancerede chip, som er hjernerne i den kunstige intelligens, og som installeres i de datacentre, som teknologien trækker sine kræfter fra. De største operatører af datacentre ventes i 2025 at bruge 371 milliarder dollar (2,5 billioner kroner) på kunstig intelligens og computerkraft, hvilket ifølge nyhedsbureauet Bloomberg er 44 procent mere end i 2024 – og beløbet vil vokse til 525 milliarder dollar i 2032. Nvidias nye softwareplatform, Isaac GROOT N1, skal sætte turbo på udviklingen af menneskelignende robotter. Det sker i samarbejde med Walt Disney Co. og Googles afdeling for kunstig intelligens, DeepMind, men også eksterne udviklere vil blive taget med ind.  ",
        "metadata": {
            "source": "https://www.berlingske.dk/virksomheder/chipkongen-menneskerobotter-er-taettere-paa-end-man-tror",
            "image_url": null,
            "publication_time": "Torsdag d. 20. marts 2025, kl. 10.24",
            "author": "Thomas Breinstrup",
            "related_links": [],
            "attachments": []
        }
    }
}