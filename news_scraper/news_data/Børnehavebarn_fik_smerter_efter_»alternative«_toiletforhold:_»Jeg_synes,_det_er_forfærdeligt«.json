{
    "version": "1.0",
    "document": {
        "id": 12764,
        "title": "Børnehavebarn fik smerter efter »alternative« toiletforhold: »Jeg synes, det er forfærdeligt«",
        "content": "Allerede efter første dag, da barnet var tilbage i børnehave, var det tydeligt for forælderen, at noget var galt. Barnets underliv var rødt af irritation, og i underbukserne var der tis og afføring. Kønsdelene var hævede, så det gjorde ondt at samle benene, og det var smertefuldt at gå. Forælderen siger, at årsagen til generne i barnets underliv var de toiletforhold, som Børnegården Lynghoved i Ry ved Skanderborg havde stillet til rådighed efter genåbningen 16. april. Børnehaven oplyser, at der helt konkret var tale om et »hjemmedesignet skovtoilet«, der bestod af en omvendt murerbalje med hul i toppen, som børnene skulle bruge til stort og småt. Skovtoilettet stod over et hul i skovbunden, der efterfølgende blev dækket til med jord. Ifølge forælderen havde børnene ikke adgang til toiletpapir den første dag. »Jeg synes, det er forfærdeligt. Det gjorde ondt på mit barn, der var ked af det. Det er mit barn stadig. Jeg kan se, at mit barn skammer sig, når vi taler om det. Jeg ved ikke, hvad jeg skal gøre,« siger forælderen, der forholder sig kritisk over for, hvorvidt toiletspanden lever op til Sundhedsstyrelsens retningslinjer om god hygiejne.  Forælderen fortæller, at barnet har været ked af skulle i børnehave, fordi barnet ikke har haft lyst til at bruge toilettet. »Mit barn er meget privat omkring sit underliv. Det har påvirket mit barn meget, at man skulle sidde og stritte med måsen bar midt i skoven, og mit barn havde ikke lyst til det,« siger forælderen. Forælderen ønsker at optræde anonymt af hensyn til sit barn. Berlingske har tidligere beskrevet, hvordankøbenhavnske børnehavebørn skulle besørge i en spand, inden der blev fundet en anden løsning. Der er ikke rindende vand i området, hvor børnene fra Børnegården Lynghoved opholder sig. De vasker hænder i vand fra store 15 liters vanddunke med påmonteret vandhane. Ifølge Sundhedsstyrelsens anbefalinger skal man vaske hænder i 45 til 60 sekunder, hvis håndvasken skal udføres korrekt.Fold sammenLæs mereFoto: Michael Drost-Hansen/Ritzau Scanpix. Efter Børnegården Lynghoveds genåbning har omtrent 20 børn ifølge forælderen opholdt sig udenfor i omkring seks timer dagligt i et skovområde med fire pædagoger. Lederen af dagtilbuddene i Ry bekræfter, at der ikke var andre toiletforhold end den omvendte murerbalje før 23. april. Herefter blev det muligt for børnene at benytte sig af et toilet i Ry Hallerne 400 meter fra skoven. Det fremgår af en e-mail fra institutionens daglige leder, som Berlingske har set, at toilettet blandt andet kunne bruges af de børn, »der finder det svært at lave stort i skoven«. Børnene har hele tiden kunnet vaske hænder med vand fra store 15 liters dunke med påmonteret vandhane, ligesom lederen af dagtilbuddene oplyser, at der var sæbe og håndsprit tilgængeligt. Tirsdag har institutionen fået opsat en toiletvogn.  Anders Miki Bojesen, formand for Rådet for Bedre Hygiejne, der rådgiver om udfordringerne ved og betydningen af mangelfuld hygiejne, kalder forholdene for uværdige. »Det lyder bestemt ikke til, at børnehaven var klar til at genåbne. Den løsning, som beskrives her, håndterer ikke helt basale vilkår, og jeg har svært ved at se, hvordan god hygiejne kan opretholdes. Det er desuden uværdigt, og det kan man ikke byde børn,« siger han. Toiletvognene burde have været opstillet fra begyndelsen, og det gælder, uanset om der var coronaepidemi eller ej, mener han. Ifølge Anders Miki Bojesen kan det nemlig få alvorlige og mangeårige konsekvenser for børn, hvis man ikke respekterer deres behov for at være private i toiletsituationer, og det mener han ikke, at en toiletspand med eller uden presenning opfylder. Mandag aften skrev Per Rasmussen, leder af dagtilbuddene i Ry, til forældrene i Børnegården Lynghoved, at der nu blev opsat en toiletvogn med to toiletter til børnene, der opholder sig i skovområdet.Fold sammenLæs mereFoto: Michael Drost-Hansen/Ritzau Scanpix. Den pågældende forælder siger også, at flertallet af børnene ikke har kunnet komme i læ under den presenning, som børnehaven oprindeligt hængte op, når det begyndte at regne, hvis Sundhedsstyrelsens retningslinjer for afstand skal følges. Søndag aften satte en gruppe forældre to pavilloner op, så flere børn kunne komme i ly, men ifølge forælderen var der fortsat langtfra plads til alle. Forælderen er vred over, at dagtilbuddet genåbnede 16. april, når det ifølge forælderen er ganske tydeligt, at man ikke var klar. »Mit barn er helt udmattet, når dagen er  slut. Solen har bagt på dem i flere timer, og der er ikke plads til, at de alle kan sidde ned, medmindre de sidder på jorden. Når jeg spørger, hvad de har lavet, bliver der stille. Der er intet at fortælle. Det her er ikke pasning. Det er opbevaring af børn,« siger forælderen. Børnene fra Børnegården Lynghoved har opholdt sig i skoven siden 16. april. Til at begynde med hængte børnehaven en presenning op, hvor børnene kunne være under, og søndag aften satte en gruppe forældre to pavilloner op. Derudover er der nu også mulighed for, at børnene kan være under to andre presenninger.Fold sammenLæs mereFoto: Michael Drost-Hansen. Berlingske har forelagt kritikken for Per Rasmussen, leder af dagtilbuddene i Ry. Han oplyser, at det er helt normalt, at de ældste børn i Børnegården Lynghoved opholder sig i skovområdet flere timer dagligt. Normalt plejer børnene dog at starte og slutte i børnehaven. Det har de ikke gjort efter genåbningen, men det vil man nu gå tilbage til, så dagen i skovområdet bliver kortere. Per Rasmussen bekræfter, at børn og voksne indtil tirsdag, da der blev opstillet en toiletvogn, har brugt det føromtalte skovtoilet, mens det siden 23. april også har været muligt at benytte hallens toilet. Han oplyser også, at skovtoilettet kan flyttes rundt, og at personalet hver dag opsætter en presenning, hvor spanden kan placeres bag, hvis børn og voksne ønsker privatliv. Lederen oplyser ligeledes, at der fra genåbningens første dag var toiletpapir, men at det  »beklageligvis« ikke blev kommunikeret ordentligt ud til alle børnene den første dag. Han er bekendt med, at et barn er kommet hjem med tis og afføring i underbukserne. Han skriver, at »det er rigtig synd«, men at »det også ville kunne ske i en traditionel børnehave«. Per Rasmussen fastholder, at man med løsningen for håndvask har opfyldt kravene for god håndhygiejne, men han siger, at toiletspanden »er i en gråzone«. »Set i bagklogskabens lys burde vi have opstillet en toiletvogn fra dag ét, så der ikke var tvivl om, at vi støtter 100 procent op om sundhedsmyndighedernes anbefalinger.« »Forældrene har hele tiden vidst det. De har sagt, at de var trygge ved det, og at det var fint for dem. Børnene synes også, at det er sjovt at bruge spanden,« siger Per Rasmussen til Berlingske. I forhold til kritikken af, at børnene ikke har kunnet søge ly, siger han, at »børnene befinder sig i et naturområde med varieret terræn og mange store træer, der giver både ly og skygge«. Han oplyser, at der hele tiden har været en presenning, og nu er der opstillet to pavilloner, mens man også har fået adgang til to andre presenninger fra et nærliggende natursted.",
        "metadata": {
            "source": "https://www.berlingske.dk/indland/boernehavebarn-fik-smerter-efter-alternative-toiletforhold-jeg-synes-det",
            "image_url": "https://berlingske.bmcdn.dk/media/cache/resolve/image_x_large/image/128/1287483/23408213-.jpg",
            "publication_time": "Onsdag d. 29. april 2020, kl. 08.07",
            "author": "Freja Marquardt",
            "related_links": [],
            "attachments": []
        }
    }
}