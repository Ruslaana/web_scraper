{
    "version": "1.0",
    "document": {
        "id": 6715,
        "title": "Firstfarms tjekkiske opkøb endelig på plads",
        "content": "Firstfarms har mandag endeligt overtaget Tjekkiet Invest A/S for 60 mio. kr. Det oplyser Firstfarms mandag efter børslukketid til fondsbørsen. Dermed er det annoncerede opkøb, som Firstfarms første gang oplyste om den 27. marts 2018, endelig faldet på plads. Tjekkiet Invest A/S har en stor plante- og svineproduktion i Tjekkiet gennem ejerskabet af et tjekkisk datterselskab, Granero Vlasatice s.r.o. Firstfarms overtager Tjekkiet Invest A/S ved en kontakt betaling på 20,2 mio. kr., ved udstedelse af aktier i Firstfarms til en værdi af 19,9 mio. kr. i kurs 49,21, og ved udstedelse af konvertible obligationer for ligeledes 19,9 mio. kr. På den baggrund har Firstfarms mandag forhøjet sin aktiekapital med 4.043.280 kr. ved udstedelse af 404.328 aktier i selskabet. Desuden er udstedt konvertible obligationer til ejerne af Tjekkiet Invest A/S, og såfremt alle obligationerne måtte blive udnyttet til konvertering i december 2022, vil det medføre en kapitalforhøjelse på yderligere 404.308 aktier. »Aktierne i Tjekkiet Invest A/S vil dels blive betalt med aktierne i Firstfarms, dels ved anvendelse af provenuet fra de udstedte obligationer og endelig ved kontant betaling på 20,2 mio. kr.,« hedder det. Med overtagelsen forventer Firstfarms at se en positiv effekt på driftsresultatet på 4-5 mio. kr. på EBITDA-niveau og 1-2 mio. kr. på EBIT-niveau i 2018. Påvirkningen i 2018 beskrives dog som værende af »mindre omfang«, da overtagelsen først får fuld effekt i tredje kvartal. Granero Vlasatice driver en produktion af slagtesvin fordelt på to forskellige steder, hvor der tilsammen produceres 72.000 slagtesvin om året. Firstfarms beskriver de to produktioner som værende af høj kvalitet og med »tilfredsstillende« resultat. Desuden har Granero planteproduktion på 1.150 hektar, hvoraf man ejer de 929 hektar, mens resten er lejet. På de 1.150 hektar er der »varieret sædskifte« mellem korn og raps. »Med købet af Tjekkiet Invest A/S underbygger vi vores ambitiøse vækststrategi vedrørende investeringer i - og drift af - bæredygtige landbrug i Østeuropa. Vi forventer tillige, at der vil være betydelige synergieffekter i forhold til Firstfarms' svineproduktion i Ungarn samt planteproduktion i Slovakiet,« udtaler Anders H. Nørgaard, administrerende direktør i Firstfarms, i meddelelsen. Firstfarms' topchef peger samtidig på, at landbrugsproduktionen i Østeuropa er i en »rigtig god« udvikling med stigende priser på landbrugsjord og en stor efterspørgsel på svinekød. Ifølge selskabet har det mere end 7.000 hektar jord, mens man har lejekontrakter på yderligere mere end 11.000 hektar. Alt sammen i drift. »Alt ejet jord er bogført til anskaffelsespriser og ikke dagspriser. Vi har derfor væsentlige værdier i spændet 100-150 mio. kr. før skat, som ikke er medtaget i vores bogførte egenkapital,« siger direktøren i meddelelsen. /ritzau/FINANS",
        "metadata": {
            "source": "https://www.berlingske.dk/virksomheder/firstfarms-tjekkiske-opkoeb-endelig-paa-plads",
            "image_url": "https://berlingske.bmcdn.dk/media/cache/resolve/image_x_large/image/15/152046/21071651-ukraine-economy-farm-social.jpg",
            "publication_time": "Tirsdag d. 29. maj 2018, kl. 06.54",
            "author": null,
            "related_links": [],
            "attachments": []
        }
    }
}