{
    "version": "1.0",
    "document": {
        "id": 17649,
        "title": "Soldat får livstid for massakre på civile afghanere",
        "content": "USA: 40-årige Robert Bales har fredag fået en fængselsdom på livstid for drabene på 16 civile afghanere i Kandahar i marts 2012. Militærdomstolen syd for Seattle afgjorde desuden, at den amerikanske sergent ikke vil få mulighed for prøveløsladelse, som anklagemyndigheden havde argumenteret for. Det skriver nyhedsbureauet Reuters. I de afsluttende argumenter beskrev anklageren Robert Bales som en mand uden »moralsk kompas«, hvis egne »kvalmende« forklaringer viste, at han udmærket viste, hvad han gjorde den nat i 2012. Forsvareren mente, at et årtis grimme oplevelser på slagmarken, hvor mange af hans kollegaer er blevet dræbt, havde efterladt Robert Bales i et mørke, der havde opslugt ham. Robert Bales har erkendt sig skyldig og undskyldte torsdag den meningsløse massakre. »Det var fejt, det jeg gjorde,« sagde Robert Bales, Tidligere i sagen har forsvareren hævdet, at Bales led af posttraumatisk stresssyndrom, og at han ikke kan huske noget fra den blodige nat. Robert Bales har ikke kunnet giver nogen forklaring på, hvorfor han 11. marts 2012 forlod sin post i Kandahar-området i Afghanistan og opsøgte to nærliggende landsbyer, hvor han dræbte 16 mennesker, fortrinsvis sovende kvinder og børn. Bagefter slæbte han ligene udenfor og satte ild til dem.",
        "metadata": {
            "source": "https://www.berlingske.dk/internationalt/soldat-faar-livstid-for-massakre-paa-civile-afghanere",
            "image_url": "https://berlingske.bmcdn.dk/media/cache/resolve/image_x_large/image/54/542628/6743096-file-usa-afghanistan-robert-bales-charged.jpg",
            "publication_time": "Fredag d. 23. august 2013, kl. 20.43",
            "author": null,
            "related_links": [],
            "attachments": []
        }
    }
}