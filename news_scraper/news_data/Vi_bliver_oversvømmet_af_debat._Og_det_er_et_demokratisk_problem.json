{
    "version": "1.0",
    "document": {
        "id": 5704,
        "title": "Vi bliver oversvømmet af debat. Og det er et demokratisk problem",
        "content": "I aften tænder vi bål og samles til en højtid, hvor vi heldigvis stadig holder taler. Bevares; rundt omkring på skoler og i forsamlingshuse hyldes studenter og konfirmander med traditionelle taler. Men på grundlovsdag og sommerens mange festivaler og folkemøder er der færre og færre taler på trods af, at der er flere og flere, der taler. Talen lever i det nære og private, men i det offentlige liv er den på vej ud til fordel for debat. Undtagelsen er sankthans, men man kan frygte, at vi også her fremover inviteres på hekseafbrænding, pølser og paneldebat. Det er et demokratisk problem. Hov, hvordan kan debat, hvor en sag undersøges fra flere vinkler være et demokratisk problem? Det kan det, fordi det er en kommunikationsform, der er drevet af polemik, og hvor deltagerne sjældent når at udfolde hele deres argument, før de afbrydes af en moderator eller moddebattør. Debatten fokuserer på konflikt og uenighed. Her belønnes tempo, improvisation og sparsom dokumentation og bevisførelse. Det er der også brug for. Problemet er mængden af debat. I et samfund som vores er det at tale uafbrudt faktisk uhyre sjældent. Det lyder jo også nærmest intimiderende, for hvem snakker uafbrudt i 20 minutter? Skal vi ikke høre modparten? Skal vi ikke videre? På den tid en tale varer, kunne vi have nået at høre fem personers mening, men vi har brug for at høre både abstrakte visioner og konkrete forslag forklaret i udbygget argumentation, hvis vi skal have en chance for at tage stilling som vælgere og borgere. I en tale kan ordene formes og forberedes. Her kan de svære mellemregninger udlægges, her kan tilsyneladende selvmodsigelser vise sig at give mening, her kan den umiddelbart mest kringlede vej vise sig at føre til den mest enkle løsning. Når vi samles om en tale, samler vi også vores opmærksomhed om nuet, fællesskabet og sproget. Vi giver ordet til en anden og ophøjer det til en ceremoni, ikke bare en samtale. Det er en ældgammel kunstform, som er under pres. En tale er et indlæg i en langsom, dvælende og højtidelig offentlig samtale, der er så gammel som selve demokratiet. En tale er velforberedt og tilrettelagt, men eksisterer stadig kraftfuldt i øjeblikket. Derfor er taler også værd at samle på, at genhøre og genlæse. Skal vi så droppe debatterne? Nej. Men vi skal have større bredde i den måde, folk med noget på hjerte får lov til at udlægge deres synspunkter for os andre. I en båltale giver vi ordet til kunstnere og andre borgere, der ikke er traditionelle magthavere i en genre, der er fri, men fuld af traditioner. Her er rum til at udfolde og begrunde et standpunkt, og vi anerkender det storladne og højtidelige i at tale på netop denne aften, hvor både naturen og kulturen markerer en overgang og en fest. Er det upolemisk? Måske. Kræver det noget af publikum? Ja. Men hvis vi tillader langsomheden og højtideligheden om det talte ord og lader folk tale ud, gør vi os selv og demokratiet en tjeneste. Jesper Troels Jensen er formand i Danske Taler",
        "metadata": {
            "source": "https://www.berlingske.dk/kommentarer/vi-bliver-oversvoemmet-af-debat-og-det-er-et-demokratisk-problem",
            "image_url": "https://berlingske.bmcdn.dk/media/cache/resolve/image_x_large/image/156/1563050/24130791-sankt-hans-aalborg.jpg",
            "publication_time": "Torsdag d. 23. juni 2022, kl. 11.58",
            "author": null,
            "related_links": [],
            "attachments": []
        }
    }
}