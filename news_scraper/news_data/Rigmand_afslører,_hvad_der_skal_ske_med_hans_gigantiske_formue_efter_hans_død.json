{
    "version": "1.0",
    "document": {
        "id": 10331,
        "title": "Rigmand afslører, hvad der skal ske med hans gigantiske formue efter hans død",
        "content": "Den ikoniske forretningsmand og iværksætter Warren Buffett har nu afsløret, hvad der skal blive af hans gigantiske formue, den dag han dør. Det fortæller den 93-årige amerikaner tilThe Wall Street Journal. Selvom mangemilliardæren i flere år har sendt donationer til Bill & Melinda Gates Foundation, hvis erklærede mål er at forbedre den universelle sundhedspleje og reducere ekstrem fattigdom i hele verden, fortæller han nu, at han ikke ønsker, at donationerne skal fortsætte, den dag han dør. I stedet skal hans formue sendes i retning af Buffetts tre børns nye velgørenhedsfond, fortæller han. »Jeg har det meget, meget godt med mine tre børns værdier, og jeg har 100 procent tillid til, hvordan de vil styre tingene,« siger Warren Buffett til The Wall Street Journal. Tidligere har mangemilliardæren ellers bebudet, at han ville testamentere 99 procent af sin formue til Bill & Melinda Gates Foundation, der er en af de største velgørende fonde i verden, og så familiens fire egne velgørenhedsorganisationer, som børnene fører tilsyn med – nemlig Susan Thompson Buffett Foundation, Sherwood Foundation, Howard G. Buffett Foundation og NoVo Foundation. Men det har altså ændret sig nu. »The Gates Foundation får ingen penge efter min død,« slår han fast i interviewet, men fortæller samtidig, at han dog agter at fortsætte donationerne indtil sin død. Warren Buffett harifølge magasinet Fortunedoneret over 39 milliarder dollar til Bill & Melinda Gates Foundation over de seneste 15 år. Tidligere har forretningsmanden været verdens rigeste, men i dag må han nøjes med en 10.-plads med sine 128 milliarder dollar påForbes listeover de rigeste i verden.",
        "metadata": {
            "source": "https://www.berlingske.dk/business/rigmand-afsloerer-hvad-der-skal-ske-med-hans-gigantiske-formue-efter-hans",
            "image_url": "https://berlingske.bmcdn.dk/media/cache/resolve/image_x_large/image/181/1811609/24739932-warren-buffett-vil-ikke-alligevel-donere-strstede.jpg",
            "publication_time": "Lørdag d. 29. juni 2024, kl. 14.31",
            "author": "Camille Koeller",
            "related_links": [],
            "attachments": []
        }
    }
}