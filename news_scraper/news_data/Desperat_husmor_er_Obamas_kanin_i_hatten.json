{
    "version": "1.0",
    "document": {
        "id": 16891,
        "title": "Desperat husmor er Obamas kanin i hatten",
        "content": "USA: Hollywood er også på plads på Demokraternes konvent i North Carolina. Mens det var skuespilleren Clint Eastwood, der skulle trække seere og vælgere til Republikanernes præsidentkandidat, Mitt Romney, så har Barack Obama og Demokraterne allieret sig med Eva Longoria, der i Danmark er bedst kendt fra TV-serien »Desperate Housewives«, hvor hun spiller en af hovedrollerne som den ikke så husligt orienterede Gabrielle Solis. Eva Longoria har foruden taletid på konventet også fået titel af »co-chair« - eller medformand - for Barack Obamas kampagne, og hun ser med nervøsitet frem til sin tale natten til fredag dansk tid. - Det er den største og vigtigste scene, som jeg nogensinde kommer til at stå på, siger hun til det politiske medie The Hill.  Hendes republikanske modstykke, Clint Eastwood, blev efter sin optræden på det republikanske konvent i Florida hånet for at tale til en tom stol, hvor en usynlig Barack Obama fik skældud for sine fire år ved magten. Eva Longoria afviser at kommentere Clint Eastwoods tale, men siger, at hun er »100 procent sikker« på, at Barack Obama bliver genvalgt 6. november, fordi han har den rigtige vision for USA og landets middelklasse.  - Jeg har tillid til det amerikanske folk. De forstår det valg, vi står over for, og jeg tror, at de vil træffe det rigtige valg. Min tillid til Obama er stor, men min tillid til det amerikanske folk er endnu større, siger skuespillerinden. Hun tilføjer, at hun i sin tale vil fokusere på emner som iværksætteri, erhvervskvinder samt hvad Barack Obama i sine foreløbigt fire år ved magten har gjort for mindre virksomheder i USA. Det skal ifølge Eva Longoria »begrave al den falske misinformation derude« og skubbe endnu flere kvindelige og latinamerikanske vælgere i Obamas retning.",
        "metadata": {
            "source": "https://www.berlingske.dk/internationalt/desperat-husmor-er-obamas-kanin-i-hatten",
            "image_url": "https://berlingske.bmcdn.dk/media/cache/resolve/image_x_large/image/40/409162/5549254-france-film-festival-cannes.jpg",
            "publication_time": "Onsdag d. 05. september 2012, kl. 16.48",
            "author": null,
            "related_links": [],
            "attachments": []
        }
    }
}