{
    "version": "1.0",
    "document": {
        "id": 12994,
        "title": "Kulturkommentar: Jorn-hærværket er ikke kunst",
        "content": "Da jeg var omkring 12 år gammel, købte jeg i en pladebutik i Gellerupplanen en lp med Jimi Hendrix. Troede jeg i hvert fald. Det stod der på coveret, der var et billede af ham, og numrene var alle de store hits. Så jeg løb hjem og satte pladen på min lille blå rejsegrammofon – og blev uendelig skuffet. Det viste sig, at det, der var på pladen, var virkelig dårlige coverudgaver af numrene. De blev spillet af et helt talentløst tysk band, som ikke var i nærheden af at ramme Jimis tone, og som ovenikøbet havde aflyttet teksterne helt forkert – en rædsel med andre ord – og så stor, at jeg stadig i dag er sur på den ekspedient, der solgte mig makværket. Efter at have hørt »P1 Debat« onsdag den 4. maj kom jeg til at tænke på den hæslige oplevelse. Hvis nu det tyske coverband havde hævdet, at de sådan set var lige så gode som The Jimi Hendrix Experience, og at sangene nu faktisk var deres, ville det have svaret til det, den såkaldte performancekunstner Ibi-Pippi Orup Hedegaard har gjort med Asger Jorns ikoniske »Foruroligende Ælling«. Forskellen er naturligvis, at man bare kan lade være med at høre den hæslige plade, mens Jorn-værket måske er ødelagt for bestandigt. Ib-Pippi-aktionen er så fortærsket et kunstnerisk (over)greb, en så irriterende, barnagtig opmærksomhedssøgen helt uden kvalitet, at jeg personligt ville ønske, at Museum Jorns konservatorer bare i al stilhed ville prøve at udbedre skaderne, og at vi andre så kunne blive enige om at forbigå den talentløse »aktion« i den tavshed, den fortjener. Men sådan er det ikke i den øjeblikkelige, altstjælende opmærksomheds tid, og i denne uge er det altsådet,der skal snakkes om på alle flader. I denne uge var opmærksomhedscirkusset nået til »P1 Debat«, og med det samme kom det hele til at handle om det fortærskede spørgsmål: Er det kunst? Debatten havde deltagelse af hærværksmanden selv, af Jens Haaning, som meget insisterende optrådte i rollen som kunstprofessor, af Marco Evaristti (ham med guldfisken og blenderen), af klimaaktivisten Signe Vad, af museumsdirektør Jane Sandberg, af kunstanmelder Mathias Kryger – og af en stor mængde indringende og ditto skrivende danskere. Den delte sig hurtigt i tre fronter med Signe Vad alene på det eksotiske standpunkt, at man ikke skulle tale om hærværket, fordi Jorden er ved at gå under (og at det altså er det eneste, vi må tale om). De to andre fronter fordelte sig mellem Haaning og hærværksmanden på den ene side og resten af selskabet på den anden. Kunstprofessorenog kunstødelæggeren mente begge, at kunst er det, man siger, er kunst, og at værket var på et »kunstfagligt højt niveau«, som Haaning udtrykte det, mens alle andre mente, at den kunstdefinition er for letkøbt (»dermed kan en voldtægt jo også være kunst«, som en indringende debattør sagde), og at den tåbelige happening mest af alt var sørgelig. Der var med andre ord ikke noget nyt under solen, og halvanden time var i høj grad for længe til den debat. Ibi-Pippi viste sig hurtigt at være lige så debatmæssigt underfrankeret, som han/hun er det kunstnerisk, og kunne kun gentage sit indledende udsagn om, at han/hun nu har overtaget den kunstneriske ophavsret til værket, som herefter hedder »Foruroligende Kælling«. I løbet af programmet kom det frem, at hele aktionen var nøje planlagt med offentlig opmærksomhed for øje, hvilket naturligvis får Ibi-Pippis forsikringer om, at han/hun ikke gjorde det for at få opmærksomhed til at klinge lidt hult. Det blev desuden klart, at han/hun ikke havde skænket det en tanke, hvilke ødelæggende konsekvenser den slags tilfældigt hærværk har for vore museer, for de fineste værkers tilgængelighed og for samtidskunstens almindelige omdømme i befolkningen. Som stor kunstelsker bliver jeg mest af alt trist til mode over, at den offentlige debat om kunst altid ender det samme sted, hvad enten det er busteødelæggelser eller jornvandalisme, det handler om. Som det altid bliver fremhævet, er den slags aktioner/modifikationer/destruktioner en meget gammel kunstnerisk strategi. Der er intet originalt eller interessant i Ibi-Pippi-værket, der arbejder i en hundrede år gammel tradition – bare dårligt – og det ville være godt for kunsten og for kunstnerne, hvis debatten om den og dem kunne løfte sig bare en smule over de mest banale »alt er kunst«-synspunkter. Det var Andy Warhol, der i sin virkelig sjove »From A to B and Back Again – the Philosophy of Andy Warhol« formulerede den senere så berømte tanke, at i fremtiden vil alle mennesker være berømte i et kvarter. Han skrev bogen i 1975, og vi kan konstatere, at udsagnet var profetisk, og at vi i dag for længst har passeret 15 minutters punktet. Efter at have lyttet til dagens debat er mine to store håb for fremtiden derfor for det første, at det vil lykkes konservatorerne at fjerne ethvert spor af hærværket, og for det andet, at Ibi-Pippi Orup Hedegaard vil stille sig tilfreds med de fem minutters berømthed, han/hun fik i dag. ",
        "metadata": {
            "source": "https://www.berlingske.dk/kulturkommentar/kulturkommentar-jorn-haervaerket-er-ikke-kunst",
            "image_url": "https://berlingske.bmcdn.dk/media/cache/resolve/image_x_large_vertical/image/154/1545342/24084538-.jpg",
            "publication_time": "Onsdag d. 04. maj 2022, kl. 20.49",
            "author": "Holger Dahl",
            "related_links": [],
            "attachments": []
        }
    }
}