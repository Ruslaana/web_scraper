{
    "version": "1.0",
    "document": {
        "id": 19268,
        "title": "Ekspert: Pinds forslag er racistisk",
        "content": "Racistisk. Integrationsministerens planerom at give positiv særbehandling til indvandrere fra en række vestlige lande får en lunken modtagelse af ekspert i integration af etniske minoriteter Lise Paulsen Galal. Hun anerkender forslagets positive effekter for de borgere, som skal være omfattet af de nye regler, men: - Jeg mener, at symbolværdien er den væsentligste i forslaget. Det er jo et signal om, at de borgere, som kommer fra andre lande end de vestlige, som er nævnt her, ikke er ligeså værdifulde på baggrund af nogle kulturelle værdier, siger hun. Lise Paulsen Galal mener, forslaget indeholder en uheldig selektering af, hvilke egenskaber man anerkender hos de familiesammenførte udlændinge. Hun peger også på, at flere af de ansøgere om danske statsborgerskab, som nu skal have lettere ved at få det rødbederøde danske pas, sandsynligvis havde fået godkendt deres sag om familiesammenføring alligevel. Baggrunden for Søren Pinds forslag var ellers, athan i den senere tid har måtte give afslag til en række oplagte ansøgere. Det siger han til Politiken. Forslaget betyder, at borgere fra USA, Canada, Australien, New Zealand og Japan fritages for indvandringsprøven for at få familiesammenføring. Landende skal nemlig være medlem af OEDC, være omfattet af EUs regler om visumfritagelse og ligge i den øverste gruppe af lande på Human Development Index.  Lise Paulsen Galal fra Roskilde Universitet mener altså, at Pind med forslaget også sender et uheldigt signal om, at visse kulturelle værdier er bedre end andre. - Det er grundlæggende et racistisk signal om, at nationalitet i sig selv siger noget om, hvordan man orienterer sig socialt og kulturelt. Man må spørge sig selv , hvad det egentlig er for mennesker, man vil filtrere fra. Vi kan jo se, at det politiske engagement blandt tyrkere og pakistanere i Danmark er på cirka det samme niveau som danskere. Og i spørgsmålet om arbejdsmarkedsparathed kan man sørge, hvorfor den indiske ingeniør ikke kan være ligeså god som en fra Australien, siger hun. Yderligere vil den nyudnævnte integrationsminister nedsætte en kommission, som skal kigge på, om flere lande kan blive omfattet af den lempeligere familiesammenføringsordning.  - Det sender jo ikke kun et signal til omverdenen, men det fortæller også de herboende udlændinge, at deres eksempelvis tyrkiske eller pakistanske baggrund ikke er ligeså meget værd som en amerikansk, siger Lise Paulsen Galal. Søren Pind trækker på erfaringer fra Tyskland og Holland, hvor lignende tiltag er blevet iværksat. Dansk Folkeparti hilser forslaget velkommen, men Socialdemokraterne og Radikale er uenige med ministeren.",
        "metadata": {
            "source": "https://www.berlingske.dk/politik/ekspert-pinds-forslag-er-racistisk",
            "image_url": "https://berlingske.bmcdn.dk/media/cache/resolve/image_x_large/image/74/741406/4076529-sren-pind-vil-sortere-udlndinge.jpg",
            "publication_time": "Mandag d. 16. maj 2011, kl. 10.07",
            "author": "Mathias Ørsborg Johansen",
            "related_links": [],
            "attachments": []
        }
    }
}