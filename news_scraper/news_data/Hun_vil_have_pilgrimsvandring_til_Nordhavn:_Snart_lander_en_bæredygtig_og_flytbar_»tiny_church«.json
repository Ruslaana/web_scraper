{
    "version": "1.0",
    "document": {
        "id": 8825,
        "title": "Hun vil have pilgrimsvandring til Nordhavn: Snart lander en bæredygtig og flytbar »tiny church«",
        "content": "I takt med vokseværket i en af Københavns nyeste bydele, Nordhavn, har det længe været et ønske at opføre en mindre kirkebygning. Med tiden – inden for et eller flere årtier – skal der bygges en folkekirke med eget sogn. Men for Kirkefondet og Hans Egedes Sogn på Østerbro, som lige nu betjener de omkring 3.000 borgere i det nye boligområde, er der et stort ønske om mere synlighed her og nu. Nu er de rykket ét skridt nærmere et koncept, der mildest talt bryder med den traditionelle kirkebygning. I samarbejde med Kirkefondet er sognepræst Louise Sihm Knudsen og kirke- og kulturmedarbejder Johanne Dal-Lewkovitch fra Hans Egedes Kirke i Vardegade kommet på ideen om at opføre en »tiny church«. En flytbar kirke, der i sognets ånd gerne skal bygges af genbrugsmateriale. Konceptet er inspireret af lignende kirker i Holland og vil være det første af sin slags i Danmark. Holmens og Østerbro Provsti har bevilget tre millioner kroner til projektet, mens Hans Egedes Sogn selv har bidraget med 600.000 kroner. »Vi skriver jo kirkehistorie. Ja, faktisk danmarkshistorie,« siger Louise Sihm Knudsen. Arkitektkonkurrencen udskrives 15. oktober og vil være at finde på Kirkefondets hjemmeside, og sognepræsten regner med, at den nye tiny church kan stå klar allerede om et år – i efteråret 2023. Kirken skal være flytbar i den forstand, at der ikke bliver bygget et fundament. Som navnet antyder, vil den i stedet kunne fjernes nemt, når en permanent og mere klassisk kirke skal opføres engang i fremtiden. Placeringen for Danmarks første tiny church bliver langt ude i Nordhavn på hjørnet af Østersøvej og Vesterhavsvej. Her, på en tom græsplet i Fiskerihavnen, har Hans Egedes Sogn fået tilladelse til at bygge. I dag er sognet synligt i Nordhavn ved forskellige arrangementer, men ønsket er at være endnu mere til stede, i takt med at flere borgere kommer til. Nordhavn udvikler sig hele tiden, påpeger Louise Sihm Knudsen, og i mellemtiden forestiller hun sig, at folk kan gå »pilgrimsvandring herud«. »Der sker så meget herude, og der er et fantastisk foreningsliv. Jeg håber, at især mange unge mennesker vil være med til at byde ind med ideer til, hvad den nye kirke skal rumme,« siger hun.",
        "metadata": {
            "source": "https://www.berlingske.dk/metropol/hun-vil-have-pilgrimsvandring-til-nordhavn-snart-lander-en-baeredygtig-og",
            "image_url": "https://berlingske.bmcdn.dk/media/cache/resolve/image_x_large/image/160/1602464/24229585-.jpg",
            "publication_time": "Tirsdag d. 11. oktober 2022, kl. 18.42",
            "author": "Nikolaj Sjørup",
            "related_links": [],
            "attachments": []
        }
    }
}