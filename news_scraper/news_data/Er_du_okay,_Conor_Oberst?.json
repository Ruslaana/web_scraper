{
    "version": "1.0",
    "document": {
        "id": 10728,
        "title": "Er du okay, Conor Oberst?",
        "content": "Da jeg så coveret til Conor Obersts album »Salutations« var min første association til scenen i »The Graduate«, hvorden unge, formålsløs Benjamin ligger i en swimmingpool. Men på titelnummeret dukker historien bag coveret op, da Oberst synger om en nærdødsoplevelse i en pool.  Den amerikanske folk-rock sanger skriver sange om døden og det tabte og lasterne leveret med en vrængende stemme og depressiv realisme. Den velskrevne »Counting Sheep« skaber billeder af psykiske og fysiske sygdomme, når Oberst springer fra »gun in my mouth, trying to sleep« til »cyst in the brain, blood on the bamboo«.  Takket være den rustikke, rootsy instrumentering bliver tungsindet ikke en byrde for albummet, der er fyldt med mund- og trækharmonika, nappende Wurlitzer-orgel og ivrige violiner. »Salutations« er ikke et særligt innovativt album (ti af sangene er genindspilninger), men Obersts fokus på detaljer i musikken og de kløgtige fortællinger er stadig imponerende. Hvem: Conor Oberst Hvad: »Salutations«, Nonesuch ",
        "metadata": {
            "source": "https://www.berlingske.dk/kultur/er-du-okay-conor-oberst",
            "image_url": "https://berlingske.bmcdn.dk/media/cache/resolve/image_x_large/image/20/200568/16718938-conor-oberst-salutations.jpg",
            "publication_time": "Fredag d. 17. marts 2017, kl. 08.00",
            "author": "Pernille Smith Larsen",
            "related_links": [],
            "attachments": []
        }
    }
}