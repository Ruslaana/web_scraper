{
    "version": "1.0",
    "document": {
        "id": 1905,
        "title": "»Ekstraordinært store udfordringer« forsinker igen Hovedstadens Letbane – lokalpolitiker revser projektet: »Det dårligste projekt, vi har vedtaget«",
        "content": "Der har været en del problemer med hovedstadens kommende letbanestrækning, siden anlægsarbejdet gik i gang i 2019. Først og fremmester den blevet langt dyrere, end man oprindeligt havde planlagt. Desuden har den været ramt af flere forsinkelser. Først var planen, at letbanestrækningen skulle åbne i 2024. Det er sidenhen blevet rykket til 2025. Nu udskydes den endelige åbning endnu en gang. Først i sommeren 2026 vil alle 29 stationer være åbne.Det oplyser Hovedstadens Letbane i en pressemeddelelse. »Vi ville gerne have åbnet for drift af letbanen på hele strækningen på én gang. Men når det ikke har været muligt, har vi fokuseret på at levere god kollektiv transport til den del af strækningen, hvor det er muligt,« siger projektdirektør Henrik Bendsen i pressemeddelelsen. I efteråret 2025 åbner strækningen fra Ishøj til Rødovre. Det gælder i alt 12 stationer. »Med åbning fra Ishøj til Rødovre Nord vil Letbanen betjene halvdelen af strækningens 28 kilometer, tre ud af seks S-togsstationer og cirka en tredjedel af de passagerrejser, der forventes at være på hele strækningen,« lyder det fra Henrik Bendsen. Grunden til den yderligere forsinkelse skyldes ifølge projektdirektøren, at der er »en række særlige udfordringer« på strækningen ved Gladsaxe og Buddinge. Man har sågar haft »ekstraordinært store udfordringer« i anlægningen af strækningen ved broerne over Hillerød-motorvejen, lyder det. Men forsinkelsen giver også muligheder, lyder det. Den halve åbning gør, at man har mulighed for at gøre sig mange erfaringer inden den komplette åbning. Hovedstadens Letbane får 29 stationer på en 28 kilometer lang strækning fra Lundtofte til Ishøj.Fold sammenLæs mereFoto: Liselotte Sabroe/Ritzau Scanpix. »Letbaneførerne får rutine i kørsel med passagerer på strækningen, og der kan løbende udføres tekniske optimeringer og tilpasninger. På den måde giver det os et endnu bedre grundlag for en så høj driftsstabilitet som muligt, når hele strækningen åbner,« siger Henrik Bendsen. På trods af mulighederne er der dog utilfredshed at spore i Gladsaxe Kommune. Henrik Sørensen (K), medlem af kommunalbestyrelsen i Gladsaxe Kommune, er langtfra tilfreds med forsinkelsen. Detgiver han udtryk for til Sjællandske Nyheder. Han vil faktisk gå så langt som til at sige, at det er et af de dårligste projekter, man har vedtaget i Gladsaxe Kommune. »Letbanen er forsinket, den er over budget, og der er kommet en passagerprognose med fem millioner færre passagerer om året end oprindeligt forudsagt. Det er det dårligste projekt, vi har vedtaget, det får store økonomiske konsekvenser for kommunerne, og vi får ikke det projekt, vi er blevet lovet,« siger han til Sjællandske Nyheder. Han frygter, at de yderligere forsinkelser på de mange stationer gør, at forsinkelserne vil resultere i, at endnu færre mennesker vil benytte sig af letbanen.",
        "metadata": {
            "source": "https://www.berlingske.dk/metropol/ekstraordinaert-store-udfordringer-forsinker-igen-hovedstadens-letbane",
            "image_url": null,
            "publication_time": "Onsdag d. 11. september 2024, kl. 18.38",
            "author": "Malthe Håkonssen",
            "related_links": [],
            "attachments": []
        }
    }
}