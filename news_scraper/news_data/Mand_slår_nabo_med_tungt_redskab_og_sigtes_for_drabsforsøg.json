{
    "version": "1.0",
    "document": {
        "id": 7350,
        "title": "Mand slår nabo med tungt redskab og sigtes for drabsforsøg",
        "content": "En 53-årig mand fra Mors er anholdt og sigtet for drabsforsøg efter et overfald på en 61-årig nabo søndag eftermiddag. Det fortæller vagtchef Simon Skelkjær fra Midt- og Vestjyllands Politi natten til mandag. Overfaldet fandt sted nogle kilometer nord for Nykøbing Mors, der ligger på det østlige Mors i Limfjorden. Politiet modtog anmeldelsen klokken 16.30. »Det er nogle mulige nabostridigheder, der udvikler sig ret voldsomt. Hvad der er gået forud for overfaldet, ved vi ikke,« siger Simon Skelkjær. Den 61-årige nabo blev ifølge politiet slået adskillige gange i hovedet med et »tungt redskab«, som vagtchefen ikke ønsker at oplyse nærmere om. Manden var efterfølgende i livsfare og blev bragt til Aalborg Universitetshospital med helikopter. »Klokken 17.00 anholder vi den formodede gerningsmand. Der er tale om en 53-årig lokal mand, som bliver anholdt i området,« siger vagtchefen. Den 53-årige mand sigtes for drabsforsøg og bliver fremstillet i grundlovsforhør mandag. De to mænd bor tæt på hinanden. Ifølge politiet er der et par huse imellem dem. /ritzau/ ",
        "metadata": {
            "source": "https://www.berlingske.dk/indland/mand-slaar-nabo-med-tungt-redskab-og-sigtes-for-drabsforsoeg",
            "image_url": "https://berlingske.bmcdn.dk/media/cache/resolve/image_x_large_vertical/image/158/1588153/24192555---20220905014633457_orgjpg.jpeg",
            "publication_time": "Mandag d. 05. september 2022, kl. 01.51",
            "author": null,
            "related_links": [],
            "attachments": []
        }
    }
}