{
    "version": "1.0",
    "document": {
        "id": 21349,
        "title": "Nu kan iPhone-brugere downloade pornoapp – og Apple er rasende",
        "content": "Den første pornoapp på en iPhone har skabt røre. Det er Apple, som kritiserer EU for at tvinge selskabet til at åbne for, at man som ejer af en iPhone eller en iPad-tablet kan hente apps andre steder end i Apples egen butik, App Store. Den ændring gennemtvang EU i 2024for at sikre bedre konkurrence og bryde Apples monopol på at håndtere al software og hardware i iPhone- og iPad-verdenen, herunder at opkræve gebyrer på op til 30 procent af beløbet, når apps sælges til telefon- og tabletejerne. Mellem 15 og 20 procent af samtlige solgte smartphones i verden er iPhones. Resten er telefoner af forskelligt fabrikat, men med Googles software Android som styresystem. Siden Apple åbnede App Store på iPhone-telefonerne i 2008, har selskabet kontrolleret, hvilke apps der kan hentes og installeres. App Store har hidtil været den eneste appbutik, og Apple har opsat skrappe kontrolregler og har selv kontrolleret og godkendt de apps, som vises for iPhone-ejerne. Daværende topchef Steve Jobs fastslog i 2010, at Apple havde et »moralsk ansvar« for at holde porno væk fra iPhone-telefonerne. Som et led iEUs opgør med teknologigiganternes magt og teknologiernes udviklingsom »det vilde vesten« vedtog EU i 2022 den såkaldte forordning om digitale markeder (DMA). Den går målrettet efter atløsne giganternes greb om det digitale marked. Et led heri var at skabe mulighed for, at man kan hente apps fra forskellige appbutikker, ligesom man kan på en Android-telefon, selvom Googles egen Play-butik også her er standard og dermed forinstalleret på telefonerne. Apple strittede imod og klandrede EU for at ville sætte brugernes sikkerhed over styr. Nu gentager selskabet, som er verdens mest værdifulde målt på markedsværdi, at det er »dybt bekymret for de sikkerhedsrisici, som hardcore pornoapps af denne type skaber for EU-brugerne, navnlig børn«. »Denne app og andre som den vil underminere forbrugernes tillid til vores økosystem,« siger Apple. Der er tale om appen Hot Tub, som findes i en appbutik kaldet AltStore. Hot Tub kalder sig selv »en privat, sikker og elegant måde at se på voksenindhold«. AltStore kalder pornoappen for »verdens første Apple-godkendte pornoapp«, hvilket har vakt vrede hos Apple, der »bestemt ikke har godkendt denne app og aldrig ville tilbyde den gennem vores App Store«. »Sandheden er, at vi er tvunget af EU-Kommissionen til at tillade, at den distribueres af operatører af markedspladser som AltStore og Epic, som ikke nødvendigvis deler vores bekymringer for brugernes sikkerhed,« siger Apple. AltStore har fået økonomisk tilskud fra Epic, som er selskabet bag successpillet »Fortnite«. BådeApple og Google fjernede »Fortnite« fra deres appbutikker, fordi Epic i protest mod begge giganters gebyrer på 30 procent af alt, hvad der blev solgt gennem spillene, gjorde det muligt for spillerne at betale uden om Apples og Googles systemer. Det spektakulære slagsmål var afgørende for, at EU gennemtvang konkurrence på apps til også iPhones og iPads. Apps i andre appbutikker i EU gennemses fortsat af Apple for at sikre mod, at de kan lukke hackere ind, ligesom det også kontrolleres, at appen virker på Apple-udstyr. Hverken kvalitet eller funktionalitet bliver dog kontrolleret af Apple. ",
        "metadata": {
            "source": "https://www.berlingske.dk/virksomheder/nu-kan-iphone-brugere-downloade-pornoapp-og-apple-er-rasende",
            "image_url": "https://berlingske.bmcdn.dk/media/cache/resolve/image_x_large/image/188/1886080/24884155-apple-har-siden-den-frste-iphone-i-2007-kontrolle.jpg",
            "publication_time": "Tirsdag d. 04. februar 2025, kl. 17.49",
            "author": "Thomas Breinstrup",
            "related_links": [],
            "attachments": []
        }
    }
}