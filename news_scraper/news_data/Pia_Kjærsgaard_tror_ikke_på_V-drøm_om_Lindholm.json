{
    "version": "1.0",
    "document": {
        "id": 20673,
        "title": "Pia Kjærsgaard tror ikke på V-drøm om Lindholm",
        "content": "Pia Kjærsgaard, udlændinge- og integrationsordfører for DF, udelukker ideen om at få et udrejsecenter på øen Lindholm. Det melder hun nu ud til Sjællandske efter et nyt lovudkast fra regeringen, hvor der foreslås at give et kontant pengebeløb eller opkøbe boliger hos naboer til Udrejsecenter Kærshovedgård i Midtjylland. Hun uddyber til Ritzau: »Det er jo en total opgivenhed fra regeringens side,« siger hun.  Venstre har ellers meldt ud, at partiet vil arbejde for at få realiseret Lindholm-løsningen. Lindholm er oprindeligt en idé, der er groet hos Dansk Folkeparti, men alligevel ser Pia Kjærsgaard ikke for sig, at der kan skabes et flertal for sådan en model. »Jeg ser det her som en lukning af sagen. Jeg tror ikke, der vil være flertal for det.« »Så kan Venstre sige, at de vil prøve, men jeg synes lige så godt, man kan sige, at her har regeringen lukket sagen. Dermed er Kærshovedgård desværre dem, der skal huse kriminelle og udvisningsdømte,« siger hun. Udlændinge- og integrationsordfører hos Venstre Mads Fuglede sagde mandag, at 'det ikke løser noget som helst at give de her penge', og at Lindholm ville være en farbar løsning. »Man skal løse problemet i stedet for at forsøge at købe sig ud af det,« sagde han. Men Pia Kjærsgaard mener godt, at Venstre kan opgive den tanke. »Det kan vi lige så godt se i øjnene.« Spørgsmål: Men vi ved jo ikke, hvordan det vil se ud efter et folketingsvalg, og om der er et borgerligt flertal. Hvis nu man kan se, at der muligvis er en chance for at få realiseret Lindholm-modellen, hvad vil I så sige til det? »Jeg kan ikke se det for mig. Igen fordi sagen er lukket, og det vil givetvis blive med et flertal, at man gør det her (kompenserer naboer til Kærshovedgård, red.),« siger Pia Kjærsgaard. /ritzau/",
        "metadata": {
            "source": "https://www.berlingske.dk/politik/pia-kjaersgaard-tror-ikke-paa-v-droem-om-lindholm",
            "image_url": "https://berlingske.bmcdn.dk/media/cache/resolve/image_x_large/image/157/1575664/24160527-.jpg",
            "publication_time": "Torsdag d. 28. juli 2022, kl. 10.48",
            "author": null,
            "related_links": [],
            "attachments": []
        }
    }
}