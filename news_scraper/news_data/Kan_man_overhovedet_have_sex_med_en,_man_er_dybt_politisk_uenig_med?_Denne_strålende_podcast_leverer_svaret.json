{
    "version": "1.0",
    "document": {
        "id": 22286,
        "title": "Kan man overhovedet have sex med en, man er dybt politisk uenig med? Denne strålende podcast leverer svaret",
        "content": "Hella Joof er 62 år og er en kvinde fra DGO, altså den gamle ordning. Hun er mor, brun, heteroseksuel, altså undtagen når hun bliver fuld og lesbisk. Må man sige lesbisk? Hun er forvirret over det. Abdel Aziz Mahmoud er 40 år og har fuld plade i minoritetsbingo. Han er muslim, flygtning, homo, astmatiker, måske også med en diagnose. Hans rummelighed bliver til tider sat på prøve af både ældre kollegaer, der misforstår ham, og af de yngre kollegaer, som han er bange for at støde. Zelma Feldman Lewerissa er en af dem, Abdel frygter at støde. Hun er 28 år, generation Z og lidt træt af samtaler om krænkelsesparathed og ramaskrig om »pronomenrunder«. Det er podcastens anslag, og herfra følger åbne, ærlige samtaler om alle de ting, danskerne stille og roligt har lært sig selv og hinanden ikke at tale om af frygt for den skrigekonkurrence, der kan udspille sig, hvor alle er sig selv nærmest, og alle de andre er latterlige. De tre tjekker deres egen krænkelsesparathed ind i garderoben, og så taler og lytter de sig ærligt og åbent igennem den ene identitetspolitiske eller generationsbårne konflikt efter den anden. Og det fungerer helt eminent. Kan man have sex med en, man er dybt politisk uenig med? Hvad gør man, når moster dukker op med saucekulør i ansigtet under en udklædningsfest? Hvad forventer vi af de forskellige generationer på arbejdspladsen? Hvad gør man, når andre bliver krænket på ens vegne? Har de unge for lidt øjenkontakt i trafikken? Og gider de overhovedet arbejde? Hvad med raceudtryk? Og med de pronomener? Hella, Abdel og Zelma har svaret. Eller rettere: De har svarene, for de er jo ikke enige, og det er heldigvis heller ikke målet, at de skal være det. Samtalen er målet i sig selv, og det er en demonstration af, at det sagtens kan lade sig gøre at blive enige om at være uenige, helt uden at nogen skal jordes eller opdrages. Hella Joof og Zelma Feldman Lewerissa har en familiemæssig relation, og det er ikke spor uvæsentligt. Ved indledningen af første afsnit kan man frygte, at det vil være en hæmsko for den hæmningsløshed, formatet kræver. Men en sådan bekymring bliver hurtigt gjort til skamme. Det viser sig nemlig, at nøglen til de åbne, konstruktive samtaler om identitetspolitiske uenigheder er den samme som den til at få en juleaften til at glide uden råben, skrigen og kast med kagepersoner og brændende regnbueflag: respekt. Fordi de tre mennesker om bordet i forvejen har en grundlæggende respekt for hinanden, tør de sige, hvad de selv mener, og hvad de mener om det, de andre mener. Hermed kan samtalen finde sted uden raseri, udskamning og salte tårer. Nu er der jo ikke nogen af os, ikke mange i hvert fald, der går rundt som levende karikaturer af vores generation, men måske er lige præcis Hella, Abdel og Zelma gode talspersoner for henholdsvis den gamle ordning, millennials og generation Z. Hella Joof er 62 år og af »Den gamle ordning«.Fold sammenLæs mereFoto: Mathias Eis. Det er i hvert fald tydeligt, også overraskende tydeligt, hvor stor forskel der er på de verdener, de hver især beskriver at have levet i her til lands. »Jeg har oplevet at være minoritet på et tidspunkt i Danmark, hvor vi var meget få brune mennesker, og nu er der mange. Og det er meget nemmere nu, fordi vi er mange,« forklarer Hella Joof, hvilket jo er svært at stille sig på tværs af, for vi har alle set Hella Joof være alene om at være den brune i selskabet. Et øjebliksbillede i skrivende stund er, at jeg sidder som minoritetsetnisk dansker og anmelder en podcast med tre minoritetsetniske danskere, der taler om mere og andet end livet som minoritetsetnisk dansker, til Danmarks borgerlige avis. Sådan så verden ikke ud, da Hella Joof var barn. Abdel Aziz Mahmoud tilføjer, at han bliver ked af , når folk omkring ham er overforsigtige og ikke tør spørge, hvor han kommer fra, af frygt for at spørge forkert. »Hvor er dine flotte brune øjne fra?« kommer de til at spørge, overrosende og høfligt. Zelma Feldman Lewerissa peger på »minoritetsstress« og forventningen til, at minoriteter kan fremlægge fakta om ulighed i verden hele tiden, og peger på de »hvidaldrenes« ansvar for at uddanne sig selv om racisme. Mødet mellem generationer er en succes, for lige så meget som man oplever podcasten som en samtale mellem tre store personligheder, oplever man den som en samtale mellem tre generationer. »Jeg blev ikke spurgt, hvorfor har du så store, brune øjne. Jeg blev spurgt: 'Er det din mor eller far, der er neger?'« kan Hella Joof i øvrigt tilføje. For det var en anden tid. »En anden tid«. Afsnit a 45 minutter. Værter: Zelma Feldman Lewerissa, Hella Joof og Abdel Aziz Mahmoud. Producer: Peter Ørbæk. Musik: Jakob Ranum: Video: Mathias Weber. Redaktør: Sarah Ørsted. Podcasten udkommer hver torsdag eksklusivt på Podimo.",
        "metadata": {
            "source": "https://www.berlingske.dk/kultur/kan-man-overhovedet-have-sex-med-en-man-er-dybt-politisk-uenig-med-denne",
            "image_url": "https://berlingske.bmcdn.dk/media/cache/resolve/image_x_large/image/186/1862299/24841082-nu-er-der-jo-ikke-nogen-af-os-ikke-mange-i-hvert.jpg",
            "publication_time": "Mandag d. 02. december 2024, kl. 07.45",
            "author": "Aminata Corr Thrane",
            "related_links": [],
            "attachments": []
        }
    }
}