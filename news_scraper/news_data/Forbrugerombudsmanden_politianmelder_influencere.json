{
    "version": "1.0",
    "document": {
        "id": 21873,
        "title": "Forbrugerombudsmanden politianmelder influencere",
        "content": "Forbrugerombudsmanden har besluttet at politianmelde »nogle« influencere for i alt ni overtrædelser af markedsføringsloven og indskærpe reglerne over for en række andre influencere for i alt 31 overtrædelser. Det skriver ombudsmanden i en pressemeddelelse. Sagerne blev afdækket i en række artikler hosBerlingske. Det vides endnu ikke, hvilke influencere, der er blevet politianmeldt, fordi Forbrugerombudsmanden ikke må videregive personfølsomme oplysninger. Sikkert er det dog, at afgørelsen får betydning for hele branchen. Vurderingen tager nemlig udgangspunkt i, at influencere driver erhvervsvirksomhed – og at alt indhold, som influencere deler på sociale medier, er produkter fra disse erhvervsvirksomheder. Som andre erhvervsvirksomheder skal influencere derfor overholde markedsføringsloven i alle deres aktiviteter på sociale medier. Og de har et særligt ansvar, når det kommer til indhold rettet mod børn og unge, siger forbrugerombudsmand Torben Jensen i pressemeddelelsen. »Markedsføringsloven indeholder en række særregler, som skal beskytte børn og unge. Influenceres opslag på sociale medier må derfor ikke indeholde alkohol eller energidrikke. De må heller ikke beskrive farlige situationer eller situationer, som tilsidesætter almindelig sikkerhed – og det gælder uanset om deres opslag er reklame eller ej.« Når influencere driver profiler på sociale medier via et CVR-nummer, er de allerede af den grund erhvervsdrivende. Deres produkter er dem selv og alt deres indhold på sociale medier, påpeger forbrugerombudsmand Torben Jensen.Fold sammenLæs mereFoto: Ida Marie Odgaard/Ritzau Scanpix. Forbrugerombudsmanden er en uafhængig myndighed, der fører tilsyn med, at virksomheder overholder markedsføringsloven og anden forbrugerbeskyttende lovgivning. Kan Forbrugerombudsmanden ikke opnå et tilfredsstillende resultat ved forhandling med den erhvervsdrivende, der har overtrådt reglerne, kan myndigheden vælge at gå rettens vej. Og det har de altså valgt at gøre i flere tilfælde, når det kommer til influenceres brud på markedsføringsloven. For cirka et år anmeldte Forbrugerrådet Tænk nogle af landets mest kendte influencere til Forbrugerombudsmanden efter i et halvt år at have gennemgået deres indhold på sociale medier. Den uafhængige forbrugerorganisation fandt nemlig potentielle brud på markedsføringsloven hos otte kendte influencere, hvoraf flere havde mere end én sag. De anmeldte influencere var Lakserytteren, Morten Münster, Oscar og Elias Hole, Martin Guldborg, Rebecca Charlotte Dahl, Mika Schultz, Judex og Mr. Spyplant. I en omfattende artikelserie afdækkedeBerlingskesagerne, der blandt andet handlede omskjult reklamefor store butikskæder,ulovlig brug af børni markedsføringen ogeksponering af hård spiritus til børn og unge. Dengang satte flere eksperter tykke streger under, at anmeldelsen var alvorlig, og at skjult markedsføring til børn er et udbredt, men overset problem. FAKTADet handler sagerne omIndhold på sociale medier, hvor der indgår alkohol eller energidrikke.Indhold på sociale medier, hvor der beskrives farlige situationer eller situationer, som tilsidesætter almindelig sikkerhed, uden at der er en pædagogisk, samfundsmæssig eller anden saglig begrundelse for det.Indhold på sociale medier, hvor influenter direkte opfordrer børn til køb.Indhold på sociale medier, hvor der anvendes børn og unge under 15 år, uden de indgår i en naturlig sammenhæng for at illustrere eller vise et produkt.Indhold med influenters egne produkter, som ikke er markeret tydeligt som reklame. Selv hvis produktet er synligt forbundet med influenten, vurderer Forbrugerombudsmanden, at det meget sjældent vil være tydeligt af sammenhængen for børn og unge, at der er tale om reklame for influenten selv og influentens egne produkter.FOLD UD Derfor er Forbrugerrådet Tænk også meget glade for, at de nu har fået medhold i de fleste af sagerne. »Vi er blevet bekræftet i, at der har været flere alvorlige overtrædelser af markedsføringsloven,« siger direktør Winni Grosbøll og hæfter sig ved en særlig formulering fra Forbrugerombudsmanden: »Han sidestiller fuldstændig det at være influencer med at være erhvervsdrivende. Og det er vi godt tilfredse med, for dermed understreger han, at influencerne skal overholde markedsføringsloven.« Influencerbranchen er på få år blevet en industri, hvor man kan tjene millioner af kroner ved at lave reklame for virksomheder på sociale medier. Derfor er Forbrugerrådet Tænks anmeldelse af de otte influencere også langt fra enestående. Det seneste år har influenceres markedsføring til børn nemlig i stigende grad været i myndighedernes søgelys, og Forbrugerrådet Tænk har indledt sager mod andre kendte, herunderAlexander Husum. ErhvervsministerMorten Bødskover også gået ind i sagen og har sagt til Berlingske, at han er »dybt bekymret« og ikke vil udelukke, at det kan komme på tale at stramme reglerne. I Forbrugerrådet Tænk håber man, at sagerne får alvoren til at gå op for influencerne. »De leverer jo i høj grad vores tids underholdning til børn, og derfor er det meget vigtigt, at der er klarhed om reglerne, og at de overholder dem,« siger Winni Grosbøll. Hun fortæller, at forbrugerrådet »heldigvis« har oplevet en lydhørhed hos branchen og influencerne, der har været interesserede i dialog. »Det er nødvendigt, for hvis børnene skal skærmes bedst muligt, skal branchen blive bedre til at regulere sig selv,« siger direktøren.",
        "metadata": {
            "source": "https://www.berlingske.dk/virksomheder/forbrugerombudsmanden-politianmelder-influencere",
            "image_url": "https://berlingske.bmcdn.dk/media/cache/resolve/image_x_large/image/184/1844503/24808929-influencere-der-laver-indhold-rettet-mod-brn-og.jpg",
            "publication_time": "Onsdag d. 09. oktober 2024, kl. 08.29",
            "author": "Kalle Kehlet",
            "related_links": [],
            "attachments": []
        }
    }
}