{
    "version": "1.0",
    "document": {
        "id": 19252,
        "title": "Musikredaktør: Den nye VM-sang mangler en vigtig og fræk ingrediens",
        "content": "Onsdag udkom den nye sang, som skal hjælpe herrelandsholdet til sejr i VM i fodbold. Sangen hedder »Skulder ved skulder«, og den er skrevet af Burhan G, Ankerstjerne, Jarl Friis-Mikkelsen og Nicolai Seebach. Ligesom med »Re-sepp-ten«, som Jarl-Friis Mikkelsen også stod bag, har de førnævnte stykket sangen sammen med input fra danske fodboldfans. Sangen bliver fremført af Burhan G, bandet The Supernature, og ligesom Frank Arnesen gjorde det i »Re-sepp-ten«, er det nu Kasper Schmeichel, som har et par soloer – dog med væsentligt mere autotune-hjælp, end Arnesen fik. De mange tråde til »Re-sepp-ten« er ikke tilfældige, siger Berlingskes musikredaktør, Michael Charles Gaunt. Man prøver nemlig at bygge bro tilbage til 80ernes dynamithold, både musikalsk, med det lidt kitschede 80er-udtryk, ved at trække Jarl Friis-Mikkelsen ind igen og ved endnu engang at bede danskerne bidrage. »Men når man sammenligner med »Re-sepp-ten«, så opdager man også, hvor svært det er at ramme helt samme balance mellem frækhed og oprigtighed, som har gjort den til så stor en klassiker,« siger Michael Charles Gaunt. Sangen er dog ikke kun en bro til 80erne, den er også moderne og progressiv – blandt andet ved, at det er kvindelige musikere, der står for musikken. Bandet, The Supernature, er tilsyneladende samlet til lejligheden, men det består af nogle af de musikere, der blandt andre har været på turné med popsangerenDrew Sycamore. Michael Charles Gaunt synes overordnet, at sangen gør mange af de rigtige ting uden helt at komme i mål. Det danske fodboldlandshold under indspilningen af »Re-sepp-ten« i 1986, inden holdet tog afsted til VM. Danmark røg ud efter ottendedelsfinalen, hvor vi tabte til Spanien.Fold sammenLæs mereFoto: NF. Den halter en anelse på den førnævnte oprigtighed, der skal motivere til det dybfølte, nationale sus, man skal mærke, når man skråler sangen på fodboldtribunen. Også var der det med frækheden. »Den klassiske Dodo-linje fra »Re-sepp-ten« med ‘moder Danmark, der elsker alle danske drenge, der kan knalde … bolden ud til Verdens skue’, er et godt eksempel på den slags frækhed, jeg synes, hører til i en god fodboldsang. Og det synes jeg ikke, den nye sang har,« siger Michael Charles Gaunt, som i 2021 rangerede alle de danske fodboldslagsangefra bedst til værst. Til EM sidste år havde Alphabeat lavet den officielle sang, og derudover lavede henholdsvis Gulddreng og duoen Lidt til lægterne hver deres uofficielle slagsang. De to uofficielle var også 80er-inspirerede, ligesom »Skulder ved skulder« er det. »Men de ramte 80er-nostalgien på en sjovere og mere umiddelbar måde, end »Skulder ved skulder« gør. Sangen gør alt det rigtige på papiret, men selvom jeg har hørt sangen fem gange, kan jeg stadig ikke huske omkvædet. Det tegner ikke godt. Men det kan selvfølgelig nå at ændre sig,« siger Michael Charles Gaunt. Nogle gange kan det nemlig alligevel gå godt for en sådan sang, hvis det går godt for landsholdet i slutrunden. »Jo længere tid, vi er med i VM, desto mere når man at høre den, og desto bedre forudsætninger har den for at blive en sang, der sætter sig fast,« siger musikredaktøren. Dermed kan man som patriotisk fodboldfan kun håbe, at sangen bliver en varig succes. ",
        "metadata": {
            "source": "https://www.berlingske.dk/musik/musikredaktoer-den-nye-vm-sang-mangler-en-vigtig-og-fraek-ingrediens",
            "image_url": null,
            "publication_time": "Onsdag d. 26. oktober 2022, kl. 15.39",
            "author": "Joachim Talbro Paulsen",
            "related_links": [],
            "attachments": []
        }
    }
}