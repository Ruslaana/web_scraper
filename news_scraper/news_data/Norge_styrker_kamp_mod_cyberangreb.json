{
    "version": "1.0",
    "document": {
        "id": 12288,
        "title": "Norge styrker kamp mod cyberangreb",
        "content": "Norge forstærker nu sit forsvar mod lammende cyberangreb ved at samle alle vidende kræfter i et nationalt kraftcenter. Senter for Cyber- og Informasjonssikkerhet (CCIS) åbner fredag i Gjøvik stik nord for Oslo og umiddelbart syd for Lillehammer. Det bliver Norges nationale center for forskning, uddannelse og træning i at håndtere kritiske situationer i forbindelse med IT-sikkerhed, skriver det norske telegrambureau NTB. Centrale aktører fra politiet, forsvaret, erhvervslivet og det akademiske miljø vil fremover arbejde tæt sammen for at sikre landet mod cyberangreb, som er en stadig større trussel, fordi den digitale infrastruktur efterhånden er altafgørende for, at et land kan fungere i en krisesituation. Op mod 80 ansatte om et par år Blandt de mange samarbejdspartnere er den nationale sikkerhedsmyndighed, det norske forsvar, elselskaberne, landets største telekoncern Telenor og IT-giganten IBM. Centerleder Morten Irgens forventer, at der i løbet af et par år vil være 75-80 ansatte på CCIS, som får ti professorater. I Danmark varetages det nationale cyberforsvar af Center for Cybersikkerhed under Forsvarets Efterretningstjeneste - nemlig en sammenlægning af de to statslige varslingstjenester for internettrusler, det offentliges GovCERT og forsvarets MilCERT. Sammenlægningen skete 1. juli 2014 i forbindelse med den omstridte »Lov om Center for Cybersikkerhed«. Derudover tager DK-CERT sig af overvågning af den civile del af Internet for at rapportere om trusler mod Danmark og danskerne. Opdatering, 19. august 2014:GovCERT er siden 1. juli ikke længere selvstændigt men lagt ind under Center for Cybersikkerhed.",
        "metadata": {
            "source": "https://www.berlingske.dk/videnskab/norge-styrker-kamp-mod-cyberangreb",
            "image_url": "https://berlingske.bmcdn.dk/media/cache/resolve/image_x_large/image/16/165524/7571247-pix-cybersikkerhed.jpg",
            "publication_time": "Fredag d. 15. august 2014, kl. 09.45",
            "author": "Thomas Breinstrup",
            "related_links": [],
            "attachments": []
        }
    }
}