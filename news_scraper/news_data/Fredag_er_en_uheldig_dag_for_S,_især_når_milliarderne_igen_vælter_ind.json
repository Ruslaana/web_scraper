{
    "version": "1.0",
    "document": {
        "id": 21891,
        "title": "Fredag er en uheldig dag for S, især når milliarderne igen vælter ind",
        "content": "På fredag er det store bededag. Ifølge DMI en dag, hvor vejret bliver »mest tørt med nogen eller en del sol. Temperaturer op til mellem 15 og 20 grader«. Sådan en dag, hvor man kunne gå i haven, tage i sommerhus, besøge familien eller sidde på altanen med de varme hveder. Hvis man da ellers havde fri. Normalt vil man sige, at det er en glædelig nyhed, når flere penge vælter ind i statskassen. Men det er det ikke for Socialdemokratiet, hvis vælgere fortsat begræder afskaffelsen af bededagen. Siden Mette Frederiksen blev statsminister for SVM-regeringen, er det økonomiske råderum ifølgeen opgørelse fra Finansministerietblevet opjusteret med hele 45,5 milliarder kroner i 2030. I de kommende måneder venter endnu en betydelig opjustering,skriver Børsen, og det bekræftes af kilder, som Berlingske har talt med. Det betyder, at især de socialdemokratiske kernevælgere og venstrefløjen – drillende eller aggressivt – vil spørge, om store bededag så kommer tilbage, eller om pensionsalderen alligevel ikke skal sættes op til 70 år i 2040. I regering med to borgerlige partier befinder socialdemokraterne sig bedst med en stemning af nødvendighed og krise, som kan passivisere baglandet og begrunde de indgreb, der gør ondt på almindelige lønmodtagere. I modsætning til Venstre og Moderaterne var det kriserne, der for Mette Frederiksen begrundede dannelsen af SVM-regeringen. Hver gang, nye kriser har meldt sig i form af krig i Ukraine, inflation, trusler om straftold og andet, er Socialdemokratiet vokset i meningsmålingerne. Modsat er det gået, når kriserne så ud til at drive over. Når det økonomiske råderum nu ser ud til snart igen at vokse betydeligt med den sjette opjustering i denne valgperiode, er det derfor politisk en frustration for det store regeringsparti. I Dagbladet Børsenforudser Arbejderbevægelsens Erhvervsråd, at den strukturelle beskæftigelse skal opjusteres med 30.000 personer, hvilket i givet fald peger i retning af en opjustering på et tocifret milliardbeløb. De mange ekstra penge i statskassen skyldes først og fremmest, at langt mere udenlandsk arbejdskraft end forventet kommer hertil for at arbejde. Fra andre EU-lande kan de frit rejse til Danmark, og det gør mange flere, end Finansministeriet havde forudset. Tirsdagudsendte Finansministerieten pressemeddelelse, som bebuder »et eftersyn« af regeringens regnemodel og gentagne fejlskøn. Statsminister Mette Frederiksen (S), forsvarsminister Troels Lund Poulsen (V) og udenrigsminister Lars Løkke Rasmussen (M) har bebudet en langsigtet plan for dansk økonomi. Men den kan meget vel blive udskudt til efter et folketingsvalg.Fold sammenLæs mereFoto: Mads Claus Rasmussen/Ritzau Scanpix. »Der har været gentagne opjusteringer af råderummet. Det er naturligvis ikke hensigtsmæssigt,« siger finansministerNicolai Wammen. Regeringen har lovet at fremlægge en stor økonomisk plan til efteråret, som prioriterer og adresserer de store regninger til Ukraine, til forsvaret, når NATOs styrkemål foreligger, til klimasikring, til flere ældre og til et forventet øget kontingent i EU. Forud for den store plan venter en større politisk armlægning mellem de tre regeringspartier. Hvor meget skal eventuelt derudover gå til skattelettelser og opgradering af velfærden? Men måske bliver armlægningen slet ikke nødvendig. En stor økonomisk plan var i vinter først og fremmest et ønske fra Moderaterne og Lars Løkke Rasmussen, da det stod klart, at det danske forsvarsbudget skal betydeligt højere op. Men som det økonomiske råderum vokser, og et valg rykker tættere på, er det svært at se, at det skulle være i Venstres og Socialdemokratiets interesse at låse sig politisk fast på forhånd til en langsigtet økonomisk plan, der i bund og grund ville bero på, at SVM-regeringen fortsætter efter et valg. Indtil videre ser det ud til kun at være Moderaterne, der lægger sig fast på en ny midterregering efter et valg.",
        "metadata": {
            "source": "https://www.berlingske.dk/politik/fredag-er-en-uheldig-dag-for-s-isaer-naar-milliarderne-igen-vaelter-ind",
            "image_url": "https://berlingske.bmcdn.dk/media/cache/resolve/image_x_large_vertical/image/192/1920987/24950200-finansminister-nicolai-wammen-vil-have-sine-regnem.jpg",
            "publication_time": "Onsdag d. 14. maj 2025, kl. 06.31",
            "author": "Bent Winther",
            "related_links": [],
            "attachments": []
        }
    }
}