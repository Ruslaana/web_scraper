{
    "version": "1.0",
    "document": {
        "id": 14668,
        "title": "6 stjerner: Suveræn og rå roman om kvinden, der valgte at være sin mands kone frem for sin datters mor",
        "content": "Norske Vigdis Hjorth hævder ganske vist, at hun kun er kulturkristen, men det er svært ikke at have Det nye Testamente i tankerne, når man læser hendes seneste suveræne værk,»Er mor død«. Der refereres direkte til lignelsen fra Lukasevangeliet om den fortabte søn, som vender hjem og bliver mødt med åbne arme af sin fader, men med jalousi og mistro fra sin tilbageblevne bror. Men også Paulus’ tro, håb og kærlighed og det at erkende stykkevis, løber som en rød tråd gennem romanen, ligesom hovedpersonen og jegfortælleren, Johanna, på et tidspunkt overværer en gudstjeneste, hvor der tales over Matthæusevangeliet og de sidste tiders tegn og Jesu genkomst.  Johanna er gået ind i kirken, fordi hun er fulgt efter sin mor. Hun er nemlig selv den fortabte datter, som vender hjem. Men i modsætning til i Bibelen, hvor faderen optræder i Guds billede, er Johannas mor kun et menneske, og hun vil ikke have noget at gøre med den datter, som rejste væk, kun med den, som blev, lillesøsteren Ruth. At få kontakt til moderen bliver en besættelse for den knap 60-årige Johanna. Hun gør alt, hvad der står i hendes magt for at komme tæt på, trænge igennem, trænge ind, helt ind, i moderens liv, og hun genskaber desperat det, som var, fra gamle minder til fysiske objekter, ja, opsnapper endda triumferende en skraldepose, for i det mindste gennem dette lige så uønskede at komme blot lidt tættere på. Årsagen til kulden er muligvis, at Johanna altid har mindet mere om moderen, end faderen brød sig om. Hun var sensitiv, krævende, ukontrolleret og kunstnerisk. Moderen valgte at være sin mands kvinde frem for sin datters mor, fordi det var nemmest, og Johanna fulgte skabelonen og blev godt gift – men genfandt sig selv, da hun forlod det hele for at rejse til USA med sin tegnelærer. Omslag af bogen »Er mor død«. Forlag: Turbine.Fold sammenLæs mere Med Hjorths ord valgte hun sandheden frem for virkeligheden. Familien havde stadig kontakt, men da Johanna, nu en anerkendt kunstner, først undlod at komme hjem til faderens begravelse og derefter fik udstillet sine konfronterende værker »Barn« og »Mor 1 og 2« i hjembyen, var der intet andet tilbage end kold luft. Nu er hun flyttet hjem og forsøger altså ihærdigt på at få kontakt, mens hun prøver at forstå moderens motivation for ikke at ville være hendes, Johannas, mor, men kun Ruths. Og refleksionerne over relationen mellem forældre, børn og søskende, de nedarvede og de nye synder og det, at nogle naturligt harmonerer bedre sammen end andre (læs: sjældent med dem, som byder på modstand og trods og udfordrer deres måde at være menneske på, hvilket efterlader de besværlige evigt alene), er så indsigtsfulde, ærlige og rå, at man gentagne gange må stoppe læsningen for at reflektere og sammenholde med egne og andres erfaringer. Det er svært ikke at føle taknemmelighed for Vigdis Hjorths mod, og uanset din rolle i en familie burde »Er mor død« være obligatorisk læsning, for hun borer fingeren ind i alle de åbne sår. Det er blot at slå op i bogen, vælge et tekststykke og lægge sig på Freuds briks. Vigdis Hjorth blev for alvor et navn med romanen »Arv og miljø« (2016), som var hendes bidrag til den norske virkelighedslitteratur, der blev ført an af Karl Ove Knausgård og »Min kamp« (2009-11). I bogen afsløredes incest, og Hjorths familie blev delt i to: For eller imod hende. Moderen var imod ligesom blandt andre søsteren Helga, der tilmed skrev en mod-bog, og Vigdis Hjorth har den dag i dag ikke kontakt til sin mor. Hun har således ikke meget at tabe ved at nærme sig tabuet over alle tabuer: At moderrollen langtfra kan leve op til myterne. Og selv om Paulus siger, at man skal bære hinandens byrder, så vil nogle børn, som Johanna, bære rundt med deres mor på ryggen som deres livs kors. Så tungt, at det giver dybe sår på skulderen. Ligesom de, der tynges ned af rollen som det evige barn, ofte selv glemmer at være mødre. Hvor Johannas mor søger mening og svar i kirken, søger hun selv ud i skovene og ned i jorden. Sanker svampe og betragter dyrene, ikke mindst elgen, der formår at polere sit gevir, når det tynger. Er mor dødForfatter:Vigdis Hjorth.Oversættelse:Karen Fastrup.Sider:336.Pris:299,95 kr.Forlag:Turbine.",
        "metadata": {
            "source": "https://www.berlingske.dk/boeger/6-stjerner-suveraen-og-raa-roman-om-kvinden-der-valgte-at-vaere-sin-mands",
            "image_url": "https://berlingske.bmcdn.dk/media/cache/resolve/image_x_large/image/136/1361886/23593769-jeve-vigdis-hjorth.jpg",
            "publication_time": "Lørdag d. 28. november 2020, kl. 13.47",
            "author": null,
            "related_links": [],
            "attachments": []
        }
    }
}