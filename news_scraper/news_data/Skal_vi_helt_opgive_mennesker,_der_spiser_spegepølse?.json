{
    "version": "1.0",
    "document": {
        "id": 15328,
        "title": "Skal vi helt opgive mennesker, der spiser spegepølse?",
        "content": "Kært pålæg har mange navne, og de fleste danskere ved nok godt, at »prikket abenumse« eller et stykke med »Roskilde Landevej« ikke hører til i bunden af kostpyramiden. Men hvis vi alligevel indimellem nyder en flad rundtenom med nationalpålægget, kan vi i dag bruge det grønne Nøglehulsmærke til at lede i køledisken efter den spegepølse, som trods alt er mindst usund. Til næste år skal vi nærlæse de små bogstaver i varedeklarationen for at orientere os om graden af usundhed i vores spegepølse. Nye kriterier for saltindhold i kød- og fiskeprodukter vurderes af fødevareindustrien at være umulige at opnå for spegepølser, som på grund af deres tilberedning indeholder særligt meget salt. Nøglehulsmærket vil derfor blive fjernet fra selv de meget fedtfattige spegepølser, der i dag lever op til kriterierne for at få et nøglehul på emballagen. »Hvorfor skal vi ikke hjælpe forbrugeren med at vælge den fedtfattige spegepølse trods alt? Vi synes, man bør oplyse folk om det, de rent faktisk spiser, og ikke om hvad de burde spise. Vi tror, at det hjælper mere på folkesundheden at få det store flertal til at spise lidt sundere end at få nogle få til at overholde kostrådene 100 procent,« siger Susanne Kofoed, chefkonsulent for fødevarepolitik i Landbrug & Fødevarer. Hun kritiserer de nye saltgrænser i et høringssvar til Fødevarestyrelsen om det fællesnordiske ernæringsmærke, der nu justeres for første gang siden introduktionen i Danmark i 2009. Især saltkriterierne for kød, fisk, pålæg, færdigretter og supper anser industrien for at være urealistiske at leve op til, uden at det går ud over fødevaresikkerheden eller smagen.  Men industrien piber altid over nye krav, siger Forbrugerrådet Tænk. Alligevel er det lykkedes for fødevareproducenterne at leve op til eksempelvis de meget stramme krav om transfedtsyrer, som Danmark gik enegang med i EU i 2004. Og siden Nøglehulsmærket blev indført i 2009, er det lykkedes at udvikle spegepølser, der lever op til skrappe krav om lavere fedtindhold. »Producenterne kan jo stadig anprise en spegepølse for at være fedtfattig. Nøglehulsmærket skal være et sundhedsmærke, og vi er nødt til at have skrappe kriterier, hvis folk skal kunne bruge det til at spare på sukker, fedt og salt. Det er et stort problem for folkesundheden, at vi spiser så meget salt. Vi risikerer at vildlede forbrugere ved at have et sundhedsmærke uden strenge krav til saltindholdet. Og når producenterne får sat stolen for døren, plejer de godt at kunne finde en løsning,« siger Camilla Udsen, seniorrådgiver for fødevarer i Forbrugerrådet Tænk, der har skrevet høringssvar i fællesskab med Diabetesforeningen, Kræftens Bekæmpelse og Hjerteforeningen.  Nøglehulsmærket er på få år blevet meget kendt af forbrugerne, og alle interessanter er enige om, at mærkets kriterier driver produktudviklingen af sundere fødevarer, og at det er, som det skal være. »Men vi skal jo kunne sælge de nøglehulsmærkede produkter. Vi får ikke forbrugeren til at købe en spegepølse, som har meget kort holdbarhed, som er blød og svampet, eller som smager ad H til, fordi der er for lidt salt i,« siger Susanne Kofoed. Effekten kendes fra ost, hvor de nuværende nøglehulskriterier stiller så skrappe krav til saltindholdet, at forbrugerne fravalgte de nøglehulsmærkede oste på grund af smagen. Derfor sættes saltgrænsen nu op for ost, så de magreste oste kan få et Nøglehulsmærke og samtidig være spiselige for forbrugeren. »Ost er en del af basiskosten for mange, og det er vigtigt, at der kommer flere sundere ostetyper på markedet. Men der findes jo andet kødpålæg end spegepølse, som både er magert og saltfattigt. Mange leverpostejer kan leve op til de nye saltkrav, og man kan vælge pålægspølser, som ikke er spegede. Det kan stadig være en del af en sund kost at spise en spegepølsemad i ny og næ, ligesom man godt kan leve usundt kun på nøglehulsmærkede varer. Mærket er en hjælp til at spise sundere, ikke en facitliste,« siger Else Molander, kontorchef i Fødevarestyrelsens ernæringskontor. Hun regner med, at den endelige bekendtegørelse med de nye kriterier til Nøglehullet er klar til december.  ",
        "metadata": {
            "source": "https://www.berlingske.dk/samfund/skal-vi-helt-opgive-mennesker-der-spiser-spegepoelse",
            "image_url": "https://berlingske.bmcdn.dk/media/cache/resolve/image_x_large/image/29/291724/7304713-internationalt-marked-p-nytorv.jpg",
            "publication_time": "Mandag d. 14. april 2014, kl. 17.00",
            "author": "Marianne Fajstrup",
            "related_links": [],
            "attachments": []
        }
    }
}