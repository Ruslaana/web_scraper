{
    "version": "1.0",
    "document": {
        "id": 15943,
        "title": "Dansk USA-ambassadør kritiseres for indianer-joke",
        "content": "Den danske ambassadør i USA er kommet i dårligt lys blandt flere byrådspolitikere i Solvang, efter at han i sidste uge kom med en uheldig udtalelse under et arrangement i byen. Det skriverLompoc Record. Den danske ambassadør i USA, Peter Taksøe-Jensen, var i sidste uge inviteret til at klippe det røde bånd til et nyt dansk designcenter, »The Copenhagen House«, i Solvang, nord for Los Angeles. Solvang er oprindeligt stiftet af en gruppe danske tilflyttere, og byen er derfor stærkt præget af dansk arkitektur og kultur. Gennem årene har den indianske lokalbefolkning imidlertid opkøbt flere danskejede dele af Solvang, heriblandt kroer og restauranter. Da bygherrerne bag det danske designcenter skulle løfte sløret for bygningens hovedattraktion, en statue af Holger Danske, skulle Peter Taksøe-Jensen angiveligt have talt nedsættende om den indianske befolkning med reference til legenden om Holger Danske. Ifølge flere amerikanske medier forlyder det, at Peter Taksøe-Jensen skulle have sagt følgende under arrangementet: »Han vil vågne en dag, såfremt et indiansk casino eller andet forsøger at overtage danskheden ved Solvang. Det vil han beskytte.«  Efterfølgende har det fået flere byrådspolitikere op af stolen, da byrådspolitikerne i Solvang angiveligt har arbejdet hårdt for at skabe en god relation til den indianske lokalbefolkning gennem de sidste 15 år. Til trods for at lederen af den indianske lokalbefolkning efterfølgende har udtalt, at det ikke vil få følger for forholdet mellem Solvang og den indianske lokalbefolkning, kan Hans Duus, der er byrådspolitiker i Solvang, alligevel ikke forstå, at det ikke har fået følger for den danske ambassadør. Andre byrådspolitikere har imidlertid været mere formildende omkring omstændighederne. Ifølge byrådspolitiker Joan Jamieson var det nemlig tydeligt, at der var tale om en joke, omend hun ikke var enig i udtalelsen. BT har forsøgt at få en kommentar fra Peter Taksøe-Jensen, men det er hidtil ikke lykkedes. ",
        "metadata": {
            "source": "https://www.berlingske.dk/internationalt/dansk-usa-ambassadoer-kritiseres-for-indianer-joke",
            "image_url": "https://berlingske.bmcdn.dk/media/cache/resolve/image_x_large/image/33/331394/8407024-peter-takse.jpg",
            "publication_time": "Torsdag d. 12. marts 2015, kl. 06.37",
            "author": "Maria Albøg Jespersen",
            "related_links": [],
            "attachments": []
        }
    }
}