{
    "version": "1.0",
    "document": {
        "id": 21962,
        "title": "Bent Winther: Kritikken af regeringen er ikke lukket ned",
        "content": "Godmorgen! Partilederne var til fortrolig orientering om Grønland, og regeringstoppen har tilsyneladende endnu ikke talt med Donald Trump. Men først dagens andre vigtige overskrifter. Udenrigsminister Lars Løkke Rasmussen (M) er nu hjemvendt fra sin juleferie i Thailand. Han gentog den gamle traver om, at man »skal tage Trump alvorligt, ikke bogstaveligt«.Fold sammenLæs mereFoto: Emil Helms/Ritzau Scanpix. Torsdag aften blev partilederne orienteret i Statsministerietom situationen, efter at USAs kommende præsident, Donald Trump, har vakt furore med mere eller mindre direkte trusler mod Danmark og Grønland. Men regeringen opfordrede efter orienteringen til at trække luft ind og sagde, at man håber på et ordentligt samarbejde med USA, når Donald Trump er blevet indsat 20. januar. Statsminister Mette Frederiksen (S) sagdeblandt andet, at hun »ikke har nogen grund til at tro«, at vi er på vej ind i et scenario, hvor Trump vil gøre alvor af sine trusler. Bent Winther, Berlingskes politiske kommentator, siger, at der ikke blev afsløret meget nyt, da Mette Frederiksen, udenrigsminister Lars Løkke Rasmussen (M) og forsvarsminister Troels Lund Poulsen (V) trådte frem til hver sin opstillede mikrofon. »Regeringen holder linjen og arbejder på højtryk – både i forhold til de europæiske ledere og på at forsøge at få kontakt til den kommende amerikanske administration,« siger Bent Winther. Det fremgik dog af Mette Frederiksens udtalelser efter orienteringen, at en sådan kontakt ikke er blevet etableret – og at den næppe bliver det før efter Donald Trumps indsættelse. »Det kan man godt undre sig lidt over, at man som kommende amerikansk præsident siger sådan nogle ting, uden at man så vil tale med dem, man angriber,« siger Bent Winther. Det danske politiske drama blev heller ikke mindre af orienteringen, tyder det på, ud fra partiledernes og regeringstoppens udtalelser før og efter. »Det lykkedes ikke regeringen at få bilagt den kritik, der er af statsministeren og regeringen,« siger Bent Winther. Kritikken kommer fra to fløje: Fra venstrefløjen, repræsenteret ved Enhedslistens politiske ordfører, Pelle Dragsted, der mener, at Mette Frederiksen skal reagere skarpere over for amerikanerne. »Og så er der højrefløjen, repræsenteret ved Dansk Folkepartis formand, Morten Messerschmidt, der mener, at Mette Frederiksen skal stå fast på, at Rigsfællesskabet er ubrydeligt, og at grønlænderne ikke får den selvstændighed, som nogle gerne vil have,« siger Bent Winther. Både Messerschmidt og Dragsted gentog altså deres kritik efter mødet. Der var dog også partiledere, der anerkendte, at regeringen gør, hvad den kan, på de diplomatiske linjer. »Vi skal være opmærksomme på, at Donald Trump er valgt, men ikke tiltrådt endnu, og derfor er der grænser for, hvad den danske regering kan gøre,« sagde De Radikales formand, Martin Lidegaard. Du kan følge udviklingen i Grønland, USA og på Christiansborg i løbet af dagen påBerlingske.dk. ",
        "metadata": {
            "source": "https://www.berlingske.dk/dagens-overblik/bent-winther-kritikken-af-regeringen-er-ikke-lukket-ned",
            "image_url": "https://berlingske.bmcdn.dk/media/cache/resolve/image_x_large_vertical/image/187/1876858/24867290-pressemde-i-statsministeriet-torsdag-aften.jpg",
            "publication_time": "Fredag d. 10. januar 2025, kl. 06.26",
            "author": "Joachim Talbro Paulsen",
            "related_links": [],
            "attachments": []
        }
    }
}