{
    "version": "1.0",
    "document": {
        "id": 3909,
        "title": "Christian Mørk om retssagerne mod Trump: At dukke nakken af frygt for repressalier er ikke et retssamfund værdigt",
        "content": "Alle amerikanere, også jeg, kender billedet af Richard Nixon, da han i 1974 stod i døren til helikopteren, som skulle fragte ham væk fra præsidentembedet og skandalerne. Han slog armene ud til siden og lavede dobbelte V-tegn. Der var ingen tvivl om Nixons medskyldighed i indbruddet i Demokraternes hovedkvarter i Watergate-bygningen, og hans efterfølger, Gerald Ford, kunne have ladet en retssag gå sin gang. Men han valgte at give Nixon en præsidentiel benådning, både fordi han var i tvivl om, hvorvidt Nixon kunne få en fair rettergang, og for – under Vietnamkrigen – at spare landet for endnu et langtrukket drama. »Sådan som jeg ser kendsgerningerne, ville en tidligere præsident for de Forenede Stater, i stedet for at få en lige behandling på linje med enhver anden borger, der er tiltalt for at have brudt loven, blive straffet grumt og overdrevent, enten når det kommer til opretholdelsen af princippet om hans formodede uskyld, eller med hensyn til en hastig afgørelse om skyldsspørgsmålet, så han kunne betale sin retsmæssige gæld til samfundet,« sagde Ford i sintale til nationen i 1974. »I løbet af dette lange tidsrum med forsinkelser og mulige retssager ville grimme følelser igen blive vakt til live. Og vores folk ville igen blive delt i deres opfattelser. Og vores frie institutioners troværdighed ville igen blive draget i tvivl både hjemme og i resten af verden.« Ford gav efter, og lod frygten råde. Dermed underkendte han den retssag, som for første gang ville have ført til en retslig sanktion for en tidligere amerikansk præsident. Nu står mit hårdt plagede værtsland over for et lignende dilemma med Donald Trump, som indtil videre er anklaget for 91 kriminelle forhold. Jeg nævner Ford, fordi denne avis' ansvarshavende redaktør,Tom Jensen, for nylig har brugtnogenlunde de samme forståelige argumenter for ikke at lade Trump møde anklagerne i retten, men forskåne retssystemet og civilsamfundet (og Trump selv) den bizarre skærsild, og i stedet lade vælgerne afgøre den tidligere tv-stjernes videre skæbne. Jeg forstår til fulde hans bekymring, især ud fra den sobre betragtning, at en tredjedel af den amerikanske befolkning – altså cirka 113 millioner – tror, at valget i 2020 var snyd, og at mange af disse tvivlere er bevæbnede. »Der var ingen tvivl om Nixons medskyldighed i indbruddet i Demokraternes hovedkvarter i Watergate-bygningen, og hans efterfølger, Gerald Ford, kunne have ladet en retssag gå sin gang,« skriver Christian Mørk. På billedet ses præsident Richard Nixon gøre V-tegn foran sin Marine One helikopter, efter han trådte tilbage.Fold sammenLæs mereFoto: missing. Jensen skriver også, at Trumps fødeby New York i bund og grund er demokratvælde, og at han derfor ikke kunne få en fair behandling der. Ja, de største dele af Manhattan og Brooklyn er smækfyldt med mørkeblå demokrater, som stemte på både Hillary Clinton, Barack Obama og Joe Biden. Men langt det meste af byens og statens halvø Long Island er Trump-land, og det samme er store dele af Queens og det sydlige Brooklyn, samt hele Staten Island, som er så mørkerød, at den ikke kan blive rødere. Hele den nordlige halvdel af staten er også pro-Trump. Og den tendens er kun taget til. Trump har allerede en straffesag kørende i samme New York, hvor han oven i hatten for nylig i et separat civilt søgsmål blev erklæret skyldig iseksuel vold mod klummeskribenten E. Jean Carroll: »Trump udøvede seksuel vold på Carroll, da han med magt voldtog og befamlede hende,« står der i dommen. Her talte retten. Ikke vælgerne. Trump er ikke »en skidt knægt«, hvilket Jensen med bevidst tongue in cheek-underdrivelse må vide er at bagatellisere mandens beviste synderegister allerede, men derimod en skyldig overgrebsmand. Dette leder naturligt videre til næste kritikpunkt. Her er Jensen betænkelig ved USAs uvane med, at de bærende institutioner er politiserede og ikke politisk neutrale som vores egen danske civiladministration. I USA skal man vælges som hundefanger, sherif, distriktsanklager og meget mere, og det gør dermed næsten enhver betroet stilling politisk, hvad enten man er demokrat eller republikaner. Og jeg deler hans bekymring. Den kan bare ikke opveje nødvendigheden af at bruge selv et kompromitteret system. For hvad er alternativet? »Ford turde ikke tage livtag med bevislig kriminalitet fra højeste sted. Resultatet var 50 års kulturel splittelse, som har ført til så afgrundsdyb en polarisering, at mange nævner en borgerkrig som konsekvens. Det må aldrig ske, også selvom mine bevæbnede landsmænd truer med hævn af netop den slags, hvis deres leder bliver dømt. Især derfor skal retten gå sin gang,« skriver forfatter Christian Mørk.Fold sammenLæs mereFoto: Niels Ahlmann Olesen. Fra begyndelsen i 1776 har forfædrenes skræk for en stærk centraladministration som i det England, man netop havde nedkæmpet, været større end angsten for utroværdighed på grund af partipolitiske tilhørsforhold. Og der er ingen tvivl om, at Jensen har ret i, at denne politisering skader ethvert møde med statsmagten, stort som lille, og at kritikere derfor kan mistænkeliggøre enhver dom. For var distriktsanklageren i New York, som indkaldte sagen om Trumps sexforbrydelse, ikke ansat af en demokrat? Jo. Lige som landets nyeste – og ekstremt konservative – højesteretsdommere blev indsat af republikaneren Trump og udgør flertallet, med abortundertrykkelse og våbenliberalisering til følge. Sådan kunne man blive ved. Men det er vilkårene i det amerikanske samfund. Timingen i alle disse mange retssager sætter både Trump og Jensen også spørgsmålstegn ved: »Og måske har han ovenikøbet en pointe,« skriver Jensen. »For hvorfor rejse disse sager nu? Det er retslige forløb, der forventes at køre gennem store dele af 2024, hvorfor de næsten uundgåeligt vil gribe stærkt forstyrrende ind i Trumps præsidentvalgkamp. … Uanset om man ikke kan døje manden og er stærkt bekymret for hans ligegyldighed over for det amerikanske demokrati – og det er jeg – så er det altså at foretrække, at politiske kandidater fravælges af vælgerne. Ikke af en dommer.« There's a lot to unpack here, som man siger i mit værtsland, så lad os tage det fra en ende af: For det første rejser de mange forskellige anklagemyndigheder retssagerne akkurat i det tempo, som beviserne bliver fremskaffet. Enhver myndighed frygter, at sagen rækker ind i valgkampen, men er mere nervøs for, at Trump ville kunne omstøde en mulig skyldig kendelse, hvis han igen bliver præsident. Derved kæmper det retssystem, hvis fremtid både Jensen som udefrakommende betragter og jeg som statsborger gruer for, en skæbnekamp for sin eksistens som statsmagt. For hvis det skulle lykkes en til sin tid skyldig Trump at benåde sig selv, er retssystemet sat ud af funktion. Dernæst er der den implicitte mistanke om, at »nogen« i retssystemet har valgt dette tidspunkt for at skade Trumps kandidatur mest muligt, og dermed puster Fords bekymrede spøgelse os i øret. Men ville Trump dermed virkelig blive »grumt og overdrevent straffet«, hvis sagen går sin gang og overhovedet påvirker Trumps valgmøder, hans omdømme og hans bevægelsesfrihed? Næppe. »Jensen skriver også, at Trumps fødeby New York i bund og grund er demokratvælde, og at han derfor ikke kunne få en fair behandling der,« skriver Christian Mørk, der indvender, at mens Manhattan og Brooklyn er smækfyldt med mørkeblå demokrater, så er det meste af Long Island og store dele af Queens og det sydlige Brooklyn og hele Staten Island Trump-land.Fold sammenLæs mereFoto: ANGELA WEISS. Anklagemyndigheden er allerede i gang med at undersøge muligheden for, at enhver proces vil gøre det muligt for tiltalte at møde op i retten og også afholde valgmøder. Trumps sagførere har allerede krævet, at Trump ikke selv skal møde op, og det bliver især her, at retssystemet skal kende sit værd og insistere på fremmøde. For igen, hvad er alternativet? At resten af landets borgere, jeg selv indbefattet, skal sidde tilbage med vished for, at enhver med magt og undskyldninger kan få lov til at blive væk? Slutteligt kommer så Jensens ønske om at lade de amerikanske vælgere afgøre Trumps skæbne: Man ville være nødt til først – i alle 91 påstået kriminelle forhold – at skulle annoncere tiltalefrafald. Derefter ville justitsministeriet og de statslige myndigheder ligeledes skulle lægge beviser i mølpose og derefter afvente valgresultatet 5. november næste år. Her ved vi allerede, at Trump vil nægte, at det er gået ærligt til, hvis han skulle tabe. Og med et retssystem, som har ladet sagerne mod ham lande på gulvet med vilje, så er det en ubærlig mulighed uden nogen løsning. Ford turde ikke tage livtag med bevislig kriminalitet fra højeste sted. Resultatet var 50 års kulturel splittelse, som har ført til så afgrundsdyb en polarisering, at mange nævner en borgerkrig som konsekvens. Det må aldrig ske, også selvom mine bevæbnede landsmænd truer med hævn af netop den slags, hvis deres leder bliver dømt. Især derfor skal retten gå sin gang, både i tilfældetThe United States vs. Donald J. Trumpogde mange andre sagerimod ham For at dukke nakken af frygt for repressalier er ikke et retssamfund værdigt. Vi er nødt til én gang for alle at få ryddet op efter Richard Nixon nu. Christian Mørk er forfatter ",
        "metadata": {
            "source": "https://www.berlingske.dk/kronikker/christian-moerk-om-retssagerne-mod-trump-at-dukke-nakken-af-frygt-for",
            "image_url": "https://berlingske.bmcdn.dk/media/cache/resolve/image_x_large_vertical/image/170/1706564/24504437-files-us-justice-politics-trump.jpg",
            "publication_time": "Torsdag d. 24. august 2023, kl. 19.00",
            "author": null,
            "related_links": [],
            "attachments": []
        }
    }
}