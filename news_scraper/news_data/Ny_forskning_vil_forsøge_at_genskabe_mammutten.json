{
    "version": "1.0",
    "document": {
        "id": 9847,
        "title": "Ny forskning vil forsøge at genskabe mammutten",
        "content": "Kunne du forestille dig at stå ansigt til ansigt med en levende mammut? Amerikanske forskere er i gang med at undersøge, om et nyt eksperiment kan bane vejen for et endnu større videnskabeligt gennembrud. De har indtil videre skabt en »ulden mus« med genetiske modificeringer, der giver den mammutlignende træk. Men den lille langhårede mus er kun det første skridt på vejen til et langt større projekt med et langt større dyr. Forskernes helt store mål er at genskabe mammutten. Det fremgår af en artikel iCNN Science, hvor forskernes seneste arbejde fra Colossal Bioscience belyses. Forskerne bruger mus til at undersøge, om man kan genskabe mammuttens egenskaber. Det gøres ved at teste hypoteser om sammenhæng mellem mammuttens fysiske træk og de dna-sekvenser hos mammutten, der blandt andet gjorde, at den kunne tilpasse sig kolde klimaer. Ændringerne i musenes egenskaber skal gøre forskerne klogere på, hvordan man kan ændre den nulevende elefant, der er tættest beslægtet med mammutten – den asiatiske elefant – og derved genskabe den uddøde uldhårede kæmpe. Forskningen er blevet bemærket, og der er også blevet hævet et par øjenbryn. Selvom den lodne mus adskiller sig fra en normal laboratoriemus ved, at den er lysere, langhåret og med krøllede knurhår, vides det ikke, hvordan musen egentlig klarer sig i et koldt klima. Det er én af de ting, forskerne vil undersøge med deres projekt. Evolutionsbiologen Tori Herridge fra Sheffield University mener ikke, at man kender nok til genetikken, når det kommer til mammutter og elefanter. Af samme årsag mener hun heller ikke, at man vil kunne ændre elefanters egenskaber, så de kan leve nord for den nordlige polarcirkel. Hun siger også til CNN, at man ikke kan bringe uddøde dyr som mammutter tilbage – man kan kun forsøge at lave en skabning ud fra en idé om, hvordan den skal se ud. Colossal Biosciences forskning er endnu ikke udgivet, og der har heller ikke været det peer review, hvor andre forskere siger god for resultaterne, inden de bliver udgivet. Om de langhårede mus derfor er en reel lille kopi af en mammut, er derfor endnu meget usikkert. Trods mammuttens store størrelse har Colossal Bioscience endnu større planer. Det er nemlig ikke kun mammutten, der har deres interesse. På listen over uddøde dyr, som firmaet planlægger at genoplive, er også dronten og den tasmanske pungulv. Der er uenigheder om, hvornår den sidste mammut døde, men nyere forskningpeger på, at racen tog sine sidste skridt på jorden for omkring 4.000 år siden.",
        "metadata": {
            "source": "https://www.berlingske.dk/videnskab/ny-forskning-vil-forsoege-at-genskabe-mammutten",
            "image_url": null,
            "publication_time": "Søndag d. 16. marts 2025, kl. 16.05",
            "author": null,
            "related_links": [],
            "attachments": []
        }
    }
}