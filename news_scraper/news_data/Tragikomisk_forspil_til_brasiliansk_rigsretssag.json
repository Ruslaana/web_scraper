{
    "version": "1.0",
    "document": {
        "id": 14019,
        "title": "Tragikomisk forspil til brasiliansk rigsretssag",
        "content": "»Er I klar over, hvad man i resten af verden tænker om os? At vi er helt til grin,« sukkede den anerkendte jurist, Joaquim Barbosa, i går på Twitter efter endnu en surrealistisk dag i brasiliansk politik. Barbosa har blandt meget andet været præsident for højesteret. Og man forstår hans – samt mange andre brasilianeres – frustration over den seneste tids tragikomiske magtkamp i et land, der indtil for nylig var genstand for samme omverdens næsegruse beundring. I hvert fald er det svært at tage politikere som Valdir Maranhão alvorligt.  Det indtil for nylig ukendte parlamentsmedlem overtog i sidste uge formandsskabet i underhuset fra Eduardo Cunha, der blev suspenderet fra posten pga. anklager om korruption og magtmisbrug. Cunha har ført an i bestræbelsen på at rejse en rigsretssag mod præsident Dilma Rousseff, og det var med det i tankerne, at Maranhão ved sin tiltræden bebudede: »I vil blive overrasket over mig.« Et løfte, som han må siges at have opfyldt – ovenikøbet i flere omgange. Mandag morgen, få døgn før de kommende dages behandling af rigsretssagen i Senatet, meddelte Maranhão, at han havde annulleret resultatet af underhusets afstemning om samme sag for et par uger siden. Her havde et klart flertal besluttet at rejse tiltale mod Dilma. Men hverken den forudgående debat eller stemmeafgivningen var forløbet efter reglerne og begge dele skulle derfor gå om, bekendtgjorde parlamentsformanden.  Mens præsidentens tilhængere jublede over den uventede håndsrækning, var oppositionen rasende. Ikke mindst Maranhãos eget konservative Partido Progressista, der har fået stillet vigtige ministerposter i udsigt i den nye regering, som Dilmas tidligere allierede og nuværende ærkefjende, vicepræsident Michel Temer, er i gang med at danne. I Senatet nægtede formanden at anerkende sin underhuskollegas »antidemokratiske tåbeligheder«. Samtidig blev Maranhão lagt for had både på de sociale medier og i den konservative presse. Og der gik ikke mange timer, før han – overrumplet af reaktionerne på sin polemiske beslutning – bøjede af og udsendte en fåmælt, men ikke desto mindre snørklet erklæring om, at han havde »tilbagekaldt annulleringen« af parlamentets behandling af rigsretssagen.  Maranhãos bevæggrunde står hen i det uvisse. Rygter vil vide, at manøvren var led i en uigennemskuelig politisk studehandel med den venstreorienterede guvernør i hans hjemstat. Under alle omstændigheder mislykkedes den, og dermed synes Dilmas skæbne så godt som beseglet. Skal man tro de brasilianske mediers »impeachment-barometre«, vil der være klart flertal for at sætte hende fra bestillingen, når Senatet onsdag eller torsdag stemmer om rigsretssagen. Herefter suspenderes hun i det halve år, sagen kører – et politisk limbo, hvorfra det – uanset udfaldet – ikke bliver let at gøre comeback. Medmindre, naturligvis, at nye overraskelser og »grinagtigheder« venter, hvilket i givet fald næppe ville komme bag på nogen. ",
        "metadata": {
            "source": "https://www.berlingske.dk/internationalt/tragikomisk-forspil-til-brasiliansk-rigsretssag",
            "image_url": "https://berlingske.bmcdn.dk/media/cache/resolve/image_x_large/image/22/226269/13278093-brazil-oas-rousseff-almagro.jpg",
            "publication_time": "Tirsdag d. 10. maj 2016, kl. 22.30",
            "author": "Martin Tønner",
            "related_links": [],
            "attachments": []
        }
    }
}