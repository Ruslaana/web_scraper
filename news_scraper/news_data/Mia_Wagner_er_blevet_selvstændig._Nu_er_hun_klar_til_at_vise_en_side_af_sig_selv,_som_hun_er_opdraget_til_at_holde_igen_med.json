{
    "version": "1.0",
    "document": {
        "id": 12236,
        "title": "Mia Wagner er blevet selvstændig. Nu er hun klar til at vise en side af sig selv, som hun er opdraget til at holde igen med",
        "content": "Kronprinsesse, løvinde, advokat og erhvervskvinde er blot nogle af de betegnelser, der bliver anvendt til at beskrive Mia Wagner. Hun benytter selv et andet ord. Det er et ord, hun tidligere har været påpasselig med at bruge, men som nu falder direkte ned i det kursskifte, hun er i færd med. Ordet er feminist. Mia Wagner løsriver sig fra familiedynastiet for at stifte sin egen virksomhed. Det er en beslutning, der har krævet noget tilløb, men nu er tiden kommet til at prøve noget andet. Hendes nye virksomhed skal have fokus på at fremme ligestilling i erhvervslivet, fordi Mia Wagner gennem sit arbejde er stødt på en forskelsbehandling og nogle barrierer, som kvinder møder. Og det har forbavset hende meget. »Jeg har altid været feminist. Det har engang været sådan et fyord, som man nogle gange ikke må sige højt. Jeg er blevet opdraget med, at jeg skal holde igen med min feministiske dagsorden, for ellers bliver jeg ikke taget alvorligt, men jeg synes, at det er blevet nemmere med årene.« I sidste uge kom det frem, at Mia Wagnerstoppede som administrerende direktør i Freeway-koncernenved udgangen af oktober. I stedet overtager hendes bror, Morten O. Wagner, og far, Morten L. Wagner, den daglige drift. Det var også de to, der i 1998 stiftede den virksomhed, som i dag består af cirka 30 webbaserede virksomheder, der blandt andet tæller Dating.dk, Avisen.dk og Lejebolig.dk. Som direktør og serieinvestor blev Mia Wagner også et kendt ansigt i den danske befolkning. Det gjorde hun, efter at hun indtog rollen som »løve« i DRs succesfulde iværksætterprogram »Løvens Hule«. Tidligere var Mia Wagner partner og advokat i sin fars advokatfirma, Wagner Advokater, inden hun trådte ind i Freeway-koncernen i 2017. Beslutningen om at løsrive sig fra familien for at oprette egen virksomhed har ikke været nem, for det handler for hende ikke alene om at gå ud og få et nyt arbejde. »Det er jo virkelig et kursskifte, når man lidt er kronprinsesse. Jeg har jo først været en del af familiens advokatfirma og været en del af familiens koncern nu her. Jeg startede i mit første job som 13-årig i min fars advokatfirma, hvor jeg hentede småkager og gik med post. Så jeg har jo arbejdet der lige siden, nærmest. Så det er at sige nej til en skæbne, fordi man vil sin egen.« Mia Wagner understreger, at hun har fået en rigtig god opbakning fra sit bagland. Hun har nydt at være direktør, men længes efter at lave noget, der for hende giver mere mening. Det skal blandt andet være gennem en platform og et fællesskab for kvinder i erhvervslivet. Og den skal til for at skabe en mere åben dialog, kvinde til kvinde. »Jeg kommer jo af en stærk iværksættertradition, så jeg har det i mig, at jeg gerne vil have mit eget. Jeg kender dog også mig selv så godt, at jeg har brug for at lave noget, der er meningsfuldt. Min akilleshæl som erhvervskvinde er, at jeg ikke er grådig nok. Jeg kan ikke lade mig motivere alene af at tjene penge.« »Jeg har jo selv siddet 13 år bag et skrivebord som advokat og egentlig haft noget andet i maven og ikke gjort noget ved det. Jeg synes, jeg ventede for længe. At få modet til at gribe til handling, at få modet til at tage sin plads. Det er der, vi begynder.«Fold sammenLæs mereFoto: Mathias Svold. Den seneste tid har sager om seksuelle krænkelser og chikane i flere brancher sat en ny dagsorden. Det er en dagsorden, der river op i spørgsmålet om ligestilling, som på flere områder ser ud til at sakke bagud. Et sted, hvor dette er blevet særdeles tydeligt, er i erhvervslivet. Det ses blandt andet itoppen af advokatbranchen, hvor det kun er hver ottende i ejerkredsen, der er kvinde. Ligeledes sakker ligestillingen gevaldigt bagud, når det kommer til andelen af kvinder i landets mest magtfulde bestyrelser. Knap halvdelen aflandets største virksomheder havde i 2019stadig ikke én eneste kvinde i deres bestyrelse, selv om der er et lovkrav om det Dagsordenen falder for Mia Wagner belejligt sammen med hendes egen agenda. Det er ikke i lyset af debatten om sexisme, at hun nu griber til handling. Det har været længe undervejs. »Jeg har jo gået og håbet på, at debatten ville dreje derhen, hvor det handlede om, hvordan vi bryder med nogle magtstrukturer. Det er det, jeg synes er det vigtige. Det er ikke sexismedebatten, der gør, at jeg nu gør det her, men jeg håber da på, at jeg kan gøre mit for at bringe noget momentum til ligestillingsdebatten, og jeg er glad for timingen på den måde. Men det er altså ikke det, der har motiveret mig.« Mia Wagner forklarer, at hun altid har undret sig over, hvorfor kvinder skal stå på mål for krænkende adfærd. Hun står derfor med åbne arme og hilser dagsordenen velkommen. »Jeg har altid undret mig over, at det var okay, at kvinder blev udsat for det, vi kan kalde sexistisk behandling. Jeg tror, min første hændelse var, da jeg var 13 år. Det øjeblik en pige rammer kvindelighed, skal det ligesom være en del af hendes hverdag, at hun skal finde sig i at få overskredet sine grænser. Det har jeg altid ment var mærkeligt. Jeg hilser virkelig sexismedebatten hjertelig velkommen.« Det er dog også vigtigt for Mia Wagner at understrege en bekymring for den retning, som udviklingen i øjeblikket går. Det er vigtigt at holde fokus på det centrale i debatten, mener hun. »Debatten bliver voldsomt personfikseret og meget politisk. Jeg synes, at vi lader erhvervslivet gå fri, og jeg er bange for, at vi mister troværdighed på sådan en helt afgørende dagsorden, fordi det handler om, hvem der blev taget på låret for 12 år siden.« FAKTABlå bog: Fra kronprinsesse til iværksætterDen danske erhvervskvinde Mia Wagner er født første juledag 1977 i Viborg.Hun er datter af advokaten Morten L. Wagner og Charlotte Wagner, og så er hun én ud af fire søskende. Hun har særligt med sin bror, iværksætter Morten O. Wagner, haft et tæt samarbejde.Som barn drømte Mia Wagner om at blive retsmediciner, hvorfor hun begyndte at læse medicin på Odense Universitet i en alder af 18 år.Hun ændrede retning og gik i sin fars fodspor. Hun blev derfor uddannet jurist fra Københavns Universitet.Mia Wagner begyndte også som advokatfuldmægtig i sin fars advokatfirma, Wagner Advokater, hvor hun også efterfølgende blev partner og direktør.Advokatfirmaet lukkede i 2017, hvor Mia Wagner efterfølgende tiltrådte som administrerende direktør for Freeway-koncernen.Som direktør i Freeway-koncernen blev hun også et kendt ansigt i den danske befolkning, da hun optrådte som løve og investor i DRs succesfulde program »Løvens Hule«.Kilde: WikipediaFOLD UD Den danske erhvervskvinde Mia Wagner er født første juledag 1977 i Viborg. Hun er datter af advokaten Morten L. Wagner og Charlotte Wagner, og så er hun én ud af fire søskende. Hun har særligt med sin bror, iværksætter Morten O. Wagner, haft et tæt samarbejde. Som barn drømte Mia Wagner om at blive retsmediciner, hvorfor hun begyndte at læse medicin på Odense Universitet i en alder af 18 år. Hun ændrede retning og gik i sin fars fodspor. Hun blev derfor uddannet jurist fra Københavns Universitet. Mia Wagner begyndte også som advokatfuldmægtig i sin fars advokatfirma, Wagner Advokater, hvor hun også efterfølgende blev partner og direktør. Advokatfirmaet lukkede i 2017, hvor Mia Wagner efterfølgende tiltrådte som administrerende direktør for Freeway-koncernen. Som direktør i Freeway-koncernen blev hun også et kendt ansigt i den danske befolkning, da hun optrådte som løve og investor i DRs succesfulde program »Løvens Hule«. Kilde: Wikipedia Selv om Mia Wagner er bekymret for debatten, er hun overordnet ikke i tvivl: Der er noget galt i Danmark. Og hun har altså sat sig for at være med til at gøre noget ved dette. »Vi er et land fyldt med kloge, innovative og dygtige folk. Vi vil jo gerne ligestillingen, når vi spørger hinanden. Skiftende regeringer har haft ligestillingsdagsordener, men alligevel er vi røget ned af den her rangliste. Det giver jo ingen mening. Der er jo noget grundlæggende galt i Danmark,« påpeger hun. »Jeg har altid haft en feminist i maven. Jeg er et ideologisk menneske, og jeg er tidligere forsvarsadvokat, så jeg kæmper altid for retfærdighed.«Fold sammenLæs mereFoto: Mathias Svold. Mia Wagner understreger, at det er vigtigt for hende at nævne, at det ikke er en kamp mod mændene. Dette er ifølge Mia Wagner udtryk for en misforstået tendens, som bliver synlig, hver gang snakken falder på ligestilling. »Vi har haft en mærkelig narrativ om, at kampen for ligestilling var en kamp mellem kønnene. Som om jo flere rettigheder kvinderne fik, jo færre rettigheder fik mændene. Vis mig noget andet sted, hvor det virker på den måde. Altså, jo dygtigere folk vi har, jo mere vi får aktiveret den danske arbejdskraft, jo mere værdi skaber vi. Og jo mere bliver vi et konkurrencedygtigt land, der kan endnu mere. Det er et spørgsmål om at skabe mere værdi sammen.« I november 2019 fastslog engennemgang af samtlige nystiftede virksomhederi 2017, at kun hver fjerde danske virksomhed havde en kvindelig stifter. Andelen af kvindelige iværksættere var ovenikøbet faldet siden 2012, hvor det gjaldt 28 procent. Det blev dengang betegnet som»bekymrende« og »opsigtsvækkende«, for selv om de fleste er klar over, at der er flest mandlige iværksættere, var det alligevel overraskende, at andelen af kvinder var faldet de seneste år, hvor man skulle tro, at det ville være steget med øget fokus på diversitet og ligestilling. Mia Wagner tager nu arbejdshandskerne på. For som hun selv beskriver det, sker der ikke noget, hvis der ikke bliver handlet. Hendes nye virksomhed, der hedder Nordic Female Founders, er derfor også lidt et hjertebarn. Mia Wagner er i et parløb med sin kollega fra Freeway-koncernen Anne Stampe Olesen, som hidtil har været driftsdirektør i familievirksomheden. Virksomheden med de to kvinder i spidsen vil bygge på tre elementer, der alle har til formål at styrke kvinder i erhvervslivet. De to vil fortsat investere i iværksættere, som de har gjort det i deres tid i Freeway-koncernen, men fokus vil nu i højere grad være på at fremme kvindelige iværksætteres forhold og muligheder inden for feltet. Et andet element er dog det, de prioriterer højest. De vil skabe en platform og et fællesskab for kvinder i erhvervslivet. »Det bliver en platform med en massecontent, netværk og events. Der kommer vi til at bruge den mangeårige erfaring, som vi har i forhold til at drive virksomhed, men også med hensyn til at rådgive virksomheder. Jeg er tidligere advokat, og Anne har en master i procesledelse, og så har vi rådgivet iværksættere gennem vores tid i Freeway. Det vil vi bruge til at lave noget meget konkret og operativt.« Det skal være en platform, hvor man kan have en åben dialog. Et sted hvor alle de »dumme spørgsmål«, som Mia Wagner understreger, hun selv havde i begyndelsen, kan komme på bordet. »Vi kan megagodt lide mænd, det synes jeg er vigtigt at få sagt. De er dygtige, det er slet ikke det, og det er på ingen måde en kamp mod mændene. Det er bare en kamp om at få aktiveret værdi i Danmark. Og åbne verden for dem, der gerne vil.«Fold sammenLæs mereFoto: Mathias Svold. Mia Wagner gør meget ud af at fortælle, at hun ikke har »stjålet« Anne Stampe Olesen. »Da jeg fik hvisket lidt om, at nu ville jeg noget andet og ville ud og lave min egen platform og havde en mission om at arbejde for ligestilling i erhverv, så meldte min kollega Anne sig på banen.« Det var nogle skelsættende dage, de to havde, da de for alvor skulle lægge sidste hånd på, hvad der skulle ende med at blive Nordic Female Founders. Der blev brugt mange timer på telefonsamtaler og gåture i skoven, indtil det en dag kom som et lyn fra en klar himmel. Det skulle overordnet set handle om mikroinvesteringer, hvor de satser på at få kvinder til at investere i kvinder. »Jeg fik kuldegysninger, da det gik op for os. Gud ja, det er sådan, at vi gør det. Hvis vi kan formå at få skabt en bevægelse, hvor vi samles om at løfte den her dagsorden, så kan det jo blive stort.« Nordic Female Founders skal også tilbyde rådgivning i, hvordan man stifter en virksomhed, hvordan man forholder sig til momsregistrering, og hvordan man bedst klæder sig på til en forhandling. »Det skal blivehands on, hvor vi udnytter, at vi har noget meget konkret, operativ erfaring. Så kommer vi til at arbejde med fortællingen af vores egen historie og prøve at nedbryde nogle barrierer. Det er vigtigt for os, at vi får lavet en platform, hvor der er en rigtig stærk dialog. Så vi kan hjælpe hinanden, kvinde til kvinde.« Det sidste element vil være længere ude i fremtiden. Her vil de arbejde med at »knække fødekæden«, for når man kigger på andelen af kvinder i iværksætteri, bekræfter tallene, at der er tale om en stor ulighed. Enundersøgelse fra Dansk Erhvervfra juni viser, at kun 4,2 procent af de danske kvinder i alderen fra 18 til 64 år er »nye iværksættere«, hvilket vil sige, at de er i gang med at stifte virksomhed eller har gjort det inden for de seneste 42 måneder. Det er kun cirka halvt så mange som for mændenes vedkommende. Gennemsnittet for nye kvindelige iværksættere i OECD-landene, som vi ofte sammenligner os med, er 9,2 pct. og altså mere enddobbelt så højtsom i Danmark. Samtidig beskrev en anden rapport fraUnconventional Ventures fra september 2019, at kun én procent af den venturekapital, der rejses i Danmark, går til startups med kvindelige stiftere. »Jeg har altid været lidt forsigtig med, hvornår man tager den her dagsorden. Især fordi kvinder hurtigt kan havne i bås som hysteriske. Det kræver, at man har en stemme, der har en respekt.«&nbsp;Fold sammenLæs mereFoto: Mathias Svold. Det er ikke nok alene at bygge kvinder op som iværksættere. Kvinderne skal også bygges op som investorer, mener Mia Wagner. »Udfordringen er, at vi har nogle dygtige mænd, som har haft stor succes, mange af dem i internettets tidlige start. De er nubusiness angelsog investorer. Det er jo det, vi ser i »Løvens Hule«, og der havde vi ikke mange kvinder på banen. Så hvordan får vi så aktiveret kvinder som investorer? Det tror jeg, at vi i høj grad gør ved at få flere kvinder til at gå sammen om at investere i nye virksomheder.« For Mia Wagner er det en vigtig dagsorden. For der er et stort behov for flere kvinder i erhvervslivet, som ifølge statistikken ikke har rykket sig meget, mener hun. Og derfor griber hun til handling. »Jeg sad og kiggede på statistik, og der er jo ikke nogen udvikling med kvinder i iværksætteri og kvinder i bestyrelser. Det flytter sig ikke. Vi går bagud af dansen på ligestilling. Vi tror, vi er et foregangsland. Der var jeg sgu bare virkelig forbavset, så jeg tænkte, at vi bliver da nødt til at gøre noget,« siger Mia Wagner. »Det er sådan, jeg er opdraget. Der sker jo ikke noget, hvis ikke vi gør noget.«",
        "metadata": {
            "source": "https://www.berlingske.dk/virksomheder/mia-wagner-er-blevet-selvstaendig-nu-er-hun-klar-til-at-vise-en-side",
            "image_url": "https://berlingske.bmcdn.dk/media/cache/resolve/image_x_large/image/135/1354065/23573389-.jpg",
            "publication_time": "Lørdag d. 07. november 2020, kl. 09.34",
            "author": "Sara Hodzic",
            "related_links": [],
            "attachments": []
        }
    }
}