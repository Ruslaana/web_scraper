{
    "version": "1.0",
    "document": {
        "id": 12717,
        "title": "Skal, skal ikke? Nu lukkes pengeskabet med feriepenge op igen",
        "content": "I løbet af marts åbner regeringen igen for pengeskabet med de indefrosne feriepenge. Det betyder, at vi igen får mulighed for at hæve feriepenge for to eller fem uger – afhængigt af om vi i første omgang i efteråret hævede de tre uger, der blev frigivet dengang. Nu lukkes der op for anden runde, hvor pengeskabet enten kan tømmes helt, eller hvor feriepengene kan gemmes væk for at blive passet hos Lønmodtagernes Dyrtidsfond, LD, til du skal pensioneres. Først og fremmest afhænger valget af, omdu har brug for pengene her og nu, eller om du hellere vil gemme dem til pensionslivet. Hvis du vælger at gemme dem til pensionen, så melder det yderligere spørgsmål sig, om de skal blive stående hos LD, eller om de skal flyttes til en anden forvalter. Uafhængig investeringsrådgiver Nikolaj Holt Mikkelsen råder alle til at hæve pengene, uanset om de skal bruges nu eller gemmes til pensionen. »Jeg synes stadig bedst om fleksibiliteten ved at trække dem ud. Også selvom du ikke har brug for pengene her og nu, så kan de placeres med højere valgfrihed til at skræddersy en investering efter dine egne ønsker. Man kan også smide dem ind på en ratepension, hvor du får fradraget igen,« siger han og peger dermed på, at skatten også skal tages med i overvejelserne. Feriepengene bliver nemlig beskattet som indkomst og dermed for nogle med topskat ved udbetalingen. »Betaler du topskat, skal du også betale topskat af dine feriepenge. Regner du med at betale topskat det år, hvor du går på pension, gør det ikke den store forskel, om du får dem nu eller på pensionstidspunktet,« påpeger privatøkonom Louise Aggerstrøm Hansen fra Danske Bank. Men ved pensioneringen kan det helt præcise pensionstidspunkt være afgørende for dit skattetryk det pågældende år. »Jo tidligere på året du trækker dig tilbage, desto lavere vil din årsindkomst typisk være det pågældende år, og sandsynligheden for, at du skal betale topskat, vil derfor også være tilsvarende lavere,« konstaterer privatøkonomen, som selv trækker alle sine feriepenge ud. »Sidste gang havde jeg tænkt mere over, hvad jeg ville bruge dem til. Nu tænker jeg lidt på at bruge dem på en stor rejse, når det bliver muligt igen,« siger hun. Mads Moberg Reumert, cheføkonom i Danica Pension, trækker også feriepengene ud.  »Første gang hævede vi feriepengene og brugte dem på ting til hjemmet. Vi påtænker også at hæve dem her i anden omgang, og også her tænker vi at bruge dem til ting til hjemmet, men også til oplevelser med familien, når det bliver mere muligt,« siger han. I tilfælde af at pengene skal gemmes til pensionen, påpeger cheføkonomen i Danica Pension, at der på flere måder kan være fordele ved at lade pengene stå hos LD frem for at hæve dem og flytte dem over på en anden pensionsordning. »Dine udbetalinger fra feriepengekontoen ved pensionering vil ikke påvirke, hvor meget du kan få i folkepension. Hvor meget du kan få i folkepension er derimod påvirket af, hvor meget du årligt får udbetalt fra dine ratepensioner eller livrentepensioner. Det betyder også, at hvis du indskyder feriepengene på en pensionsordning, kan du risikere, at værdien af dem efter skat og modregning er mindre, end hvis havde ladet dem stå som feriepenge,« konkluderer han. Der findes dog en pensionstype, aldersopsparing, som ikke giver modregning i folkepensionen. Men på en aldersopsparing må du årligt kun indskyde op til 5.400 kroner – dog op til 52.400 kroner i de sidste fem år før folkepensionsalderen. Der er også et loft over de årlige indbetalinger på en ratepension på 58.500 kroner. Dermed vil feriepengene for manges vedkommende skulle sættes ind på en livrente, hvor der ikke er noget loft over indbetalingerne. Igen en faktor, der skal tages med i beslutningen om feriepengene, da disse udbetales som et samlet beløb efter pensionstidspunktet på et tidspunkt, du selv vælger. Hos LD forrentes opsparingen på to måder. Pengene er formelt placeret i Lønmodtagernes Feriemidler, som forvaltes af LD Fonde, der også forvalter Lønmodtagernes Dyrtidsmidler. Nårafkastet på feriepengenekommer på to måder, hænger det sammen med, at arbejdsgiverne kan vælge mellem at indbetale pengene med det samme eller vente med at betale dem, til lønmodtageren går på pension. De indbetalte penge investeres af LD Fonde, mens de beløb, som arbejdsgiverne beholder, forrentes med lønudviklingen. Den samlede forrentning af dine feriepenge bliver dermed en kombination af afkastet på fondens investeringer og en renteindtægt på de feriepenge, som arbejdsgiverne lader stå i virksomhederne. LD Fonde oplyser selv, at de forventer at kunne skabe en nogenlunde stabil forrentning af feriemidlerne. Over de seneste ti år er dyrtidsmidlerne ynglet med godt fem procent om året efter omkostninger og afkastskat. Men netop investeringerne og afkastet kan være et argument for at flytte pengene over i en anden og mere personlig pensionsopsparing, mener Nikolaj Holt Mikkelsen, som har sammenlignet afkastet i LDs fonde med sammenlignelige pensionsopsparinger i landets største pensionsselskaber og -kasser. Pension er langsigtet opsparing, og i en sammenligning over fem og ti år indtager LDs afkast henholdsvis plads som nummer 12 og syv i feltet med 21 udbydere, som dog ikke alle har været med i ti år. »De har haft det lidt svært i sammenligningen af afkast. Og så er den enone size fitall-løsning. Men alle kunder er ikke ens, så dels kan der være en idé i at samle tingene og få et bedre overblik, dels kan man samtidig justere risikoprofilen til sig selv,« siger Nikolaj Holt Mikkelsen. Der er ikke sat præcis dato på, hvornår der åbnes for udbetalingen af feriepengene. Beskæftigelsesministeriet har kun oplyst, at det bliver i marts, efter at aftalen blev indgået med et bredt flertal i Folketinget.",
        "metadata": {
            "source": "https://www.berlingske.dk/dine-penge/skal-skal-ikke-nu-lukkes-pengeskabet-med-feriepenge-op-igen",
            "image_url": "https://berlingske.bmcdn.dk/media/cache/resolve/image_x_large/image/139/1393866/23675949-thailand-tourism.jpg",
            "publication_time": "Lørdag d. 27. februar 2021, kl. 10.10",
            "author": "Povl Dengsøe",
            "related_links": [],
            "attachments": []
        }
    }
}