{
    "version": "1.0",
    "document": {
        "id": 2996,
        "title": "Mærsk vil have tidligere dansk Adidas-topchef om bord",
        "content": "Den danske rederigigant Mærsk vil have den tidligere danske topchef for sportsmærket Adidas med i sin bestyrelse. Den 61-årige Kasper Rørsted blev tirsdag formiddag indstillet som bestyrelseskandidat til generalforsamlingen, som holdes 28. marts. Her står han til at skulle vælges for perioden 2023-2025. Kasper Rørsted forlod Adidas 11. novemberefter i en årrække at have stået i spidsenfor det tyske selskab. Jobbet i Mærsk-koncernen bliver Kasper Rørsteds første store bestyrelsespost. Rederigiganten lægger vægt på hans erfaring som koncernchef og som »bestyrelsesmedlem fra børsnoterede, internationale selskaber inden for it, forbrugsvarer og kemi«. Han er blandt andet bestyrelsesmedlem i den tyske industrikoncern Siemens. Kasper Rørsteds toppost i Adidasblev ved årsskiftet overtaget af nordmanden Bjørn Gulden, som tidligere havde arbejdet for Adidas og også har været administrerende direktør for den danske smykkevirksomhed Pandora. Kasper Rørsted kom til Adidas i 2016 og fik skabt medvind for den tyske koncern.Der blev dog mere og mere kritik af ham, ogi august 2022 blev det meddelt, at han ville forlade selskabet, så snart en afløser var på plads. »De seneste år har været præget af flere eksterne faktorer, der har forstyrret vores forretning markant. Det krævede en kæmpe indsats at styre Adidas gennem disse udfordringer. Derfor er det det rigtige at indlede et nyt kapitel i 2023 – både for virksomheden og mig personligt,« lød det fra ham i en udtalelse i forbindelse med offentliggørelsen af skiftet i topledelsen. Kasper Rørsted vil være det eneste bestyrelsesmedlem i Mærsk, som skal nyvælges på generalforsamlingen. Fire andre bestyrelsesmedlemmer stiller op til genvalg. Det er hollænderne Bernard L. Bot og Marc Engel, som begge har siddet med siden 2019, svenske Arne Karlsson, som trådte ind i 2010, samt spanske Amparo Moraleda, der kom med i 2021. Kasper Rørsted er student fra Aarhus Katedralskole i 1981, blev akademiøkonom i 1985 og har læst Harvard Business Schools lederprogram i 1999 og 2007. Han har blandt andet været europæisk alliancedirektør i den amerikanske it-gigant Oracle 1993-1995, europadirektør for Compaq Computer 1995-2001 og koncerndirektør og siden topchef for Henkel 2005-2008. Han har siddet i bestyrelserne hos blandt andet schweiziske Nestlé, tyske Bertelsmann og danske Danfoss.",
        "metadata": {
            "source": "https://www.berlingske.dk/virksomheder/maersk-vil-have-tidligere-dansk-adidas-topchef-om-bord",
            "image_url": "https://berlingske.bmcdn.dk/media/cache/resolve/image_x_large/image/165/1650963/24358291-pix-kasper-rrsted.jpg",
            "publication_time": "Tirsdag d. 28. februar 2023, kl. 10.07",
            "author": "Thomas Breinstrup",
            "related_links": [],
            "attachments": []
        }
    }
}