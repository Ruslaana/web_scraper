{
    "version": "1.0",
    "document": {
        "id": 16863,
        "title": "Bekymrede passagerer kræver svar fra SAS",
        "content": "\"Jeg skal til London i næste uge, hvad gør jeg, hvis I strejker? Skal I tilbyde mig en rejse hos et andet selskab, så jeg kan komme af sted som planlagt?\" Sådan lyder spørgsmålet fra en ængstelig passager på SAS' officielle Facebook-side her til morgen. Der er flere indlæg i samme genre, og hos SAS' callcenter kan man også mærke passagerenes tiltagende usikkerhed om selskabets fremtid. Det siger pressechef Trine Kromann-Mikkelsen. \"Gennem den sidste tid har der været øget opmærksomhed på SAS i medierne, og det er blevet intensiveret fra mandag, hvor vi lagde vores plan frem. Vores callcentre siger, at de har oplevet en øget volumen af spørgsmål fra kunderne, uden at det dog er voldsomt, siger hun til Business.dk. \"Det er selvfølgelig også noget, vi har været opmærksomme på kunne ske.\" Vi flyver efter planen Den tilbagemelding, passagerne som udgangspunkt får, er, at det er \"business as usual\", forklarer pressechefen. \"Det er svært at komme med et standardsvar, for passagerne kommer jo med forskellige henvendelser. Men hvis man skal koge det ned, så er vores vigtigste budskab, at vi flyver efter planen, der er ikke ændringer i trafikken. Vi forstår uroen, men vi har en plan for SAS' fremtid, \" siger Trine Kromann-Mikkelsen. Man kan også tage sine egne forholdsregler, hvis man er bekymret for en egentlig konkurs. \"De fleste kunder er forstående og reagerer fornuftigt. Men hvis de fortsat er bekymrede, opfordrer vi dem til at undersøge, hvilken dækning de har i deres private forsikringsselskab, og hvilken dækning de har via deres bank,\" siger hun. Viser sympati for medarbejderne Flere af call-centrenes medarbejdere oplever ifølge pressechefen også, at passagerne viser sympati for den situation, de står i. \"Det er jo administrativt personale, der også bliver ramt af nedskæringerne. Og det er kunderne i mange tilfælde opmærksomme på,\" siger Trine Kromann-Mikkelsen",
        "metadata": {
            "source": "https://www.berlingske.dk/virksomheder/bekymrede-passagerer-kraever-svar-fra-sas",
            "image_url": "https://berlingske.bmcdn.dk/media/cache/resolve/image_x_large/image/47/472040/5810910-sas.jpg",
            "publication_time": "Onsdag d. 14. november 2012, kl. 11.02",
            "author": "Katrine Overgaard",
            "related_links": [],
            "attachments": []
        }
    }
}