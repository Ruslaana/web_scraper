{
    "version": "1.0",
    "document": {
        "id": 16695,
        "title": "Fyldte fængsler presser politiet",
        "content": "De danske fængsler og arresthuse minder om de bugnende tøjskabe, du ønsker, at du aldrig skal åbne. Stopfulde på alle hylder. Derfor sidder der flere steder to fanger på celler beregnet til én, og nogle bliver placeret i værksteder og opholdsrum. Samtidig frustrerer de overfyldte fængsler nu politiet, der spilder tid på at transportere fanger til ledige pladser i fængsler og arresthuse. »Det er klart, at det er et problem. Når vi skal varetægtsfængsle folk, må vi ganske ofte køre til den anden ende af landet for at finde noget, der ligner en ledig plads. Og den tid, vi bruger på landevejen, kunne vi bruge mere fornuftigt på at opklare kriminalitet,« siger Peter Ibsen, formand for Politiforbundet. Ved seneste måling den 10. december var 100,7 procent af pladserne i de danske fængsler og arresthuse optaget, og en opgørelse fra Fængselsforbundet viser, at problemet efter et fald er blevet værre igennem de seneste tre år, hvor stadig flere fanger bliver stuvet ind i de nu overfyldte fængsler. »Vi har historisk mange indsatte, og det er en fuldkommen grotesk situation. Stort set alle fængsler har flere fanger i celler, der er beregnet til én. Altså, alt er udsolgt og mere til,« siger Fængselsforbundets formand, Kim Østerbye. 33 i ét rum Den kritiske situation kender man blandt andet i Vestre Fængsel, hvor 33 udenlandske hjemløse sad varetægtsfængslet sammen i et værksted frem til den 22. december, mens de ventede på at blive sendt ud af landet. Gennem hele året har fængslet haft i gennemsnit 35 flere fanger, end de er normeret til. Fængselsinspektør Peter Vesterheden forklarer, at forholdene presser både indsatte, ansatte og øger risikoen for konflikter. »Det værste er nok, at vi umiddelbart ikke kan se nogen tendens til, at det meget høje antal indsatte falder. Og det kan altså ikke blive ved på den her måde,« siger han. Kriminalforsorgens vicedirektør, Annette Esdorf, beklager situationen, men understreger, at det i sidste ende er en politisk beslutning, hvor meget plads der skal være i fængslerne. »Det er ikke noget, jeg er glad for. Det er rigtig uheldigt for de indsatte, for personalet og for sikkerheden, men sådan har det altså bare været i den her periode i efteråret, hvor man har haft så meget pres på systemet,« siger Annette Esdorf. Flere fodlænker Regeringen bestilte i januar en analyse for at finde ud af, om problemerne med sikkerhed og for mange fanger i de danske fængsler og arresthuse fortsætter. Analysen skulle have været færdig i september i år, men den er endnu ikke blevet fremlagt. Nu er tålmodigheden sluppet op på en del af Christiansborg, hvor SFs retsordfører, Karina Lorentzen, vil sætte fodlænke på flere fanger for at nedbringe antallet af indsatte i fængslerne. Hun foreslår dels, at fanger i en del tilfælde skal kunne afsone varetægtsfængsling i eget hjem med fodlænke. Dels vil hun lade kriminelle med længere frihedsstraffe afsone de sidste seks måneder af straffen med fodlænke og en tilknyttet mentor. Både formanden for Retsudvalget, Peter Skaarup (DF), og de Konservatives retsordfører, Tom Behnke, ser de fyldte fængsler som et udtryk for, at politireformen virker. Som en del af løsningen på politiets og fængselspersonalets problemer vil Tom Behnke arbejde for fodlænker i den sidste del af straffen. Peter Skaarup mener, det er nødvendigt at oprette midlertidige pladser, så fængslerne bliver aflastet nu. En større løsning på området kommer dog først under forhandlingerne for den nye flerårsaftale for Kriminalforsorgen i 2011. Det var i går ikke muligt at få en kommentar fra justitsminister Lars Barfoed (K).",
        "metadata": {
            "source": "https://www.berlingske.dk/samfund/fyldte-faengsler-presser-politiet",
            "image_url": "https://berlingske.bmcdn.dk/media/cache/resolve/image_x_large/image/48/489868/3450287-faengsel.jpg",
            "publication_time": "Tirsdag d. 28. december 2010, kl. 22.57",
            "author": "Johan Winther",
            "related_links": [],
            "attachments": []
        }
    }
}