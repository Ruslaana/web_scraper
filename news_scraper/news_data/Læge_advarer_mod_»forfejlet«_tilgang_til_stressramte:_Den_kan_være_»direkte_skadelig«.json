{
    "version": "1.0",
    "document": {
        "id": 22041,
        "title": "Læge advarer mod »forfejlet« tilgang til stressramte: Den kan være »direkte skadelig«",
        "content": "Det hævdes undertiden – senest af psykolog Neela Maria Sris iBerlingske– at stressramte bør holde fast i deres hverdag, også i form af arbejde, under sygemelding. Hun skriver: »Det er min og lægens fornemste opgave at hjælpe dig til at trives bedre i din hverdag. På mange måder er det indlysende, at det gøres bedst, mens du er i din hverdag, hvor du kan øve dig og lave løbende justeringer.« Som læge og specialist i stress gennem mere end ti år må jeg sige det klart: Denne tilgang er ikke blot forfejlet – den er i mange tilfælde direkte skadelig. Stress er ikke bare en følelse af at være presset. Det er en fysiologisk overbelastningstilstand, hvor både krop og hjerne er sat ud af funktion. Når et menneske gennem længere tid har været udsat for overkrav, konstant alarmberedskab og manglende restitution, aktiveres kroppens biologiske overlevelsessystem. Det betyder blandt andet øget puls, søvnforstyrrelser, hormonel ubalance og nedsat kognitiv kapacitet. Neela Maria Sris beskriver: »De sover dårligt, de har hjertebanken, og bekymringerne om alle arbejdsopgaverne fylder uforholdsmæssigt meget – også når de har fri.« Men alligevel anbefaler hun, at klienter fortsætter hverdagen: »I de tilfælde er nedtrapning ofte et godt sted at starte [ …] samtidig med at klienten opretholder sin hverdag så meget som muligt. Herunder at tage på arbejde.« Her må jeg som læge trække en klar grænse. Hvis et menneske har hjertebanken, søvnløshed og massiv bekymring, er det ikke tid til at »øve sig i justeringer« – det er tid til at blive rask. For en hjerne i overbelastning er selv et venligt opkald fra arbejdspladsen nok til at genaktivere alarmsystemet. Kontakt opleves som krav, og krav er netop det, kroppen forsøger at undslippe. Det centrale i behandlingen af stress er restitution. Ikke i metaforisk forstand – men som konkret, biologisk nødvendighed. Først når kroppen igen kan finde ro, kan vi gradvist genopbygge funktionsniveau og vurdere arbejdstilknytning. Psykolog Neela Maria Sris (billedet) mener, at stressramte bør holde fast i deres hverdag, også i form af arbejde, under sygemelding.Fold sammenLæs mereFoto: Niels Ahlmann Olesen/Berlingske. Neela Maria Sris advarer mod »unødvendig sygeliggørelse«. Men jeg vil hævde, at der i mange tilfælde netop er brug for en nødvendig sygeliggørelse. Stress er en alvorlig sygdom, der kan koste mennesker deres helbred, deres sociale liv – og deres arbejdsliv – hvis den ikke bliver taget tilstrækkeligt alvorligt. Min erfaring gennem mere end ti års lægefaglig behandling af stress er, at mange patienter først søger lægehjælp efter måneder eller år med coachingforløb, psykologsamtaler og gentagne forsøg på at »klare sig igennem«. Netop retorikken om at »vi ikke skal sygeliggøre«, er i mine øjne en del af problemet. Den gør, at mange venter for længe – og når de endelig søger hjælp, er kroppen allerede brændt sammen. Når Neela Maria Sris skriver »som mennesker er vi nødt til at have en vis tolerance over for travlhed og symptomer i perioder. Det er en uundgåelig del af livet« – er det naturligvis sandt i hverdagslivet. Men ikke, når symptomerne er resultatet af en fysiologisk stressnedbrud. Her er det ikke et spørgsmål om karakter eller tilpasning – men om at få den rette behandling. Stress er ikke et socialt problem – det er et sundhedsproblem. Og behandlingen må tage udgangspunkt i en lægelig forståelse af en systemisk sygdom, der både inddrager krop og hjerne – ikke i arbejdsmarkedets rytme eller i moralske forestillinger om robusthed. Anne-Lene Schwartz Tofte er læge (MD) og specialist i stressbehandling ved SchwartzCare ",
        "metadata": {
            "source": "https://www.berlingske.dk/synspunkter/laege-advarer-mod-forfejlet-tilgang-til-stressramte-den-kan-vaere",
            "image_url": "https://berlingske.bmcdn.dk/media/cache/resolve/image_x_large_vertical/image/190/1909896/24928724-kvinde-der-sidder-ved-computeren-ved-arbejdsbordet.jpg",
            "publication_time": "Onsdag d. 09. april 2025, kl. 21.59",
            "author": null,
            "related_links": [],
            "attachments": []
        }
    }
}