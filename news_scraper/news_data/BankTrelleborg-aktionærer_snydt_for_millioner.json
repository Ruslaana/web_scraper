{
    "version": "1.0",
    "document": {
        "id": 17079,
        "title": "BankTrelleborg-aktionærer snydt for millioner",
        "content": "I en uafhængig revisorrapport anbefalede statsautoriseret revisor Henrik Priskorn fra Deloitte og statsautoriseret revisor Henrik Andersen fra Beierholm, at Sydbank betalte 636 millioner kroner for bankTrelleborg. Det svarer til, at aktionærerne modtog 150 kroner per aktie. Grundlaget for denne anbefaling fra de to revisorer må dog have været løst. Der skulle nemlig kun et enkelt møde med Sydbanks øverste chef, Carsten Andersen, til for at overbevise revisorerne om, at prisen på bankTrelleborg kun skulle være 393,4 millioner kroner - eller 93,27 kroner per aktie. Den oprindelige rapport, hvor de to uvildige revisorer konkluderer, at en fair pris for bankTrelleborg var 636 millioner kroner, har revisorerne, Sydbank og Fonden for bankTrelleborg kæmpet for at holde hemmelig, men det blev afvist af Den Særlige Klageret, og Berlingske Business har nu fået fat i rapporten. Hvad det var for sublime argumenter, som Carsten Andersen trak frem fra skuffen på mødet med de to revisorer, vides ikke. Men de må være vægtige, siden de endte med at skære næsten 250 millioner kroner af prisen. Carsten Andersen og Sydbank ønsker ikke at kommentere sagen, men henviser til revisorerne. For lav pris Advokat for Foreningen af Minoritetsaktionærer i bankTrelleborg, Eigil Lego Andersen, er ikke i tvivl om, at aktionærerne er blevet snydt: »For mig er der ingen tvivl om, at prisen er for lav,« siger Eigil Lego Andersen. Han er forarget over, at de to revisorer valgte at forkaste deres eget arbejde efter et møde med Sydbanks Carsten Andersen og efterfølgende fastsætte prisen for bankTrelleborg til 393 millioner kroner. At revisorerne valgte kun at mødes med Sydbank, er ham en gåde: »Det ville svare til, at en dommer i en sag om en tvist mellem hr. Olsen og hr. Hansen, hvor han allerede har besluttet sig og kunne afsige dom, i stedet for tager et møde med hr. Olsen for at drøfte et endeligt udkast. Hvorefter han ændrer det, så det stemmer bedre overens med hr. Olsens ønsker uden at give hr. Hansen en chance for at kommentere udkastet. Det kan selvfølgelig ikke være rigtigt. Det er helt fundamentalt, at den, der skal afgøre en tvist, skal være neutral og behandle parterne fair og lige,« siger Eigil Lego Andersen. Han bakkes op af professor, Cand. Jur. og institutleder på Juridisk Institut på Aalborg Universitet, Lars Bo Langsted: »Hvis der er to parter i sagen, bør revisorerne selvfølgelig høre begge parter og ikke nøjes med den ene,« siger Lars Bo Langsted. Han understreger, at der ikke er noget i vejen med at ændre i en rapport, før den endeligt offentliggøres. Hvis nye informationer kommer frem, skal de selvfølgelig med i rapporten. Men revisorerne skal så kunne argumentere for eventuelle ændringer. Om statsautoriseret revisor Henrik Priskorn fra Deloitte og statsautoriseret revisor Henrik Andersen fra Beierholm har hårdtslående argumenter for at sænke salgsprisen på bankTrelleborg med mere end 38 procent efter et enkelt møde med Sydbank vides ikke, for det lykkedes ikke at få en kommentar fra dem. Minoritetsaktionærernes advokat, Eigil Lego Andersen, har klaget til Revisornævnet over de to statsautoriserede revisorer, men det er endnu usikkert, hvornår sagen bliver afgjort. Kræver mere per aktie Dem, det hele handler om, nemlig de almindelige bank-Trelleborg-aktionærer, ryster på hovedet over forløbet: »Når man lader den ene part påvirke en rapport, er den ikke længere uvildig. Derfor kan vi ikke bruge den til noget,« siger talsmand for aktionærerne, Jan Marcher. Han er især rystet over Sydbank: »Der er tilsyneladende ingen grænser for, hvilke midler banken vil tage i brug over for os aktionærer. Der er i den grad blevet manipuleret,« siger Jan Marcher. Foreningen af Minoritetsaktionærer i bankTrelleborg holder i dag generalforsamling i Nordhallen i Slagelse. Her ventes op mod 400 aktionærer at dukke op for at høre nærmere om arbejdet med at få Sydbank til at betale en højere pris per aktie. De bliver dog nødt til at vente til den 21. september i år, hvor sagen kommer for Østre Landsret og kører 11 dage frem. Her får aktionærerne at vide, om de skal have 150 kroner eller 93 kroner per aktie. Eller måske et endnu højere beløb: »Vi kræver 219 kroner per aktie. Det var kursen fredagen før, Sydbank og bank-Trelleborg tvangsindløste vores aktier natten til mandag,« siger Jan Marcher.",
        "metadata": {
            "source": "https://www.berlingske.dk/virksomheder/banktrelleborg-aktionaerer-snydt-for-millioner",
            "image_url": "https://berlingske.bmcdn.dk/media/cache/resolve/image_x_large/image/43/430829/2590078-banktrelleborg.jpg",
            "publication_time": "Lørdag d. 22. maj 2010, kl. 05.01",
            "author": "Claus Iversen",
            "related_links": [],
            "attachments": []
        }
    }
}