{
    "version": "1.0",
    "document": {
        "id": 14398,
        "title": "Flere dåser og flasker sendes gennem flaskeautomaten",
        "content": "Flere flasker og dåser bliver afleveret ved flaskeautomater, hvor de bliver genanvendt og giver forbrugerne pant. I 2018 afleverede vi 1,4 milliarder dåser og flasker til genanvendelse via pantsystemer. Det er en stigning på 11 procent i forhold til året før. Det skriver Dansk Retursystem i en årsrapport. Lars Krejberg Petersen, der er administrerende direktør for Dansk Retursystem, er tilfreds med udviklingen. Han peger på, at pantsystemet er velfungerende, fordi producenter, forbrugere og butikker tager et fælles ansvar. »Det er vigtigt, at man har en høj accept af, at det er godt at pante,« siger han. »Der er ingen tvivl om, at danskerne i vores undersøgelse har en rigtig positiv holdning til pantsystemet.« Lars Krejberg Petersen fortæller, at ni ud af ti drikkeemballager blev genanvendt sidste år. Han vurderer, at omkring 160 millioner stykker emballager ikke blev returneret. Petersen anslår med forbehold for pantsatser, at de har en værdi af 172 millioner kroner. Hos Dansk Retursystem arbejder man derfor løbende på at optimere forholdene, så flere flasker og dåser ryger til genanvendelse. »Noget af det vi blandt andet kigger på, er de situationer, hvor pantningen bliver besværlig i forhold til at bruge de systemer, som de fleste kender i dag.« »I øjeblikket arbejder vi rigtig målrettet med nogle systemer, hvor man kan hælde en hel sæk med pant ned i en tragt og få pengene udbetalt med det samme.« Det er ikke kun på det danske marked, at Dansk Retursystem oplever succes. De seneste år har mere end 28 lande henvendt sig og udvist interesse for pantsystemet. »Vi oplever en ret stor interesse fra lande, som ikke har kendt til pant tidligere. Det er både fra Asien, en række europæiske lande og sågar Afrika.« »Vi sender dem gerne afsted med god erfaringer om, hvorfor danskerne er så gode til at pante, som de er,« siger Lars Krejberg Petersen. /ritzau/",
        "metadata": {
            "source": "https://www.berlingske.dk/danmark/flere-daaser-og-flasker-sendes-gennem-flaskeautomaten",
            "image_url": "https://berlingske.bmcdn.dk/media/cache/resolve/image_x_large/image/115/1150304/22845369-flaskeautomat-i-super-brugsen.jpeg",
            "publication_time": "Torsdag d. 09. maj 2019, kl. 10.58",
            "author": null,
            "related_links": [],
            "attachments": []
        }
    }
}