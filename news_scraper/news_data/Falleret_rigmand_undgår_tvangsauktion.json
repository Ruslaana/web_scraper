{
    "version": "1.0",
    "document": {
        "id": 14648,
        "title": "Falleret rigmand undgår tvangsauktion",
        "content": "Få dage inden tvangsauktionen skulle finde sted, er Charlottenlund-palæet, ejet af den tidligere rigmand og mediekonge Peter Linck, blevet fjernet fra tvangsauktionssiden itvang.dk, hvor det ellers stod til at skulle tvangsauktioneres bort. Huset på Strandvejen i Charlottenlund røg ifølge itvang.dk på tvangsauktion, da ejendommen havde en gæld på hele 21 mio. kroner. Det var Realkredit Danmark, som havde begæret tvangsauktionen, da de havde et tilgodehavende i villaen på 12,3 mio. kroner. Sidste år måtte Peter Linck, der er manden bag Euroman og det floppede avis-projekt Dagen, se sit sommerhus ryge på tvang hele to gange. Senere på året gik den fallerede rigmand også personligt konkurs, men nu er hans palæ blevet reddet fra tvangsauktion. Peter Linck er ikke det eneste kendte ansigt, hvis bolig er røget på tvangsauktion sidste år. Også byggematadorerne Steen Gude, Henrik Ørbekker og Steen Dyrvig Kærskov har alle måtte se deres ejendomme ryge på tvangsauktioner. Der er tale om henholdsvis Steen Gudes luksuriøse villa, Henrik Ørbekkers landsted i Holte og Steen Dyrvig Kærskovs kubistiske glashus. Ifølge tvangsauktionssitet itvang.dk har Steen Gude også en hel by under hammeren sammen med Michael Kaa Andersen. Det drejer sig om 60 ejerlejligheder og 87 andelsrækkehuse i Valby, som ifølge boliga.dk kommer på tvang til august. Af andre \"samlede pakker\" røg en hel lystbådehavn på Møn på tvangsauktion. Ifølge itvang.dk har Klintholm Lystbådehavn ved Borre på Møn hele 200 bådpladser, som den kommende ejer kan få for omkring 880.000, som den offentlige vurdering ligger på. De forskellige luksuriøse ejendomme, byer eller lystbådehavn er blandt de mest spektakulære tvangsauktioner i 2012, som, på antallet af tvangsauktioner samlet, var tæt på at nå en kedelig rekord, da hele 14 familier om dagen måtte forlade hus og hjem.",
        "metadata": {
            "source": "https://www.berlingske.dk/virksomheder/falleret-rigmand-undgaar-tvangsauktion",
            "image_url": "https://berlingske.bmcdn.dk/media/cache/resolve/image_x_large/image/30/302458/6060327-pix-peterlinck.jpg",
            "publication_time": "Mandag d. 28. januar 2013, kl. 18.03",
            "author": "Eva Obelitz Rode",
            "related_links": [],
            "attachments": []
        }
    }
}