{
    "version": "1.0",
    "document": {
        "id": 14962,
        "title": "IKEA begraver kineserne i varehuse",
        "content": "Årsagen til, at IKEA nu vælger at satse endnu mere, er både størrelsen af det kinesiske marked og den fortsatte vækst, fortæller John Tegner, der er chef for Inter IKEA Centre Group, som står for at planlægge og bygge nye varehuse. \"Kina er det allervigtigste marked i verden,\" siger han ifølge Bloomberg.   John Tegner peger på, at salget i den kinesiske detailhandel er svulmet med 17 procent på syv måneder. Det tyder han som et stensikkert tegn på, at den umættelige efterspørgsel fortsætter op i vækstraketten Kina. Og det er den vækst, som IKEA vil have en luns af. IKEA planlægger at fordoble antallet af varehuse i Kina til 18 i 2015. Det sker i takt med, at flere og flere af det store lands indbyggere flytter til byerne. Og det gør de stadig i stor stil - i de sidste ti år har 170 millioner mennesker rykket teltpælene op og er blevet urbane, skriver Bloomberg. Den kinesiske økonomi stormer stadig frem. Væksten i andet kvartal blev 9,5 procent, hvilket var højere end flertallet af analytikerne havde forudset.",
        "metadata": {
            "source": "https://www.berlingske.dk/virksomheder/ikea-begraver-kineserne-i-varehuse",
            "image_url": "https://berlingske.bmcdn.dk/media/cache/resolve/image_x_large/image/27/270248/4477912-pix-ikea-kina.jpg",
            "publication_time": "Onsdag d. 07. september 2011, kl. 17.58",
            "author": "Nikolai Steensgaard",
            "related_links": [],
            "attachments": []
        }
    }
}