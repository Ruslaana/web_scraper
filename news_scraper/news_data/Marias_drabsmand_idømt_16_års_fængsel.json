{
    "version": "1.0",
    "document": {
        "id": 19507,
        "title": "Marias drabsmand idømt 16 års fængsel",
        "content": "Den 49-årige Jan Erik Henriksen er ved Vestre Landsret i Viborg blevet idømt 16 års fængsel for drabet på Maria Møller Christensen i Herning nytårsnat 2010. Det var en enig landsret, der stadfæstede byrettens dom. Nu er Jan Erik Henriksens ankemuligheder brugt op, og han blev sendt til direkte til afsoning af dommen. Jan Erik Henriksen har hele vejen igennem nægtet sig skyldig, men blev fældet af dna-beviser. Han har ikke ønsket at udtale sig under sagen i landsretten. Den unge kvinde blev nytårsnat fundet kvalt i et par strømpebukser i en kælder under en ejendom på Rolighedsvej, hvor både hun og drabsmanden boede. Forinden var Maria Møller Christensen forsvundet fra en nytårsfest i Museumsgade. Politiets efterforskning afslørede biologiske spor på liget. En dna-analyse slog fast, at sporene ikke kunne stamme fra en 48-årig mand, der i første omgang blev fængslet for drabet. Hans uheld var, at han også boede på Rolighedsvej og havde været i kælderen, mens liget stadig lå der indpakket i en plastiksæk. Efter hans løsladelse gik politiet i gang med at indsamle dna-prøver fra de øvrige beboere i ejendommen på Rolighedsvej. Denne efterforskning førte til anholdelsen af Jan Erik Henriksen, som havde været aktiv med at tænde lys for den dræbte uden for ejendommen. Jan Erik Henriksen endte med af at blive idømt den højst mulige tidsbestemte straf. /ritzau/",
        "metadata": {
            "source": "https://www.berlingske.dk/samfund/marias-drabsmand-idoemt-16-aars-faengsel-1",
            "image_url": "https://berlingske.bmcdn.dk/media/cache/resolve/image_x_large/image/78/783964/3796357-maria-mller-christensen.jpg",
            "publication_time": "Torsdag d. 10. februar 2011, kl. 12.09",
            "author": null,
            "related_links": [],
            "attachments": []
        }
    }
}