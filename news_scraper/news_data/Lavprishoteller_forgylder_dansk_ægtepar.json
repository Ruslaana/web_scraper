{
    "version": "1.0",
    "document": {
        "id": 14771,
        "title": "Lavprishoteller forgylder dansk ægtepar",
        "content": "Særligt godt går det danske hotelpar Niels og Lise Fennet, der driver en hastigt voksende kæde af lavprishoteller, Cabinn. Parret øger i 2009 deres formue med 10 procent til 272 millioner kroner. Det placerer dem på en fjerdeplads på listen over landets rigeste hotel-ejere, der udarbejdes af Danske Brancheanalyse. Totalt set øger de danske hotelkonger deres formue med en procent i 2009, og rammer dermed en formue på totalt 4,2 milliarder kroner. Af brancheanalysen fremgår det, at de danske hotelfolk går mod den generelle trend når de øger formuen. - De store underskud ofte bæres af multinationale koncerner, mens danske hotelejere klarer det noget bedre, udtaler Ole Egholm. Millionærlisten er ikke komplet, og bygger udelukkende på oplysninger, som kan graves frem af i de officielle regnskaber fra de ultimative moderselskaber. I alt indgår 267 selskaber i beregningerne fra Dansk Brancheanalyse. Ifølge 2009-regnskaberne tabte selskaberne tilsammen 311 millioner kroner. Dette tab skal ses i lyset af, at selskaberne tilsammen har bundet en egenkapital på 8,1 mia. kr. Branchen ender altså med en negativ forrentning af egenkapitalen på 4,9 procent. - Det er ikke alene alvorligt at tabe penge for hotelbranchen. Det alvorligste problem for branchen, især hvad angår hoteller i Københavnsområdet, er den hotelbyggefeber, der har hersket før krisen startede. En lang række hoteller er under opførelse, eller står netop færdige. Det totale udbud af hotel-værelser er steget 2,25 procent 2009 og forventes at stige yderligere 5,3 procent i 2010. Og det er ikke muligt at skære ned på kapaciteten trods en faldende efterspørgsel i kølvandet på finanskrisen, siger Ole Egholm. Han forudser at udviklingen vil puste yderligere til den for branchen negative prisspiral, der allerede er konstateret i 2008 og 2009.",
        "metadata": {
            "source": "https://www.berlingske.dk/virksomheder/lavprishoteller-forgylder-dansk-aegtepar",
            "image_url": "https://berlingske.bmcdn.dk/media/cache/resolve/image_x_large/image/26/260569/3146707-pix-niels-fennet.jpg",
            "publication_time": "Torsdag d. 07. oktober 2010, kl. 06.00",
            "author": "Søren Dietrichsen",
            "related_links": [],
            "attachments": []
        }
    }
}