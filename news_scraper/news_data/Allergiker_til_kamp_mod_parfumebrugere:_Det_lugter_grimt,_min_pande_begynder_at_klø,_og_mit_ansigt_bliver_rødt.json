{
    "version": "1.0",
    "document": {
        "id": 12754,
        "title": "Allergiker til kamp mod parfumebrugere: Det lugter grimt, min pande begynder at klø, og mit ansigt bliver rødt",
        "content": "»Pecunia non olet« (penge lugter ikke, red.). Det stod bag på en oliesheiks bil i en gammel Olsenbanden-film. Når man tænder for et lejrbål, dufter det så? Tøjet lugter i al fald senere af røg. Blomster og mad har dufte, men går det i forrådnelse, så lugter det. Vi kan lugte andre mennesker, og ofte er det ikke en særlig rar fornemmelse. Jeg har siddet tæt – i fly eller i biografen – hvor en fæl anal tarmluft pludselig breder sig insisterende. Ingen siger noget – det er for pinligt. Jeg formoder, at alle har mest lyst til at flygte. Det er naturstridigt at blive siddende. Lugtesansen har direkte adgang til hjernen, men ingen sidder med to fingre klemt om sine næsebor! Når den samme fæle lugt efter kort tid turnerer på ny, så er jeg næsten klar til at gå i krig! Ned med tyranner! Jeg nyder duften af min hustru, og selvom hun sveder efter en lang løbetur, så dufter hun fortsat. Jeg bliver direkte fysisk opstemt ved duften. Jeg har en hund og nogle heste, som jeg elsker duften af, men jeg tænder ikke på dem. Jeg elsker duften af forår, som gør mig opstemt, men ikke på samme måde som min hustru. Kvinder var først til at bruge parfume, og snart kom mandeparfume. Deodoranter i alle afskygninger er på markedet – med og uden parfume. Det sidste kan jeg glæde mig over. Parfume er derimod en direkte trussel for mig som parfumeallergiker. Brugere af parfume har en selvforståelse, som kan måle sig med rygernes – i gamle dage. Nu er rygere kommet i skammekrogen. De skal gå udenfor eller lade sig bure inde i små glasbure, hvis de skal udleve deres sundhedsskadelige adfærd. Passive rygere har vundet! Tyrannerne har tabt slaget! Men parfumebrugere går stadig fri! Hvorfor er det ikke kommet på dagsordenen, at parfumebrugere udsætter5 procentaf befolkningen for store gener? Som passiv parfumebruger oplever jeg, efter jeg har givet et håndtryk eller taget på håndtaget af en indkøbskurv, at min pande begynder at klø! Forklaringen er simpel. Vi mennesker berører flere gange i timen vores ansigt med vores hænder uden at være bevidste om det. Når min pande begynder at klø, og mit ansigt bliver rødt, så lugter mine hænder af parfume. Så må jeg igen havde den usunde steroidcreme i ansigtet. Rygere lugter af røg. Dufter eller lugter parfumebrugere? Min hustru – som ellers blev omvendt både som ryger og parfumebruger, da hun forelskede sig i mig – mener, at parfume dufter, og hverdagen bliver bedre, når man ikke kan lugte mange af de mennesker, der går rundt. Jeg mener, at parfume lugter grimt, og ydermere mister mennesker glæden ved at mærke partnerens duft. Kan en kamp mod parfumebrugeres spredning af kunstige dufte i det offentlige rum mon vindes? Det lykkedes med rygerne, selvom det tog mange år. Jeg tror dog ikke, at man kan få parfumebrugere til at stå udenfor eller bures inde i små glasbure i lufthavne. Men kunne de til en start tage handsker på, når nu en parfumeallergiker+ har taget handsken op. Hans Christian Hansen er ceo i Hove ",
        "metadata": {
            "source": "https://www.berlingske.dk/synspunkter/allergiker-til-kamp-mod-parfumebrugere-det-lugter-grimt-min-pande",
            "image_url": "https://berlingske.bmcdn.dk/media/cache/resolve/image_x_large_vertical/image/179/1793461/24699855-hans-christian-hansen-mener-at-parfume-lugter-gri.jpg",
            "publication_time": "Mandag d. 13. maj 2024, kl. 12.58",
            "author": null,
            "related_links": [],
            "attachments": []
        }
    }
}