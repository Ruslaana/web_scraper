{
    "version": "1.0",
    "document": {
        "id": 7395,
        "title": "Særlig metode er en »gamechanger« i opklaring af drab og voldtægt. Nu prøver Martin at få den i brug i Danmark",
        "content": "De færreste danskere havde formentlig hørt om det: Et særligt værktøj, anvendt af politi i USA og Sverige, der kan være afgørende for at finde  frem til gerningspersonen i sager om drab og voldtægt. Men så oprettede drabsefterforsker ved Københavns Politi Martin Wittrup Enggaardet borgerforslagog stillede op til interviews i både tv og i avisen. På få uger har forslaget nu fået over 25.000 underskrifter. Før han stillede sig op og talte vidt og bredt om værktøjet, brugte han et år på at undersøge metoden og tale med eksperter i retsgenetik og slægtsforskning. Hvorfor bruge så meget tid ved siden af et fuldtidsjob og rollen som far til tre små børn på det her? »Metoden er banebrydende. Jeg vurderer det til at være på højde med fingeraftrykket,« siger han og tilføjer, at det kan gøre en stor forskel for ofre og pårørende. Martin Wittrup Enggaard understreger, at han udtaler sig som privatperson og ikke som efterforsker, men at alt, han siger, bunder i den viden, han har fået som ansat hos politiet i 14 år. Ved at stå frem med sin personlige holdning, bryder han med en »lang tradition« i politiet, hvor man ikke udtaler sig som privatperson, så længe man er ansat i politiet: »Den kultur vil jeg gerne lave et opgør med. Jeg synes, det er er vigtigt, at vi kan udtrykke en personlig holdning, der tager udgangspunkt i vores faglighed, så længe man ikke overtræder sin tavshedspligt.« Han hørte om genetisk slægtsforskning for fire år siden, hvor man begynde at bruge teknikken i USA. Han begyndte med at være håbefuld, men da det gik op for ham, at det ikke var på vej ind i dansk politi, blev han frustreret. Derfor oprettede han borgerforslaget. »Jeg kunne ikke se anden vej, hvis vi skulle i gang, og jeg mente, at det var nødvendigt, at vi ikke kun talte om det internt, men at der kom en ekstern debat i samfundet,« siger han. Der kan være mange grunde til, at en sag ikke bliver opklaret. En af dem kan være, at politiet har en dna-profil på en gerningsperson, som ikke kan identificeres ved hjælp af politiets dna-register. Men hvis man har et bredere dna-register bestående af almindelige danskere, kan det være muligt at udarbejde et stamtræ ud fra data i personregistre og kirkebøger. Dermed kan man muligvis identificere gerningspersonens slægtninge og dernede finde frem til den mistænkte. Metoden kan være medvirkende til, at anklagemyndigheden kan løfte sin bevisbyrde ved hjælp af en retsgyldig dna-sammenligning, som sammen med andre beviser kan føre til dom. Martin Wittrup Enggaard fremhæver, at teknikken kunne havde spillet en afgørende rolle i sagen om Marcel Lychau Hansen – bedre kendt som Amagermanden – der begik en række drab og voldtægter fra slutningen i 80erne frem til 2010. Allerede i 1990 havde man fundet dnapå et offer, men man fik først dna-profilen senere, da teknikken kom omkring årtusindeskiftet. Derfor gik der mange år, før han blev fanget og dømt. Havde slægtsforskning været en mulighed dengang, kunne man angiveligt have stoppet ham tidligere og forhindret en række af hans forbrydelser. Det er Martin Wittrup Enggaard overbevist om. Men han mener, at værktøjet for alvor vil komme til sin ret i fremtidige sager, da politiet er blevet dygtigere til at sikre dna fra gerningssteder og gerningsvåben, og dermed nu har langt flere dna-profiler, end man har haft tidligere. Han er sikker på, at slægtsforskning også vil kunne få enorm betydning i voldtægtssager: »Jeg tror virkelig, at værktøjet kan være en gamechanger i forhold til opklaringsprocenten af voldtægtssager.« Derudover kan det i sammenspil med andre indsatser virke præventivt: »Vi har set, at det kan virke præventivt at opklare forbrydelser, for det signalerer, at du ikke kan ikke begå en voldtægt, uden at det vil blive opklaret,« siger han. Efter at have fortalt om opklaringsværktøjet i medierne har Martin Wittrup Enggaard fået mange henvendelser fra pårørende – særligt i drabssager. »Mange har rakt ud med taknemmelige beskeder, og det er da rart. Men jeg er ikke naiv. Jeg ved godt, at jeg ikke kan bringe deres pårørende tilbage eller fjerne deres sorg. For pårørende, der har mistet deres nære til drab, er det meget svært at leve med sorgen, særligt hvis sagen er uopklaret, fordi der er nogle helt oplagte spørgsmål – som hvem og hvorfor – man ikke har fået besvaret,« siger han: »Det mindste, vi kan gøre som samfund, er at give dem afklaring og yde den retfærdighed.« Men ikke alle er lige begejstrede for slægtsforskningsværktøjet. Hos IT-Politisk Forening har formand Jesper Lund forholdt sig kritisk. Han mener, at politiet skal holde sig fra sådanne databaser, da folk kan risikere at indsende dna til databasen på vegne af deres familier – og ikke kun dem selv,skriver DR. I et spørgsmål fra Konservatives retsordfører, Britt Bager, til justitsminister Mattias Tesfaye (S)fremgår det af svaret, at Rigspolitiet er i gang med at vurderer, hvorvidt det mener, man kan bruge slægtsforskning: »Rigspolitiet er i færd med at afklare, om politiet i efterforskning af strafbare forhold inden for rammerne af gældende ret kan foretage dna-baseret slægtsforskning,« står der. Martin Wittrup Enggaard er gået sammen med fem andre efterforskere fra forskellige politikredse, der står som medstillere afborgerforslaget. »Vi fremsætter det her forslag, fordi vi ved, at metoden virker,« siger han og henviser til, at man i både USA og Sverige har brugt den til at identificere gerningspersonen i gamle sager. Sammen med sine medstillere har han overvejet forskellige etiske dilemmaer, der kunne tale imod at bruge slægtsforskning, og tænkt dem ind i forslaget, lyder det. Eksempelvis vil al data skulle afgives frivilligt og være baseret på samtykke, og man vil altid kunne trække sit samtykke tilbage, og ens dna-profil vil blive slettet fra databasen, når man dør. Derudover mener Martin Wittrup Enggaard, at politiet ikke frit skal kunne bruge dna-databasen, men at det bør være nødvendigt at indhente en dommerkendelse først. Og slægtsforskning skal ikke kunne bruges i mindre alvorlige sager, men kun i sager om voldtægt, drab og terror, mener han. Det skal alt sammen medvirke til at sikre mere retfærdighed for ofre og pårørende, siger han: »Det største etiske dilemma for mig i alt det her er, at vi ikke bruger slægtsforskning, for så yder vi ikke den procesretfærdighed, som folk har ret til i de her sager,« siger han. Målet er at nå minimum 50.000 underskrifter inden midten af december. Holdet bag er overbevist om, at det nok skal nås. Derefter vil forslaget skulle diskuteret politisk, siger Martin Wittrup Enggaard, der allerede har været i kontakt med en række politikere på begge fløje. Og de er positive over for ideen, lyder det.",
        "metadata": {
            "source": "https://www.berlingske.dk/indland/saerlig-metode-er-en-gamechanger-i-opklaring-af-drab-og-voldtaegt-nu",
            "image_url": "https://berlingske.bmcdn.dk/media/cache/resolve/image_x_large/image/157/1576630/24162896-.jpg",
            "publication_time": "Mandag d. 01. august 2022, kl. 15.21",
            "author": "Amalie Thieden",
            "related_links": [],
            "attachments": []
        }
    }
}