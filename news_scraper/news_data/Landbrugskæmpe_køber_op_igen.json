{
    "version": "1.0",
    "document": {
        "id": 17804,
        "title": "Landbrugskæmpe køber op igen",
        "content": "Kongen af Karise, direktør Christian Junker, har gjort det igen. Sammen med partneren, Vestjyllands Andel, har hans selskab, Danish Agro, netop indgået en aftale om at overtage det finske grovvareselskab Kymenlaakson Agrimarket Oy, KYAG, pr. 1. januar 2015. Købet sker via de danske virksomheders finske datterselskab Hankkija. KYAG omsætter årligt for 250 millioner kr. Købsaftalen afventer endelig godkendelse hos de finske konkurrencemyndigheder. \"Kymenlaakson Agrimarket og Hankkija har i dag et stærkt samarbejde, og vi er derfor glade for, at vi blev enige med de eksisterende ejere om et opkøb. Det er en stærk regional spiller i Finland indenfor grovvareaktiviteter,\" siger Christian Junker, der er koncernchef i Danish Agro,  Danish Agro er et selskab fra landbruget med en voldsom vækst over de senere år, en god indtjening og en mand i toppen, storkøbmand Christian Junker, som gennem massive opkøb og fusioner over en årrække har fået tingene til at ske. Han har netop købt grovvareaktiviteterne det tyske selskab Getreide AG med en omsætning på otte mia. kr. Og det betyder, at han kan begynde at bide storebror, det ligeledes andelsejede DLG, i haserne. Dermed har Danish Agro taget et kvanteespring et af sine hidtil største opkøb i landbrugs-og fødevarekoncernens historie. ",
        "metadata": {
            "source": "https://www.berlingske.dk/virksomheder/landbrugskaempe-koeber-op-igen",
            "image_url": "https://berlingske.bmcdn.dk/media/cache/resolve/image_x_large/image/58/585886/7804447-christian-junker.jpg",
            "publication_time": "Tirsdag d. 21. oktober 2014, kl. 10.00",
            "author": "Bent Højgaard Sørensen",
            "related_links": [],
            "attachments": []
        }
    }
}