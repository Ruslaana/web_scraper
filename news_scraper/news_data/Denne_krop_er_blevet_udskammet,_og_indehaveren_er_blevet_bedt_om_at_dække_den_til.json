{
    "version": "1.0",
    "document": {
        "id": 9178,
        "title": "Denne krop er blevet udskammet, og indehaveren er blevet bedt om at dække den til",
        "content": "Et sted i livet går en skillelinje. Når den linje er krydset, synes en række mennesker, at især kvinder bør dække kroppen til og lade huden leve i det skjulte. Samtidig oplever hjernen og kompetencerne en deroute i omverdens anerkendelse. For kniber det ikke med omstillingsparatheden? Og hvad med tempoet? Ungdommen er stedet at være,alderdommen skal man holde sig fra, hvis altså ikke man vil opleve den aldersdiskrimination, der tilsyneladende fortsat lever i bedste velgående. Først til det med kvindekroppen. For selv fitnessdronningen Charlotte Bircow, der har vist vejen til balder af stål for et bredt udsnit af den danske befolkning, har tilladt årene at hobe sig op. 61 år er det blevet til. Fortsat med en toptrænet krop og nul skam over at vise den frem. Sidstnævnte har hun måttet høre for. »Jeg har fået at vide, at jeg ikke længere kan have bikini på, fordi jeg er over 60 år,« siger Charlotte Bircow, der de sidste fem år har arbejdet med hudplejeserien Active by Charlotte,  som hun selv har stiftet. Hun lægger en del fotos af sig selv – blandt andet i bikini – op på sociale medier som Facebook. »Det er blandt andet for at reklamere for mine cremer, og jeg lægger ikke filtre på mine billeder,« siger Charlotte Bircow. Kommentarerne til trods har Charlotte Bircow ikke tænkt sig at lade være med at gå i bikini. Tværtimod.Fold sammenLæs mereFoto: Privatfoto. Men det får særligt en bestemt gruppe til tasterne. »Det er primært mænd og kvinder på plus 45 år, der skriver negativt til mig. De unge skriver: »Bare jeg ligner dig, når jeg når din alder«. De har en anden tilgang til det,« siger Charlotte Bircow. Charlotte Bircow fik for nogle år siden brystkræft, og da hun mistede håret gik hun med et tørklæde. For nylig valgte hun at lægge et foto op på Facebook af sig selv, hvor hun bar et tørklæde, ligesom dengang hun havde brystkræft. »En mand skrev til mig, at jeg måtte holde op med at tage selfies, når jeg så slidt ud. Normalt sletter jeg den slags. Jeg tænker, at der sidder et menneske, der har det skidt bagved. Men denne gang lod jeg det stå, og nu kan jeg se, at jeg har skabt en bølge af, at folk lægger billeder op af sig selv i bikini,« siger Charlotte Bircow. En af de beskeder, Charlotte Bircow har fået om sit udseende.Fold sammenLæs mereFoto: Privatfoto. En række kvinder har efterfølgende lagt bikinifotos af sig selv op på de sociale medier. De fleste for at bakke op om andres ret til, uanset alder, at klæde sig, som de vil – uden at det medfører nedsættende kommentarer. Men Rom blev som bekendt ikke bygget på en dag. Og fordomme forsvinder ikke med ét slag. »Der var én, der skrev til mig: »Hvor er det godt, at du sætter fokus på det her. Men kan du ikke begynde at gå med bh? Det er meget pænere.« Jeg fik nye bryster, efter jeg havde brystkræft, så mine bryster sidder der bare, og jeg elsker at gå uden bh. Det har jeg ikke tænkt mig at holde op med,« siger Charlotte Bircow. Hun har fået kommentarer om sig selv og sit udseende hele sit voksne liv. Men da hun fyldte 60 år, begyndte kommentarerne at gå på alder. »Det er lidt Emma Gad-agtigt, at når du fylder 60 år, så kan du ikke gå i shorts længere, og du skal klippe dig korthåret. Det har den ældre generation fået at vide gennem deres liv, og det er også derfor, der kommer flest kommentarer fra den generation,« siger Charlotte Bircow, som ikke har tænkt sig skrue ned for bikinierne på grund af kommentarerne. »Jeg bliver lidt provokeret af det, så måske kommer der til at være flere bikinifotos fremover,« siger hun. Charlotte Bircow har lagt mærke til, at de negative kommentarer særligt kommer fra folk over 45 år.Fold sammenLæs mereFoto: Privatfoto. Diskriminationen af den aldrende krop er langt fra ny. Rent faktisk går den ifølge aldringsforsker Henning Kirk flere årtusinder tilbage. Og særligt kvinder og alderdom er en dårlig kombination. Men før vi hører om, hvordan kroppens defekter blev sat lig med dårlig etik og moral, skal vi høre, hvordan andre har oplevet aldersdiskrimination på første hold. Journalist og blogger, 60-årige Line Baun Danielsen er blandt de kvinder, der valgte at bakke Charlotte Bircow op ved selv at lægge et bikinifoto op på sociale medier. For hende har aldersdiskrimination i høj grad også handlet om arbejdsmarkedets syn på hende. »Første gang jeg oplevede aldersdiskrimination, var jeg 48 år,« siger Line Baun Danielsen. Line Baun Danielsen har gennem mange år forsøgt at gøre opmærksom på, hvor stort et problem aldersdiskrimination er.Fold sammenLæs mereFoto: Privatfoto. Hun var på det tidspunkt vært på »Go’ morgen Danmark« på TV 2 og blev sammen med sin medvært, Ole Stephensen, fyret, da et nyt produktionsselskab overtog morgenprogrammet. »Vi blev, ifølge Ekstra Bladet, vejet og fundet for gamle,« siger Line Baun Danielsen. »Jeg har så siden kunnet konstatere, at jeg i 11 år derefter ikke fik et tilbud om en værtsrolle på nationalt tv,« siger Line Baun Danielsen, som, indtil hun ramte »skillelinjen«, havde fået mange jobtilbud. I en årrække derefter arbejdede hun som vært på TV 2 Lorry, og sidste år fik hun så et tilbud om en værtsrolle på nationalt tv, da Discovery bad hende dække OL. I årene, der er gået, har hun flere gange gjort opmærksom på, hvor meget aldersdiskrimination fylder. Det har fået hende til at samle fortællinger og evidens fra folk omkring sig. »Da min veninde fyldte 49 år og mistede sit job, fandt hun ud af, at når man fylder 50 år, så bliver man sidestillet med de 18- til 25-årige uden arbejde. Underforstået, at man så nok ikke er i stand til at finde et arbejde selv. Derfor bliver man tvunget ud i praktik efter relativt kort tid. De regler er heldigvis sidenhen blevet ændret,« fortæller Line Baun Danielsen. I 2016, efter Line Baun Danielsen var stoppet på TV 2 Lorry, ville hun tegne en lønsikring – et supplement til den almindelige arbejdsløshedsforsikring. »Der fandt jeg ud af, at man ikke kunne tegne en lønsikring, når man var fyldt 57 år. Jeg fandt også ud af, at når man runder de 60 år, så bliver det mere og mere besværligt at låne i realkreditinstitutterne til en ejendom. Og jeg fandt ud af, at mange virksomheder havde algoritmer, der sorterede mennesker fra på baggrund af deres alder,« siger Line Baun Danielsen. 1. juli i år er en ny lov dog trådt i kraft, der gør det ulovligt for virksomheder at indhente oplysninger om en ansøgers alder. Der gælder allerede et forbud mod direkte og indirekte diskrimination på baggrund af alder. Formelt må en arbejdsgiver altså ikke forskelsbehandle lønmodtagere eller ansøgere til ledige stillinger på grund af alder. Line Baun Danielsen mærkede aldersdiskrimination første gang, da hun blev 48 år.Fold sammenLæs mereFoto: Privatfoto. »Det er rystende, at vi skriver 2022, og vi de sidste år i den grad har talt om diversitet uden at tale om alder. Diversitet er ikke kun religion, køn, etnicitet, handicap og så videre. Det er også alder. Og jeg er frustreret over at høre at voksne mennesker, der er midt i arbejdslivet og ikke længere har børn boende hjemme, ikke kan få et arbejde,« siger Line Baun Danielsen og peger på det paradoksale i, at aldersdiskrimination eksisterer i bedste velgående, samtidig med at danskerne bliver ældre og ældre, inden de kan gå på pension. »Ældre mennesker bliver skudt i skoene, at de mangler forandringsparathed. Det har indtil for nogle år siden været sådan et modeord på mange arbejdspladser. Men jeg har sådan set været forandringsparat hele mit liv. Jeg har set forandringer, hvor jeg har tænkt, at det var et tilbageskridt. Og jeg har set forandringer, der lignede noget vi prøvede for 20 år siden. Alligevel har jeg været parat til at indgå i dem. Det der med at stemple mennesker med mange års erfaring som ikke at være forandringsparate, det er absurd,« siger hun. Kommunikationsrådgiver Anna Thygesen på 57 år har også valgt at bakke op om Charlotte Bircow ved at lægge et bikinifoto på sociale medier. »Jeg har oplevet aldersdiskrimination både på min alder og på mit udseende. Fordi jeg er ældre, så er der mange, der mener, at jeg ikke tæller. Ældre kvinder er lidt nulgruppe-agtige,« siger Anne Thygesen. Hun undrer sig dog over, hvorfor det er sådan. Hun arbejder professionelt med målgrupper, og her bliver kvinder over 50 år ofte set som noget andet, end de reelt er. »Kvinder over 50 år er blandt de mest købestærke. De har arbejdet i mange år og har ofte god løn og masser af erfaring. Samtidig er deres børn blevet større, så de har færre udgifter. Alligevel skal man se den her leflen over for de unge, der er meget mere flyvske i forhold til deres loyalitet over for brands,« siger Anna Thygesen og tilføjer: »Ældre kvinder bliver på alle planer set som mindre attraktive borgere.« Den aldersdiskrimination Anna Thygesen har fået, er primært møntet på, at hun fylder for meget.Fold sammenLæs mereFoto: Privatfoto. Generelt får Anna Thygesen ikke så mange nedladende kommentarer på sit udseende. De går mere på, at hun fylder for meget. »Jeg får sådan noget: »Hold din kæft din gamle kælling«. Eller: »Du skulle have en sok i kæften«. Men jeg får selvfølgelig også at vide, at jeg ikke burde vise mig i bikini, at jeg har mange rynker, eller at mit tøj er for kort,« siger Anna Thygesen. Det er oftest ældre kvinder, der får kommentarer om deres udseende, mener Anna Thygesen. Det er aldringsforsker og dr.med. Henning Kirk på 74 år et langt stykke hen ad vejen enig i. »Aldersdiskrimination er i høj grad rettet mod kvinder. Mænd, der klarer sig godt, er ikke på samme måde udsat for diskrimination. Kvinder er dobbelt udsatte. For det første, fordi de er kvinder, dernæst, fordi de bliver ældre. Kvinde er slemt. Gammel kvinde er værre. I mange sammenhænge bliver ældre kvinder fremstillet som hekse,« siger han. Men i det hele taget er alderdommen en skidt ting for både mænd og kvinder at begive sig ud i. »Man har altid haft diskrimination over for alderen. I min egen forskning har jeg fundet aldersdiskrimination helt tilbage til oldtiden. Da kristendommen kom, blev alderdommen Guds straf for det syndige liv,« siger Henning Kirk. Hen ad vejen blev det til en tro på, at kroppens defekter afslørede noget om den pågældende persons etik og moral. »I 1600-tallet troede man, at man på den fysiske krop kunne aflæse noget om personens moralske forestillinger. Man troede, at svage knæ skyldtes, at man var blød i knæene og altså bange. Hvis man gik foroverbøjet, skyldtes det, at man ikke turde se op i himlen. Og tunge øjenlåg var et udtryk for, at man havde onde øjne. Man mente det absolut alvorligt, og lægerne troede også på det,« siger Henning Kirk. Hekse bliver ikke længere brændt på bålet. Men ældre kvinder bliver fortsat ofte fremstillet som hekse.Fold sammenLæs mereFoto: Sophia Juliane Lydolph. Men når nu livet for de flestevil ende med en tur i alderdommen, kan det undre, hvad årsagen til diskriminationen er. »Jeg tror, at det handler om, at vi er bange for svækkelsen og for at dø. Samtidig er der noget æstetisk i det. Vi synes, at en 25-årig kvinde er smukkere end en 75-årig,« siger Henning Kirk. Det hjælper ikke på diskriminationen, at ældre mennesker meget ofte bliver fremstillede som plejekrævende og fysisk svækkede. »Der er selvfølgelig en sammenhæng mellem alder og sygdom. Men alder forvolder ikke i sig selv sygdom,« siger Henning Kirk, der også har observeret, hvordan mange forbinder ældre mennesker med plejehjem. »Det er altså kun tre procent af alle folkepensionister, der bor på plejehjem.« Det positive ved at blive ældre bliver ofte glemt. Men i bogen »Godt nyt om gamle hjerner« har Henning Kirk opsummeret en række årsager til, at alderdommen ikke er så skidt endda. »Man får blandt andet bedre overblik, og man bliver bedre til at se mønstre frem for detaljer. Man bliver bedre til at kommunikere og til at se en sag fra flere sider,« siger Henning Kirk. Så mens omverdenen har travlt med at rynke på næsen af den alderdom, de selv bevæger sig mod, så kan Henning Kirk altså trøste med, at der er visse fordele: »Det kan i bund og grund koges ned til noget med at have fået en masse erfaring.«",
        "metadata": {
            "source": "https://www.berlingske.dk/kultur/denne-krop-er-blevet-udskammet-og-indehaveren-er-blevet-bedt-om-at-daekke",
            "image_url": "https://berlingske.bmcdn.dk/media/cache/resolve/image_x_large_vertical/image/157/1578181/24166697-xbrbe.jpg",
            "publication_time": "Mandag d. 08. august 2022, kl. 20.10",
            "author": "Christina Hilstrøm",
            "related_links": [],
            "attachments": []
        }
    }
}