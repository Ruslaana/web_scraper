{
    "version": "1.0",
    "document": {
        "id": 1787,
        "title": "Svaret på Trumps handelskrig bør være det modsatte af, hvad vi gør lige nu",
        "content": "Trump er ved at starte en global handelskrig. Det bekymrer ham ikke,»handelskrige er gode, og de er lette at vinde,«har han udtalt. Derfor kan man frygte, at Trump er villig til at eskalere en handelskrig i det uendelige med potentielt fatale konsekvenser for den globale økonomi. Udgangspunktet for Trump og hans rådgivere er en primitiv og fejlagtig opfattelse af fordelene forbundet med international handel. Trump sidder fast i den traditionelle og fejlagtige merkantilistiske opfattelse, at eksport er godt, mens import er skidt. Det er en opfattelse, som intuitivt virker rigtig, og som har en betydelig magt over sindene selv hos typer, der er noget mere tænksomme end Trump. Selv om forståelsen for de store fordele, der er forbundet med frihandel, er blevet styrket i tiden efter Anden Verdenskrig, er der stadig en rem af huden hos mange beslutningstagere i retning af, at eksport nok er bedre end import. Skiftende regeringer og folketingsflertal har programmer for og giver bevillinger til eksportfremme, mens programmer for importfremme skal der ledes længe efter. Selv om forståelsen af de store fordele forbundet med frihandel er udbredt hos de fleste, bortset fra hos Trump og hans rådgivere, kniber det mere med at forstå, at for det enkelte land kommer de helt store økonomiske gevinster fra import. Den økonomiske gevinst fra handel opstår fordi, den giver en bedre global arbejdsdeling, hvor de enkelte lande og virksomheder kan koncentrere sig om at producere de varer og tjenester, som de er bedst til. Det giver større produktivitet og lavere priser og dermed større velstand.  Set fra det enkelte lands synsvinkel kommer den gevinst via import. Forbrugerne og virksomhederne kan købe de varer og tjenester, de har brug for, langt billigere og formentlig også bedre, end hvis de var henvist til at købe alle varer og tjenester hos indenlandske producenter. Det gælder for alle lande, men det gælder i ekstrem grad for små lande som Danmark. Hvis danskerne var henvist til kun at kunne købe varer og tjenester produceret i Danmark, ville priserne være højere, og kvalitet og variation i udbuddet være langt ringere. Når et land indfører told eller andre restriktioner på import, rammer det primært landets egne forbrugere og virksomheder. Forbrugerne får højere priser og mindre udbud, virksomhederne mister konkurrenceevne, og velstanden falder. Så når EU, Canada og Mexico besvarer Trumps tosserier med øget told på varer importeret fra USA, giver det ikke nogen form for økonomisk mening. Det er landenes egne forbrugere og virksomheder, der i første række bliver ramt. Det kunne måske give politisk mening at besvare told med told, hvis gengældelsen fik modparten til at vakle og fjerne den oprindelige told. Men det er et risikabelt spil, fordi en type som Trump sandsynligvis vil reagere med en eskalation. Derfor ville det være en langt mere rationel reaktion fra EU og USAs øvrige handelspartnere at ignorere Trumps provokationer, eller endnu bedre at reducere told og andre handelsbarrierer. Det ville være til gavn for deres indbyggere og virksomheder, og det ville fjerne det politiske og moralske grundlag for Trumps politik. Prisen for den samfundsøkonomiske gevinst vil være, at enkelte virksomheder og brancher bliver tvunget til omstilling. De vil nok råbe højere end de mange, der høster gevinsten. Derfor er det desværre politisk vanskeligt at reagere rationelt på Trumps handelskrig. Ole P. Kristensen er dr.scient.pol. og forhenværende professor i statskundskab ved Aarhus Universitet. Han har været direktør for Falck og Plantedirektoratet og er i dag formand for Riisfort Fonden og bestyrelsesmedlem i den liberale tænketank Cepos.",
        "metadata": {
            "source": "https://www.berlingske.dk/kommentatorer/svaret-paa-trumps-handelskrig-boer-vaere-det-modsatte-af-hvad-vi-goer-lige-nu",
            "image_url": "https://berlingske.bmcdn.dk/media/cache/resolve/image_x_large/image/0/6483/21400852-pix.jpg",
            "publication_time": "Onsdag d. 04. juli 2018, kl. 13.00",
            "author": null,
            "related_links": [],
            "attachments": []
        }
    }
}