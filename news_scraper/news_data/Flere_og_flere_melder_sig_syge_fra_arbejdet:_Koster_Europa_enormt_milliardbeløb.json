{
    "version": "1.0",
    "document": {
        "id": 1410,
        "title": "Flere og flere melder sig syge fra arbejdet: Koster Europa enormt milliardbeløb",
        "content": "Et stigende antal sygedage koster hvert år Europa milliarder af kroner. En stadig ældre arbejdsstyrke, mere fokus på stress og mental sundhed, særligt blandt de unge, og eftervirkninger af coronapandemien er alt sammen i fokus hos regeringer og virksomheder,som kæmper for at vende bølgen og få fraværet bragt ned, samtidig med at derkronisk mangel på arbejdskraft. Det skriver nyhedsbureauet Bloomberg. Norge er det land i Europa, hvor antallet af sygedage er højest – og det er det højeste i 15 år. 28 dage hvert år må nordmændene trække stikket fra arbejdspladsen og melde sig syge, viser beregninger, der bygger på tal fra OECD (Organisationen for Økonomisk Samarbejde og Udvikling). I Tyskland brugte arbejdsgiverne i 2023 rekordhøje 77 milliarder euro (574,3 milliarder kroner) som følge af sygdom blandt de ansatte. Det er mere end det dobbelt af, hvad det lå på i 2010, og den tyske regering anslår, at det høje sygefravær betyder, at landet mister for omkring 200 milliarder euro (1,49 billioner kroner) hvert år. I Frankrig har landets sundhedsforsikringskontor advaret om de højere omkostninger, der presser budgettet. »Virksomheder fortæller os, atde bruger mere tid på at rekruttereog få fat i folk med de rette kvalifikationer, samtidig med at der er mere slid på de medarbejdere, som er tilbage. Det betyder alt sammen, at produktiviteten går ned,« siger Odd Arild Grefstad, administrerende direktør for det norske pensions- og forsikringsselskab Storebrand, til Bloomberg. Christopher Prinz, som er ledende arbejdsmarkedsanalytiker hos OECD i Paris, siger, at »en af de mest skræmmende statistikker på området er, at hvis nogen har været sygemeldte i mindst seks måneder, er sandsynligheden for, at han eller hun helt forlader arbejdsmarkedet, højere end sandsynligheden for at vende tilbage«. I Storbritannien er antallet af økonomisk inaktive i den arbejdsduelige alder steget med næsten 800.000 siden 2020. Her anslås det, at langtidssygemeldte rammer produktiviteten med en regning på næsten 33 milliarder pund (296 milliarder kroner) om året. OECD påpeger dog, at det ikke altid giver økonomisk fremgang, når man forsøger at få folk hurtigt tilbage efter sygdom. Folk, der går på arbejde uden at være raske, skader faktisk produktiviteten mere, end hvis de var blevet væk. Tabene er to-tre gange større i de tilfælde. Finland ligger næsthøjest i Europa med 27 sygedage om året med Portugal som nummer tre med 24 sygedage. OECD-gennemsnittet er på 15 årlige sygedage. Danmark ligger under og er nede på 13 sygedage årligt. ",
        "metadata": {
            "source": "https://www.berlingske.dk/virksomheder/flere-og-flere-melder-sig-syge-fra-arbejdet-koster-europa-enormt",
            "image_url": "https://berlingske.bmcdn.dk/media/cache/resolve/image_x_large_vertical/image/186/1863778/24843967-antallet-af-sygedage-vokser-i-europa.jpg",
            "publication_time": "Mandag d. 02. december 2024, kl. 14.32",
            "author": "Thomas Breinstrup",
            "related_links": [],
            "attachments": []
        }
    }
}