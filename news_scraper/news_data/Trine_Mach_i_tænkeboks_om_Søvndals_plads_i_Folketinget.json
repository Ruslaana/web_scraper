{
    "version": "1.0",
    "document": {
        "id": 15993,
        "title": "Trine Mach i tænkeboks om Søvndals plads i Folketinget",
        "content": "Medlem af SFs landsledelse Trine Pertou Mach (SF) vil ikke svare på, om hun vil overtage det sæde i Folketinget, som er blevet ledigt, efter tidligere SF-formand og udenrigsminister Villy Søvndal onsdag trak sig helt fra Christiansborg. Trine Pertou Machs mulige politiske fremtid i Folketinget er blevet højaktuelt, efter Kamal Qureshi (SF), der stod som førstesuppleant på SFs liste, på Facebook har meldt ud, at han ikke ønsker det tomme sæde. »Jeg er ikke blevet spurgt endnu, og alene af den grund har jeg ikke tænkt mig at tage stilling. Og slet ikke i offentligheden. Jeg har et job, en chef og en familie, og dem skylder man et svar, før man skylder offentligheden et,« siger Trine Pertou Mach. »Når jeg bliver spurgt, vil jeg gå i intensiv tænkeboks om, hvad jeg skal sige til det. Det er jo et reelt jobskifte, og det er ikke noget, man foretager i offentligheden,« supplerer hun. I SF bekræfter man, at Trine Pertou Mach ikke er blevet spurgt officielt endnu. Det skyldes, at Kamal Qureshi ikke formelt har afvist pladsen til trods for sin besked på Facebook. Derfor afventer man Qureshi, inden Trine Pertou Mach bliver spurgt. Selvom hun altså ikke vil gøre rede for sin politiske fremtid, så vil hun heller ikke afvise muligheden for et jobskifte til Folketinget. »Jeg stillede op i sin tid, fordi jeg gerne ville i Folketinget, men lige nu står jeg også i en situation, hvor jeg har et job, som jeg er glad for, så derfor tager jeg stilling, når muligheden byder sig,« siger hun. Trine Pertou Mach er i dag bestyrelsesmedlem i Mellemfolkeligt Samvirke, ligesom hun er senior innovationsrådgiver i Nordic Innovation, en institution under Nordisk Ministerråd.",
        "metadata": {
            "source": "https://www.berlingske.dk/politik/trine-mach-i-taenkeboks-om-soevndals-plads-i-folketinget",
            "image_url": "https://berlingske.bmcdn.dk/media/cache/resolve/image_x_large/image/33/336763/7036069-sf-toppen-med-annette-vilhelmsen-og-landsledelsen.jpg",
            "publication_time": "Fredag d. 13. december 2013, kl. 15.40",
            "author": null,
            "related_links": [],
            "attachments": []
        }
    }
}