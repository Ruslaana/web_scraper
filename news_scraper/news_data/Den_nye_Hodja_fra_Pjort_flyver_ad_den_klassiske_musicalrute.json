{
    "version": "1.0",
    "document": {
        "id": 16234,
        "title": "Den nye Hodja fra Pjort flyver ad den klassiske musicalrute",
        "content": "I anledning af den nye musical »Hodja fra Pjort« har Sebastian udgivet et album med sangene fra forestillingen. Nu vil den opmærksomme læser tænke: »Hov, men har Sebastian ikke allerede lavet nummeret »Hodja fra Pjort« for snart længe siden?« Jo, men det var til spillefilmen af samme navn fra 1985. Nu kommer musicalen så, og det gamle hit bliver her i en ny og opdateret version ledsaget af en række sange med samme tema og med hjælp fra kendte stemmer som Michael Falch, Lasse Hellner, Annika Aakjær, Povl Dissing og så naturligvis hans gamle makker Lis Sørensen.  Og hvis man er til Sebastian, som vi kender ham, så er »Hodja fra Pjort« ikke et sted, hvor man går galt i byen. Han har, som man har set det før, grebet en klassiker – her i form af Ole Lund Kirkegaards børnebog, og fortolket sangene ud fra det givne materiale på sin egen sædvanlige facon. Vi befinder os naturligvis i det orientalske hjørne, med masser af citarlyd og fløjter på »Velkommen til Pjort« med både Sebastian, Michael Falch og Allan Mortensen på vokal, og det samme gælder den nu hurtigere og opdaterede version af »Hodja Fra Pjort«, der har haft godt af en opstramning. Det klæder imidlertid albummet, at vi ikke konstant bliver i østens mystik, musikalsk set, men også bevæger os i andre retninger. Den fine og afdæmpede »Kærlighed & Kildevand« svæver fint af sted med Lis Sørensens stærke og flotte vokal,men det er nu den færøske sangerinde Eivør, der for alvor imponerer med nummeret »Flyv Højt«. En ren og aldeles ubesværet stemme, der favner den simple popsang på smukkeste vis.  Således indeholder »Hodja fra Pjort« flere opløftende momenter, men begrænses også i sit eget musical-koncept. Jeg forstår ganske enkelt ikke, hvorfor 90 procent af al musik i en musical skal lyde på samme måde? Med ballader, duetter og dette glatte fællessang-koncept, der åbenbart er det, der skal til, for at det hele kan glide ned hos det brede publikum. Set i dét lys er Sebastian ikke nogen fornyer, men en sangskriver og musiker dybt forankret i det traditionelle. Ifølge den pressemeddelelse, der følger med udgivelsen, skulle dette album ellers »springe i bedste Sebastian-ånd fra genre til genre«, men når man lytter til albummet, hører man kun én genre – musicalgenren.  Ikke at man kunne forvente det, men jeg havde håbet, at Sebastian med denne udgivelse ville have udfordret sit publikum noget mere. Men det kan være det kommer, når musikken høres i sammenhæng med selve musicalen. Hvem: Sebastian med flere.Hvad: »Hodja Fra Pjort«. Sony Music. ",
        "metadata": {
            "source": "https://www.berlingske.dk/musikanmeldelser/den-nye-hodja-fra-pjort-flyver-ad-den-klassiske-musicalrute",
            "image_url": "https://berlingske.bmcdn.dk/media/cache/resolve/image_x_large/image/35/354631/7599475-hodjafrapjort.jpg",
            "publication_time": "Fredag d. 22. august 2014, kl. 17.00",
            "author": "Lars Rix",
            "related_links": [],
            "attachments": []
        }
    }
}