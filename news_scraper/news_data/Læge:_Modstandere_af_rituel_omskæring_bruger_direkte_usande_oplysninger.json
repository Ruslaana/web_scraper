{
    "version": "1.0",
    "document": {
        "id": 12498,
        "title": "Læge: Modstandere af rituel omskæring bruger direkte usande oplysninger",
        "content": "Omtalen af rituel jødisk omskæring af otte dage gamle drenge har i flere år, uger og dage haft frit løb i danske medier. Debatten har i udpræget grad været præget af manglende viden om og kendskab til religiøs jødisk omskæring, hvorfor der er behov for en belysning af omskæringsprocessen. Jeg har som læge i ca. 50 år været tilknyttet den gruppe af læger, der er tilsynsførende ved religiøs omskæring af otte dage gamle raske drenge. Jeg har aldrig observeret nogen ubodelig skade eller akutte problemer, som jeg som læge skulle reagere på. En rituel jødisk omskæring foretages af en mohel (omskæreren) under den tilsynsførende læges ansvar, jfr. lægeloven. Omskæreren har en religiøs jødisk baggrund og har desuden gennemgået et uddannelsesforløb omfattende bl.a. anatomi, mikrobiologi og operationsteknik. Læger, der medvirker ved en religiøs jødisk omskæring, skal sikre sig, at medhjælperen er tilstrækkeligt uddannet til at udføre omskæringen forsvarligt. Lægen skal i denne som i alle andre relationer udvise omhu og samvittighedsfuldhed. Forud for omskæringsprocessen undersøges barnets almentilstand. Er der tegn på gulsot, eller er barnet ikke i trivsel eller ikke rask, udsættes omskæringen. Ved selve omskæringen, ceremonien, ligger barnet på en pude og en person, man ønsker at ære, sidder med barnet. Mohel står på den ene side og lægen modsat. Mohel fjerner ved et enkelt snit forhuden. Vedkommende sikrer sig derefter, at blødning er standset. Selve indgrebet varer få sekunder. På intet tidspunkt lider barnet efter min vurdering overlast, og den smerte, der tales så meget om, er hurtigt overstået bl.a. som følge af lokalbedøvende salve. Inden mohel og lægen forlader ceremonien, undersøges barnet, og lægen fører i sin journal ordnede optegnelser. Der anvendes naturligvis sterile instrumenter mv. Omskæringsmodstanderne benytter i deres argumentation for et forbud mod rituel jødisk omskæring bl.a. en komplikationsrate på mellem to og ti pct. og henviser til 65 indberetninger til Patientforsikringen i perioden 1996-2012. Oplysningerne er direkte usande: Ministeriet for Sundhed og Forebyggelse hari et svar 2. juli 2012 til Folketingets Sundheds- og Forebyggelsesudvalganført, at der 1996–2012 har været 65 anmeldelser til Patientforsikringen: Bemærk: Ingen af disse anmeldelser er af rituelle jødiske omskæringer udført af en mohel med tilsynsførende læge. I enartikelaf Helen A. Weiss m.fl. gennemgås en række undersøgelser foretaget i lande, der anvender omskærelser. Her omtales en komplikationsrate på 0,2 pct. i en undersøgelse foretaget i USA på 130.475 omskårne mænd, og i en undersøgelse foretaget i Israel på 19.478 omskårne mænd er raten 0,1 pct. Yderligereanføresi en artikel af Brian J. Morris m.fl., at der foreligger klare undersøgelsesresultater, der viser, at såfremt omskærelsen gennemføres som en rituel jødisk omskærelse på det spæde barn, er komplikationsrisikoen og oplevelsen af ubehag. m.v. mindst Omskæringsmodstanderne benytter altså vildledende materiale, og hertil kommer uvidenhed omkring rituel jødisk omskæring af otte dage gamle drengebørn. Freddy M. Vainer er overlæge, tidligere embedslæge og speciallæge i almen medicin og samfundsmedicin",
        "metadata": {
            "source": "https://www.berlingske.dk/kommentarer/laege-modstandere-af-rituel-omskaering-bruger-direkte-usande",
            "image_url": "https://berlingske.bmcdn.dk/media/cache/resolve/image_x_large/image/133/1339642/23535868-jeve-germany-israel-jews-islam-health-law.jpg",
            "publication_time": "Torsdag d. 01. oktober 2020, kl. 14.00",
            "author": null,
            "related_links": [],
            "attachments": []
        }
    }
}