{
    "version": "1.0",
    "document": {
        "id": 4868,
        "title": "Sådan bliver boligrenterne i 2025 – find dit boliglån i overblikket",
        "content": "Der er bred enighed om, at renterne er på vej ned. Men der er stor forskel på, hvordan det slår igennem på de forskellige lånetyper til boligejere. Og i baggrunden er der store kræfter, der trækker i hver sin retning. Så omfanget af rentefald står heller ikke mejslet i sten. På de hjemlige breddegrader taler økonomiske gummiben i både Tyskland og Frankrig for, at Den Europæiske Centralbank (ECB) fortsætter med at sætte renten ned. Og under fjernere himmelstrøg kan Donald Trumps politik trække i den modsatte retning i renterne – for så vidt at den nye amerikanske præsidents kommende politik kan forudses. Sådan tegner cheføkonom Christian Hilligsøe Heinig fra Realkredit Danmark (RD) det overordnede billede op i forbindelse med sin prognose for udviklingen i realkreditrenterne over det kommende år. »Der er en risiko for ekspansiv finanspolitik og en yderligere forværring af det i forvejen høje amerikanske budgetunderskud. Det kan i kombination med risiko for toldbarrierer og handelskrig skubbe til inflationen og betyde højere amerikanske renter,« siger Christian Hilligsøe Heinig. Han påpeger samtidig, at der er udsigt til et træk nedad fra forventede rentenedsættelser i ECB i det kommende års tid. De har blandt andet baggrund i mere og mere bekymring over udsigterne for europæisk vækst – som godt kunne bruge en hjælpende hånd fra lavere renter – samt mere styr på inflationen, som højere renter oprindeligt skulle bekæmpe. I sin seneste renteprognose forventer Christian Hilligsøe Heinig, at Nationalbanken følger tæt i hælene på ECB og nedsætter renten fra 2,6 til 1,1 procent over de kommende 12 måneder. Og det vil især slå igennem i renten på lån med kort tid mellem rentetilpasninger, der i RD hedder FlexKort og F1. »Lån med længere rentebinding har i større udstrækning indregnet fremtidige rentenedsættelser fra centralbankerne. Helt konkret venter vi, at F1-renten vil være i omegnen af 1,7 procent om et års tid, mod nu omkring 2,4 procent, mens seksmåneders CITA-renten, der er referencerenten på FlexKort, ventes at falde fra omtrent 2,3 procent til 1,25 procent,« oplyser Christian Hilligsøe Heinig. Cheføkonom Christian Hilligsøe Heinig fra Realkredit Danmark ser faldende renter i det kommende år.Fold sammenLæs mereFoto: Tobias Kobborg. Til gengæld ventes F5-renten kun at falde ned mod 2,2 procent over 12 måneder – og i øvrigt at genskabe en mere normal situation, hvor lån med helt kort rentebinding vil være billigere end lån med længere rentebinding som F3 eller F5. Chefanalytiker Sune Malthe-Thagaard fra Totalkredit har forventninger til lånerenten med halvårlig tilpasning – F-kort i Totalkredits udgave – der ligger på linje med Christian Hilligsøes. Det betyder et fald til omkring to procent til sommer. »Det vil give en rentebesparelse på små 1.200 kroner om måneden efter skat sammenlignet med det nuværende renteniveau på 3,9 procent,« siger Sune Malthe-Thagaard. Han ser dog også en mulighed for, at ECB vil fortsætte med at nedsætte sine toneangivende renter, så rentepolitikken »lidt længere fremme vil understøtte den økonomiske vækst, der efter en kort opblomstring i dele af 2024 igen hænger i bremsen her ved udgangen af 2024«. som han udtrykker det. En handelskrig fra USA kan potentielt skade europæisk vækst og give behov for yderligere rentenedsættelser – hvilket Sune Malthe Thagaard dog ikke anser for at være den mest sandsynlige udvikling. Så er der de traditionelle fastforrentede obligationslån, der er hoppet frem og tilbage mellem 3,5 og 4,0 procent i de sidste uger af 2024. Ifølge vicedirektør Mikkel Høegh fra Jyske Realkredit vil det fortsætte. »Vi har netop fået 3,5-procent lånet i spil som toneangivende med lang fast rente. Et godt bud er, at det i 2025 kommer til at være på en knivsæg mellem 3,5 og 4,0 procent,« siger han. Boligejere med fastforrentede lån begynder at kunne konvertere til lavere renter.Fold sammenLæs mereFoto: Søren Lorenzen. Mikkel Høegh peger på, at der er udsigt til stor udstedelse af statsobligationer gennem 2025, og de vil med investorøjne være et alternativt til realkreditobligationer. Det øgede udbud af obligationer på markedet vil efter hans vurdering lægge et låg over kurserne – og dermed udgøre en bund for, hvor meget de lange renter kan komme ned. Lige nu er lånene til fire procent dog fortsat lukkede for udstedelse af lånetilbud, fordi kursen er over 100. I Nordea Kredit kan boligøkonom Lise Nytoft Bergmann godt se for sig, at renten på de fastforrentede lån ligefrem kommer til at stige lidt i 2025. Dog ikke så meget, at lån til fire procent kommer i spil igen. Men den effektive rente, som er samspillet mellem renten og kursen på obligationen, kan i Nordea Kredits prognose stige fra 3,7 til 3,9 procent. »De lange renter bestemmes i høj grad af udviklingen i den globale økonomi, hvilket i praksis vil sige USA. Samfundsøkonomien er stærk i USA, og hvis Trump indfører skattelettelser, toldsatser, deportering af illegale immigranter, kan det være nødvendigt for Fed (USAs centralbank,red.) enten at aflyse én eller flere rentesænkninger i 2025 eller ligefrem at begynde at hæve renten,« siger Lise Nytoft Bergmann og konstaterer, at det i givet fald kan presse de lange danske realkreditrenter endnu højere op end den lille rentestigning, der ligger i prognosen. Senest har den amerikanske centralbank trukket lidt i land i forhold til fremtidige rentenedsættelser. Det skete i de medfølgende kommentarer, da banken som forventet satte sin rente 0,25 procentpoint ned torsdag aften. Det flytter dog ikke mere, end at Lise Nytoft Bergmann generelt forventer »stort set uændrede realkreditrenter i 2025, dog med Kort Rente-lånet som eneste undtagelse«. Kort Rente-lån er Nordea Kredits udgave af lån med halvårlig rentetilpasning, som dermed reagerer hurtigere på hændelser på rentemarkederne. »Da centralbankerne fortsat forventes at sænke styringsrenterne yderligere i 2025, har boligejere med Kort Rente-lån udsigt til en faldende rente, særligt i løbet af første halvår 2025,« mener Lise Nytoft Bergmann. I konkrete tal forventer hun et fald fra 2,9 til 2,3 procent i løbet af første halvdel af 2025. For de fastforrentede låns vedkommende er der mulighed for at konvertere dem op og ned for henholdsvis at beskære restgælden og komme ned i en lavere rente. Det er sidstnævnte mulighed, der er på dagsordenen i det kommende år. »Det vil åbne for attraktive muligheder for at konvertere ned i rente for især låntagere med fastforrentede lån til fem og seks procent,« siger Christian Hilligsøe Heinig. Sune Malthe Thagaard kan endda se en lille konverteringsbølge allerede i begyndelsen af det nye år. »Kommer kursen endnu højere op frem mod opsigelsesfristen sidst i januar, så er der dømt konverteringsbølge for de boligejere, der har et 5,0-procents lån. Især også hvis kursen på 3,5-procents lånet med ti års afdragsfrihed kommer op i kurs,« siger han og påpeger, at der samlet set er for cirka 200 milliarder kroner 5,0-procents lån med og uden afdrag. »Blot ved de nuværende kursniveauer forventer vi, at cirka hvert tredje 5,0-procents lån vil blive konverteret inden fristen sidst i januar,« siger han. Ud over at lægge lån om til et nyt fastforrentet lån med en lavere rente, er der også mulighed for få en lavere rente ved atlægge om til et lån med variabel rente– en såkaldt skrå konvertering. Her er det konkrete overblik over Realkredit Danmarks bud på renteudviklingen for de enkelte lånetyper i 2025. ",
        "metadata": {
            "source": "https://www.berlingske.dk/privatoekonomisk-nyhedsbrev/saadan-bliver-boligrenterne-i-2025-find-dit-boliglaan",
            "image_url": "https://berlingske.bmcdn.dk/media/cache/resolve/image_x_large_vertical/image/187/1871190/24856704-efter-lbende-hop-kan-danske-boligejere-nu-se-frem.jpg",
            "publication_time": "Lørdag d. 21. december 2024, kl. 07.28",
            "author": "Povl Dengsøe",
            "related_links": [],
            "attachments": []
        }
    }
}