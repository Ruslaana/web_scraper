{
    "version": "1.0",
    "document": {
        "id": 9494,
        "title": "Captain America fester med Hulk i det saudiske ørkensand",
        "content": "Hvis man hører frasen »udklædte kvinder i Saudi-Arabien«, vil nogle måske danne sig et mentalt billede af kvinder, der shopper efter middelstore partytelte, så de ikke overtræder oliestatens strikse lovgivning, når de skal finde sig et kostume. Men virkeligheden var noget anderledes til Saudi-Arabiens første Comic Con – eller på dansk tegneseriefestival – der netop har fundet sted over tre dage i Jeddah. Her kunne man se folk klædt ud som Hulk, Batgirl, Superman, Captain America eller sågar en transformer. En vittig herre havde iklædt sig landets traditionelle hvide gevandter med dertilhørende hovedbeklædning, dækket sit ansigt med hvidt stof, som han dekorerede med spøgelsesøjne og mund - et saudi-genfærd, så at sige. Iron Man står i positur for fotograferne sammen med børn på Comic Con i Jeddah,Fold sammenLæs mereFoto: FAYEZ NURELDINE. Festivalen var delvist finansieret af staten og den havde da også separate indgange for damer og herrer, men indenfor i teltet gik begge køn glade side om side. Mange af kvinderne gik også med ansigtet utildækket, men hvis de ville vise mere afslørende kostumer frem, foregik det i et tilstødende telt, hvor mænd ikke havde adgang, skriver CNN, der benyttede lejligheden til at tale med nogle af de tusindvis af lykkelige nørder, der gæstedefestivalen. Og ingen Comic Con uden stjernestøv. I Jeddah kunne fans høre om deres yndlingsserier og film fra medvirkende i »Game of Thrones«, »Breaking Bad« og såmænd Mads Mikkelsen, der som det vil være nogle bekendt, spiller skurk i Marvel-filmen »Doctor Strange«. For at festivalen kunne få grønt lys fra myndighederne, havde man bandlyst symboler, der gik imod islamisk lære, ligesom det var strengt forbudt at iføre sig et kostume fra det modsatte køn. Alligevel var det langt fra alle saudi-arabere, der var lige begejstret for løjerne. På de sociale medier blev der råbt om boykot af festivalen, der ifølge modstandere bestod af »djævletilbedere«.  Men ifølge arrangøren Hisham AlSaeed bliver superhelte mere og mere populære i Saudi-Arabien og folk holder i stigende grad hemmelige udklædnings-konkurrencer. Han fortæller til CNN, at han regner med at gøre festivalen til en årlig begivenhed. Staten har medfinansieret den som led i et program ved navn »Vision 2030«, der ved hjælp af kulturelle reformer skal finde alternative indtægtskilder for olielandet. Også i Saudi-Arabien er man klar over, at olien ikke er en uudtømmelig brønd, og at man i alt for mange år ikke alene har lagt alle sine æg i én kurv, men har sat sin lid til et enkelt æg. Imperiets stormtropper står vagt om begejstrede fans.Fold sammenLæs mereFoto: STR. Og så er det pludselig, at Batgirl og Captain America dukker op i Jeddah. Karl Kühlmann Selliken er souschef på Berlingskes udlandsredaktion",
        "metadata": {
            "source": "https://www.berlingske.dk/internationalt/captain-america-fester-med-hulk-i-det-saudiske-oerkensand",
            "image_url": "https://berlingske.bmcdn.dk/media/cache/resolve/image_x_large/image/9/96129/16411171-saudi-arabia-entertainment-comic-con.jpg",
            "publication_time": "Mandag d. 20. februar 2017, kl. 13.00",
            "author": "Karl Kühlmann Selliken",
            "related_links": [],
            "attachments": []
        }
    }
}