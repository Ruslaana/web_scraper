{
    "version": "1.0",
    "document": {
        "id": 18233,
        "title": "Nonsens om statsborgerskaber",
        "content": "For at tilfredsstille nogle få personers personlige præferencer skal Danmark acceptere, at dansk statsborgerskab underordnes eller sidestilles med et eller flere andre landes statsborgerskab. En sønderknust 49-årig kvindelig dansk journalist havde aldrig forestillet sig, at det kunne være så besværligt at forelske sig i en mand fra et andet land. Kvinden faldt for en italiener og flyttede i 1993 til Italien. Hun fandt hurtigt ud af, at hvis hun ville have italiensk pas, så skulle hun frasige sig sit danske statsborgerskab. Kvinden er privilegeret. Hun kan selv frit vælge at skifte sit danske statsborgerskab ud med et italiensk statsborgerskab. Den veluddannede journalist blev imidlertid »vildt rystet og chokeret«, fordi hun blev nægtet retten til at sige, at hun »er født i Danmark«. Det forekom hende »som om man ville skære en arm af«. Sådan nonsens og vanvittige postulater bør ikke finde vej til Berlingskes spalter. Den store radikale leder Margrethe Vestager citeres for at have sagt, at »Det er en stor gave at give plads til, at man kan beholde tilknytningen til det land, man kommer fra, og samtidig give fuld adgang til det land, man kommer til at virke i, og som ens børn vokser op i«. Vestager har ifølge artiklen i årevis været fortaler for »retten til to pas«. Tilknytning og formelle rettigheder er to helt forskellige ting, og hvorfor skal nogle få have fuld adgang til to lande? Berlingske burde sætte en journalist til at undersøge og skrive om, hvorfor Danmark og flere andre lande ikke har frit valg på alle hylder, når det kommer til statsborgerskab, og hvilke konsekvenser det har og kan få at være ukritisk på området. Når den italiensk gifte danske journalist bliver sparket på porten af sin italienske mand, kan hun kaste sig i armene på en ny mand. F.eks. en spanier, en græker eller gambianer. Hun vil uanset geografien hurtigt kunne stemme i sit nye land og få adgang til alle de borgerrettigheder og goder, hun vil kunne vride ud af det. Hun vil i den ideelle verden derfor nu kunne stemme og regere i mindst tre lande på én gang. Eftersom hun kun kan bo i et af de tre lande, vil hun kun blive ramt af vælgerluner ét sted, men hun vil kunne påvirke vilkårene for borgere i alle de lande, som hun, jf. Vestager, skal kunne beholde tilknytningen til! En samfundsomstyrter i Bahrain er smidt i fængsel. Han er flink og fredelig, men han har fået tæv. Danske myndigheder har konkluderet, at han ikke har gjort noget strafbart i Bahrain. Da han også er dansk statsborger, kræver Søvndal og kompagni, at han skal løslades. Hvilket statsborgerskab har størst betydning? Det han blev født med, eller det han senere bekvemt skaffede sig og nu bruger over for sit moderland? Hvilket af de to lande - Bahrain og Danmark - har ansvaret for, at mandens menneskerettigheder ikke trædes under fode? Det bliver interessant at opleve, hvordan Danmark og Sudan eller Danmark og Iran vil kæmpe om at komme til at repræsentere den næste terrormistænkte, som amerikanerne slår kløerne i. Hvad det har med sagen at gøre? Jo, den terrormistænkte har flere statsborgerskaber, herunder dansk.",
        "metadata": {
            "source": "https://www.berlingske.dk/kommentatorer/nonsens-om-statsborgerskaber",
            "image_url": "https://berlingske.bmcdn.dk/media/cache/resolve/image_x_large/image/65/652506/4599550-niels-erik-andersen-tidl-ambassadr.jpg",
            "publication_time": "Onsdag d. 25. juli 2012, kl. 22.30",
            "author": null,
            "related_links": [],
            "attachments": []
        }
    }
}