{
    "version": "1.0",
    "document": {
        "id": 17947,
        "title": "Livet fra inderst til yderst",
        "content": "Ikke to mennesker er ens. Ikke to musikere spiller på samme måde. Forskellen virker tværtimod lige forbløffende hver gang. Julian Rachlin på 37 år ligner heller aldrig sig selv. Den litauiske violinvirtuos minder sommetider om popsangeren George Michael - komplet med højt hår og blå brilleglas. Men hans stil i DR Koncerthuset de seneste dage har været en anden. Han virker efterhånden knap så optaget af det pletfrie ydre. Knap så slikket, som man siger. Og hans fortoning af Brahms’ mægtige værk for soloviolin med orkester? De færreste har hørt den spillet sådan før. Han behøver bare gå ind foran DR Symfoniorkestret, lade russiske Dmitrij Kitajenko dirigere forspillet, tage sin kostbare cremoneser op under hagen - og Brahms’ mesterværk fra 1879 bliver aldrig det samme. For litaueren spiller det langsomt og indadvendt. Man må selv sende ørerne ned på scenen og lytte alle oplevelserne hjem. Publikum gør det hellere end gerne. Hans duetter med den dybe fagot eller den højere obo sætter smil på tandsættene rundt omkring. Selv når han må kæmpe lidt med dirigenten for at holde farten nede. Selv når et par toner hist og pist ender helt skævt. Han har vist bøvl med en streng. Stykkets langsomme sats lyder endda lige modsat i hans hænder: Letbevægeligt, omskifteligt, åndeløst. Og den ligefremme finale bliver velgørende på en helt tredje måde. Da han efter tre kvarter tager violinen ned igen, virker han helt udmarvet. Rachlin står som en bokser i sin ring: Skeløjet, vaklende, næsten fnysende. Og han kvitterer for det let paffe bifald med en af Johann Sebastian Bachs langsomste, mest inderlige stykker. Kompromisløst tænkt. Perfekt. Russeren på dirigentpodiet tager revanche med et dobbelt så langt, fem gange så kraftigt og ti gange mere brydsomt stykke! Dmitrij Sjostakovitj skabte sin fjerde symfoni få år før Anden Verdenskrigs udbrud. Kremls kommunister med Stalin i spidsen var ikke ret vilde med hans eksperiment. Musik skulle helst besynge kollektivets seneste kornhøst med videre. Njet, njet, njet. Sjostakovitj nægtede at please sine tyranner og måtte til gengæld lade sit værk blive i skuffen gennem årtier. For hans symfoni blev hård og nådesløs, brovtende og larmende, sine steder aldeles umelodisk - og i sidste ende vidunderligt velgørende. Den gode smag ligger i smadder efter få minutter og afløses af klassisk musiks mest rå møde med lyden og dermed livet. Adjektiver kan være fattige ord. Det er tak efter sigende også. Men ...",
        "metadata": {
            "source": "https://www.berlingske.dk/koncertanmeldelser/livet-fra-inderst-til-yderst",
            "image_url": "https://berlingske.bmcdn.dk/media/cache/resolve/image_x_large/image/60/601011/5676360-koncert-billed.jpg",
            "publication_time": "Fredag d. 05. oktober 2012, kl. 22.30",
            "author": "Søren Schauser",
            "related_links": [],
            "attachments": []
        }
    }
}