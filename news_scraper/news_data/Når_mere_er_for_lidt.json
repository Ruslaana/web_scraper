{
    "version": "1.0",
    "document": {
        "id": 14503,
        "title": "Når mere er for lidt",
        "content": "Day Birger et Mikkelsen var tilbage på showkalenderen torsdag aften med et ganske lille show, der blev vist på Bdr. Price. På catwalken spilede en trio Eine Kleine Nachtmusic, mens der blev serveret dry martini til gæsterne, der blandt andre talte Christiane Schaumburg-Müller i rævepels fra Day og Medina.  Det var et lille og intimt show for omkring 100 gæster, der så en Day Birger et Mikkelsen kollektion, der var Day classic. Meget udsmykket, med hilsner tilbage i tiden, f.eks. en nederdel, der mindede om Days store hitnederdel fra begyndelsen af nullerne. Temaet var paisleymønster, som derfor spredte sig over kollektionen i forskellige udgaver. Her var sort, grå, hvid, støvet fersken og guld. Rige stoffer, broderi, perler og palietter. Korte jakker, udsmykkede nederdele, silkeskjorter, jakker med palietter på skuldrene.  Day viste også en række af de pelse, som firmaet har lavet i samarbejde med Kopenhagen Fur, og det var både fint og velfungerende, især en stor rævepels var flot. Konkurrence:Vind adgang til Copenhagen Fashion Week 2014 Og selvom man sagtens kan argumentere for, at det er klassisk Day og set mange gange før, virkede det faktisk helt rigtigt og meget nutidigt at udsmykke sig mere. Efter en periode med helvedes meget minimalisme - som high street kæderne meget nemt kan kopiere - er det oplagt at lave noget mere ormamenteret og rigt udsmykket. Vi trænger også til lidt opmuntring. Det fik man hos Day. ",
        "metadata": {
            "source": "https://www.berlingske.dk/design/naar-mere-er-for-lidt",
            "image_url": "https://berlingske.bmcdn.dk/media/cache/resolve/image_x_large/image/43/436004/7138223-det-er-den-her.jpg",
            "publication_time": "Fredag d. 31. januar 2014, kl. 12.43",
            "author": "Sarah Skarum",
            "related_links": [],
            "attachments": []
        }
    }
}