{
    "version": "1.0",
    "document": {
        "id": 15643,
        "title": "Kulturkonsulent: Afsløring af nordsjællandske spillesteders prisaftaler tyder på branchetendens",
        "content": "De kommunale spillesteder Kulturværftet i Helsingør og Mantzius Live i Birkerød kan have forbrudt sig mod loven ved at indgå ulovlige kartelaftaler, vurderer to juridiske eksperter iBerlingskemandag. Problemerne er ikke begrænset til Nordsjælland. I marts skrevJydskeVestkysten, at en række spillesteder i Jylland og et på Fyn havde indgået aftaler om, hvor meget de ville betale for optrædener af en række musikere. Sammenlagt får man det indtryk, at der kan være tale om en branchetendens. Det mener Ronnie Hansen, som er kulturkonsulent. »Spillestederne har på mange måder en kommunalvibe. Det er nogle institutioner, som på grund af deres tilskud ikke fungerer på markedsvilkår, som mødes med aktører fra en meget markedsdrevet branche – altså musikbranchen,« siger Ronnie Hansen. Berlingske har fået aktindsigt i mailkorrespondancer fra de seneste seks år mellem spillestedet Kulturværftet og spillestedet Mantzius Live samt flere andre spillesteder. Korrespondancen viser tilfælde af koordinering af billetpriser, hvilke kunstnere spillestederne må hyre, og udveksling af priser på kunstnere mellem spillesteder. Juraprofessor Bent Ole Gram Mortensen fra Syddansk Universitet samt lektor i konkurrenceret Christian Bergqvist fra Københavns Universitet vurderer, at spillestedernes praksis kan være ulovlig. Det var Ronnie Hansen, der opdagede de mange mails om priskoordinering på Fyn og i Jylland, da han var konsulent for Tobakken og Esbjerg Kommune i forbindelse medkrisen hosdet vestjyske spillested. Han har ingen viden, udover det der står i Berlingske, om de mulige sager i Nordsjælland, men han har læst mange hundrede mails fra fynske og jyske spillesteder, hvori der blev kordineret priser. Ronnie Hansen er tidligere kommerciel chef i DBU.Fold sammenLæs mereFoto: Pr/Ritzau Scanpix. Ronnie Hansens bud på en forklaring er, at spillestederne koordinerer med hinanden, fordi de er nervøse for at blive kørt over af nogle dygtigere agenter fra den meget mere professionelle livebranche, der i større og større grad er ejet af store, internationale selskaber. »Magten ligger entydigt hos de kommercielle aktører, og det har spillestederne forsøgt at beskytte sig mod,« siger Ronnie Hansen. Han tror dog ikke, at det nødvendigvis har været en fordel for spillestederne, at de har koordineret priser. »I de mange mails om prissætning, jeg har læst, kan man se, at det som regel er det første spillested, der melder ud, der bestemmer prisen. Og den kan jo også have været for høj,« siger Ronnie Hansen. Det er Konkurrence- og Forbrugerstyrelsen, der kan gribe ind over for konkurrencebegrænsende adfærd. Efter historierne i JydskeVestkysten ransagede styrelsen spillestederne Tobakken i Esbjerg, Godset i Kolding og Tøjhuset i Fredericia. Konkurrence- og Forbrugerstyrelsen har med henvisning til, at sagen er igangværende, ikke ønsket at oplyse, hvilke spillesteder der indgår i dens undersøgelse af karteller blandt spillesteder. Lederen af Kulturværftet, Søs Krogh Vikkelsøe, skrev i en mail til Berlingske, at der kun er fundet kritisable forhold i seks ud af 916 koncerter, og afviser, at der er tale om systematisk koordinering. Ronnie Hansen siger, at hvis det står til troende, er der færre tilfælde blandt de nordsjællandske spillesteder, end der var på Fyn og i Jylland. »Mængden af priskoordinering på skrift ser ud til at være mindre,« siger Ronnie Hansen. Kulturminister Jakob Engel-Schmidt (M) har tidligere sagt at det var »alvorlige anklager«, der blev rettet mod spillestederne i Jylland og på Fyn. Han har sendt en skriftlig kommentar til Berlingske vedrørerende de nye sager: »Hvis det skulle vise sig, at nogle af spillestederne har en forkert praksis, og at kunstnere ikke får en fair betaling, så forventer jeg selvfølgelig, at spillestederne vil få bragt eventuelle problemer i orden,« udtaler Jakob Engel-Schmidt. Det har ikke været muligt at få en kommentar til de nye sager fra erhvervsminister Morten Bødskov (S), der er på tjenesterejse i udlandet. I forbindelse med sagerne på Fyn og i Jyllandsagde han, at det så »problematisk ud«, og at han forventede, at konkurrencemyndighederne forhold sig til sagen. Læs hele artiklen om demuligvis ulovlige kartelaftaler her. FAKTAHvad er et kartel?Et kartel er en ulovlig aftale mellem konkurrerende virksomheder, der begrænser konkurrencen.Det kan blandt andet være:Markedsdelingsaftaler, hvor konkurrerende virksomheder aftaler, hvordan markedet skal fordeles imellem dem.Prisaftaler, hvor konkurrerende virksomheder aftaler, hvad deres varer eller ydelse skal koste.Tilbuds- eller priskoordinering, hvor konkurrerende virksomheder aftaler, hvad de vil give af tilbud på en vare eller ydelse.Det er netop disse tre former for karteller, der er interessante i denne sammenhæng.FOLD UD Et kartel er en ulovlig aftale mellem konkurrerende virksomheder, der begrænser konkurrencen. Det kan blandt andet være: Det er netop disse tre former for karteller, der er interessante i denne sammenhæng. Opdateret 9/5 klokken 06:56 med kommentar fra kulturministeren.",
        "metadata": {
            "source": "https://www.berlingske.dk/musik/kulturkonsulent-afsloering-af-nordsjaellandske-spillesteders-prisaftaler",
            "image_url": "https://berlingske.bmcdn.dk/media/cache/resolve/image_x_large_vertical/image/167/1674334/24422799-.jpg",
            "publication_time": "Mandag d. 08. maj 2023, kl. 14.58",
            "author": "Joachim Talbro Paulsen",
            "related_links": [],
            "attachments": []
        }
    }
}