{
    "version": "1.0",
    "document": {
        "id": 3061,
        "title": "Teknologigiganter presses af boykottrusler efter skoleskyderi",
        "content": "Forbrugerpresset øges på de amerikanske teknologigiganter, som samarbejder med den omstridte våbenorganisation National Riffle Association (NRA). Nu truer stadig flere med at boykotte deres produkter og opsige deres abonnementer, hvis ikke samarbejdet straks ophører. En onlinekampagne, som blev startet op til weekenden for at tvinge internetgiganten Amazon til at fjerne NRAs streamingkanal NRATV, der sender døgnet rundt, rundede søndag 115.000 underskrifter, og mandag formiddag havde 151.000 skrevet under digitalt. Samtidig truer flere nu med at opsige deres abonnement på dagbladet Washington Post, der i efteråret 2013 blev købt af Amazons stifter og topchef, Jeff Bezos, hvis ikke Amazon fjerner NRATV. Samme krav stilles til Apple, Google og TV-boksproducenten Roku, som også har NRATV med i streamingprodukterne eller - for Googles vedkommende - på YouTube. Her er det pressionsgruppen Moms Demand Action for Gun Sense in America, som blev stiftet efter et skoleskyderi i Connecticut i december 2012, der har kontaktet selskaberne for at få dem til at bryde båndene til den hidtil så magtfulde våbenorganisation. Kravene og omfanget af dem er taget til, efter at en lang række selskaber i den forgangne uge har opsagt aftaler, hvor medlemmer af NRA har kunnet opnå rabatter hos virksomhederne. Fredag meldte også IT-sikkerhedsfirmaet Symantec, der står bag Norton-programmerne, at det er slut med rabatter, så NRA-medlemmer skal betale nøjagtigt det samme som alle andre for deres antivirus. Tidligere har blandt andre flyselskaberne United Airlines og Delta Air Lines, hotelkæden Best Western, banken First National Bank of Omaha - som havde et særligt NRA-visakort -, forsikringsselskabet MetLife samt biludlejningsselskaberne Hertz, Avis og TrueCar meldt ud, at rabatordningerne ophører straks. Reaktionerne kommer oven på det seneste skoleskyderi, hvor en 19-årig tidligere studerende 14. februar dræbte 17, de fleste studerende, på sin tidligere skole i Parkland i Florida med et lovligt indkøbt gevær.  ThinkProgress.com, som er et nyhedsnetsted ejet af Center for American Progress Action Fund, har offentliggjort en liste over omkring 20 større selskaber, som har særaftaler med NRA, og opdaterer løbende listen ved at strege de selskaber over, som opsiger disse særaftaler. På netstedet kan man læse, hvad hvert enkelt selskab tilbyder NRA-medlemmer som særlige goder eller rabatter. Pakketransporttjenesten FedEx giver således stadig NRA-medlemmer op til 26 procents rabat. Lignende kampagner, som føres på de sociale medier, har tidligere haft stor effekt. Ifølge nyhedsbureauet Reuters tvang det TV-stationen Fox News til at afbryde samarbejdet med TV-værten Bill O'Reilly, fordi sponsorer opsagde deres aftaler efter fremkomsten af beskyldninger om seksuelle overgreb. Sportsorganisationen National Football League blev tvunget til handling efter beskyldninger om vold mod spillere. Aktivister har også lagt pres på offentlige pensionsfonde for at få dem til at trække investeringer ud af våbenproducenter, og på aktiemarkederne er netop våbenproducenters aktiekurs de seneste dage faldet. NRAs topchef, Wayne LaPierre, sagde torsdag på en pressekonference om kampagnerne, at »de ønsker at gøre os alle sammen mindre frie«. Han tilføjede ifølge Washington Post, at det rigtige svar på skyderierne i Florida var mere bevæbnet sikkerhedspersonale på skoleområder, ikke færre våben i USA. ",
        "metadata": {
            "source": "https://www.berlingske.dk/virksomheder/teknologigiganter-presses-af-boykottrusler-efter-skoleskyderi",
            "image_url": "https://berlingske.bmcdn.dk/media/cache/resolve/image_x_large/image/0/7189/20170678-pix-nratv.jpg",
            "publication_time": "Mandag d. 26. februar 2018, kl. 09.15",
            "author": "Thomas Breinstrup",
            "related_links": [],
            "attachments": []
        }
    }
}