{
    "version": "1.0",
    "document": {
        "id": 11726,
        "title": "Op mod hver fjerde ung har problemer med at få børn – og vi svigter dem: »Vores biologi har en udløbsdato«",
        "content": "Et enigt folketing har netop vedtaget en aftale om ophævelse af fem års-grænsen for opbevaring af menneskelige æg nedfrosset i forbindelse med fertilitetsbehandling og anden sygdom. Det er et stort fremskridt, som både fertilitetseksperter og Landsforeningen for Ufrivilligt Barnløse (LFUB) hilser velkomment. Det vil lette fertilitetsbehandlingen og samtidig stille kvinder og mænd mere lige. Det er sjældent, at partierne i Folketinget indgår aftaler i fuld enighed. Og aftalen står på skuldrene af Etisk Råds udtalelse, hvori et lige så sjældent set enigt råd anbefaler, at en udvidelse af opbevaringstiden »ledsages af initiativer, som dels sikrer, at alle borgere i den reproduktive alder er fuldt oplyste om fertilitetens afhængighed af alder og livsstil, og dels at infertilitet så vidt muligt forebygges«. Ufrivillig barnløshed er i dag den hyppigste kroniske sygdom blandt unge i den reproduktive alder. Op mod 26 pct. af alle, der ønsker sig børn, vil opleve problemer med at få dem. Årsagen er sygdom, men også at vi udskyder tidspunktet for, hvornår vi begynder at overveje at få børn. Vores biologi har en udløbsdato.  I Danmark er vi blevet rigtig dygtige til fertilitetsbehandling. Men vi har fuldstændig negligeret forebyggelsesdelen. De unge mangler generelt helt grundlæggende viden om deres biologi og deres reproduktive evner. I folkeskolen fokuseres seksualundervisningen ensidigt på at undgå at få børn, og på ungdomsuddannelserne er emnerne reproduktion og familiedannelse fuldstændigt fraværende. Det kan vi ikke være bekendt. På trods af øget prioritering i sundhedsvæsenet – herunder Region Hovedstadens ambitiøse strategi for hele fertilitetsområdet – svigter vi de unge, når vi helt har undladt at give dem grundlæggende viden om deres egen biologi. Resultatet ser vi blandt vores medlemmer i patientforeningen (LFUB) og i venteværelset på fertilitetsklinikkerne, hvor tusindvis af unge håbefulde mennesker nu er blevet patienter. Vi hører næsten dagligt fra vores patienter og medlemmer, at de oveni at være ulykkelige over ikke at kunne blive forældre, over at skuffe deres partner og over ikke at kunne deltage i deres venners babylykke også føler vrede og frustration over at være blevet misinformeret eller ikke-informeret om deres biologiske begrænsninger. For de fleste mennesker er det en selvfølgelighed, at de på et tidspunkt ønsker at stifte familie, og for forældre er børn den største glæde i livet. At få børn er, og skal altid være, den enkeltes frie valg. Men det skal være et valg foretaget på et oplyst grundlag. Her kan vi gøre det langt bedre, end vi gør i dag. Og helst uden at skulle på en fertilitetsklinik. Det haster, og det er alvorligt. Det er måske ikke et spørgsmål om liv eller død – men i høj grad et spørgsmål om liv og lykke. Søren Ziebe er afdelingschef på Rigshospitalets Fertilitetsklinik og bestyrelsesmedlem af ReproUnion, og Anne Buur er bestyrelsesformand for Landsforeningen for Ufrivilligt Barnløse",
        "metadata": {
            "source": "https://www.berlingske.dk/kommentarer/op-mod-hver-fjerde-ung-har-problemer-med-at-faa-boern-og-vi-svigter",
            "image_url": "https://berlingske.bmcdn.dk/media/cache/resolve/image_x_large_vertical/image/135/1350238/23563956-.jpg",
            "publication_time": "Fredag d. 30. oktober 2020, kl. 22.32",
            "author": null,
            "related_links": [],
            "attachments": []
        }
    }
}