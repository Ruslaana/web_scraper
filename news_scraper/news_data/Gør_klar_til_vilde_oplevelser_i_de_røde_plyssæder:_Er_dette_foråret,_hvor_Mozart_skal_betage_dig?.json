{
    "version": "1.0",
    "document": {
        "id": 21477,
        "title": "Gør klar til vilde oplevelser i de røde plyssæder: Er dette foråret, hvor Mozart skal betage dig?",
        "content": "Gør dig klar til at dykke ned i de røde plyssæder og nyde klassikerne. Et herligt forår venter – især, hvis du elsker opera, klassisk musik og ballet. Berlingskes anmelder Søren Kassebeer anbefaler alt det, du skal overveje at bestille billet til, hvis du elsker en god aften på kanten af orkestergraven.  Mens alt endnu var idyl: Sixten Sparre (Thommy Berggren) og Elvira Madigan (Pia Degermark) i Bo Widerbergs »Elvira Madigan«.Fold sammenLæs mereFoto: Ivar Myrhøj. Det var en smuk film, Bo Widerberg skabte, dengang i 1967. »Elvira Madigan« hed den. Den blev et fortjent megahit, og den gjorde også noget andet, for den åbnede publikums øjne for et af Mozarts mest mageløse værker, klaverkoncerten nr. 21. Dens langsomme sats blev underlægningsmusik til den svenske filminstruktørs film om den tragiske kærlighed mellem den tysk fødte linedanser og den svenske løjtnant. En indspilning fra de år havde ligefrem et stillbillede af Elvira (i skikkelse af svenske Pia Degermark) på coveret. Sådan gik alt op i en højere enhed, og senere på måneden kan man høre den fremragende og ligeledes svenske klarinettist og dirigent Martin Fröst dirigere netop det værk i DR Koncerthuset, med amerikanske Eric Lu ved tangenterne. Orkestret er Det Svenske Kammerorkester, og til aftenens herligheder hører også ouverturen til »Figaros bryllup« og Mozarts næstsidste symfoni, nr. 40. Lutter hovedværker fra Wolfgang Amadeus. Lutter lagkage. Mozart, DR Koncerthuset, 23. januar.  Sådan så det ud i sæsonen 2012/2013, da »Tornerose« sidst blev danset.Fold sammenLæs mereFoto: Henrik Stenberg. Den romantiske ballet som sådan har et forklaringsproblem: musikken. Dens komponister er simpelthen ikke særlig gode. De er slet ikke på niveau med periodens bedste inden for alle mulige andre genrer. Med én undtagelse. Pjotr Ilitj Tjajkovskij. Russeren var mesterlig, uanset hvad han brugte sit enorme musikalske talent på. Når det erhanspartiturer, der skal danses piruetter til, kan man være sikker på musik, der absolut intet fejler. Alene af den grund er der grund til at glæde sig til eventyrballetten »Tornerose« på Gamle Scene. Det er koreografen Christopher Wheeldons koreografi, der skal opleves. Den blev danset første gang i 2012. Den fortæller, som folkeeventyret, om kongedatteren, som den gode fe ønsker alt godt, men som den onde heks forhekser, så hun skal sove i 100 år, inde på slottet, bag tjørnehækken. Kun en ægte prins kan trænge helt ind, iført sværd og lidenskab, og sådan én dukker op, gudskelov, og han kommer hen til den skønne, og han kysser hende, og hun vågner. »Man kan ikke leve uden kampen mellem det gode og det onde,« har Christopher Wheeldon sagt om arbejdet med »Tornerose«. »Begge dele skal være til stede i ens liv. Når det gode krydser klinger med det onde, springer der gnister – og det er dem, der kan antænde et kunstnerisk bål.« Mon ikke gnisten tændes på Kongens Nytorv? »Tornerose«, Det Kongelige Teater, Gamle Scene, fra 25. januar.  Laura Wilde er Salome i »Salome«.Fold sammenLæs mereFoto: Guide Caroline Franz. Historien er vild. Musikken er vild. Det hele i »Salome« er så vildt, at det burde være forbudt for børn. Man må stadig, 119 år efter urpremieren, undre sig: Hvordan kunne man skabe noget så moderne og grænseoverskridende for så mange år siden? Men det kunne man altså. Vidunderlige Oscar Wilde skrev det skandaleombruste skuespil om profeten Jochanaan, også kendt som Johannes Døberen, der har kritiseret kong Herodes’ hof og dets umoralske levned. Han sidder af samme grund fanget i paladsets kælder, og det bliver værre endnu: Kongedatteren Salome kræver hans hoved på et fad efter at have underholdt sin far med den blodtørstigt erotiske De syv slørs dans. Det er virkelig perverst med perverst på. Verdens mest raffinerede operakomponist, Richard Strauss, fik skuespillet oversat og strøg lidt her og der for at gøre det operaegnet. Så komponerede han musikken, som er noget af det bedste fra en af de bedste. Den gode og smukke Malmö Opera sætter provokationen op til marts.Patrik Ringborginstruerer. Den anbefalede aldersgrænse er fornuftigt nok sat til 15 år. »Salome«, Malmø Opera, fra 8. februar.  Gustav Mahler står bag en af den romantiske musiks hovedværker, hans 5. symfoni. Her er han fotograferet i 1897.Fold sammenLæs mereFoto: Files/AFP/Ritzau Scanpix. Copenhagen Phils nye chefdirigent, tyske Christoph Gedschold, står i spidsen for orkestret, når det sætter sig til rette i Konservatoriets Koncertsal og prøver kræfter med et af den romantiske musiks hovedværker, Gustav Mahlers 5. symfoni. Det er den overtroiske østrigers mest elskede komposition, og det skyldes især den langsomme sats, adagiettoen, som er noget af det mest ligefremt smukke, Mahler skrev. FilminstruktørenLuchino Viscontibrugte den i sin filmatisering af »Døden i Venedig«, 150-års-fødselaren Thomas Manns fortælling om farlig kærlighed, og det gjorde han vidunderligt bevægende. At høre symfonien i sin helhed, helt uden billeder, er også en fest for følelserne. Ved aftenens koncert sker der også andre ting, for David Munk-Nielsen er solist i Mozarts klaverkoncert nr. 23, og mere bedårende klaverkoncert komponerede selv Mozart ikke. Der er også en særlig danske vinkel, for når Elisabeth fra »Matador« spillede på det opretstående, var det et tema fra netop dét værk, hun gav sig hen til. Mozart er altid alle vegne. Mahler og Mozart, Konservatoriets Koncertsal, 15. februar.  Klar til det hele: Susanna Andersson og Gert Henning-Jensen.Fold sammenLæs mereFoto: Guide. Dansk opera er ikke det, der fylder mest på repertoiret. Slet ikke i udlandet. Men de findes, de danske, og ikke bare spillemandssønnen Carl Nielsens »Saul og David« og »Maskarade« og det martrede geni Rued Langgaards »Antikrist« er værd at se og lytte til. Det gælder også den glimrende komponist Paul Schierbecks »Fête galante« fra 1930. Titlen betyder »Kærlighedsfesten«, og det hele er noget med, at den unge grev René gifter sig med den unge pige Suzon, der ikke aner, at ægteskabet er ugyldigt og underskrevet af en beruset lakaj. Så kører det derudad med forviklinger og fjollerier, og Den Jyske Opera skal have ros for at sætte hele herligheden op. Til foråret gæstespiller nyopsætningen på Det Kongelige Teaters Gamle Scene. Hvis navnet Poul Schierbeck i øvrigt ikke virker specielt bekendt, så kender man ham nok alligevel, for han skrev melodierne til noget af det meste elskede i den danske sangskat: »I Danmark er jeg født«, »Det er i dag et vejr – et solskinsvejr« og »Du kære blide danske bæk«. Mere dansk og dejligt bliver det ikke. »Fête galante«, Gamle Scene, 10. og 11. marts.  Originalpartituret til Wagners enorme opera »Mestersangerne i Nürnberg«.Fold sammenLæs mereFoto: Daniel Karmann/AP/Ritzau Scanpix. Af alle Richard Wagners mange lange operaer er »Mestersangerne i Nürnberg« den længste. Mere end fem timer varer den, hvis man ikke tæller pauserne med. Til gengæld er den værd at bruge tid på. Den er en af alle tiders største operaskaberes helt store værker, og så er den den eneste af hans betydelige operaer, der ikke slutter med død, ragnarok og elendighed, men har en munter handling og en happy ending. Ha-ha-ha-morsom er den ikke, men den er et trekantsdrama, der ikke ender ulykkeligt, og den er fyldt med fantastisk musik og finurlige samspil mellem tyske bedsteborgere – og så er det bare ærgerligt, at den også var en af Adolf Hitlers yndlingsoperaer! Som det meste andet af Wagner kan den tolkes på utallige måder: Med vægt på det intime, med hentydning til det politiske, hvis ikke ligefrem antisemitiske, med fokus på snart sagt hvad som helst. Wagner er en konstant udfordring. Han kan misbruges. Han er en kunstner, man elsker på trods. Det er Laurent Pelly, der iscenesætter operaen på Operaen, og den centrale rolle som den gamle mestersanger Hans Sachs synges af en dansk verdensstjerne, basbarytonen Johan Reuter. For hårdkogte wagnerianere som denne guideskriver er premieren åretsmust see. Andre bør også give den en chance. »Mestersangerne i Nürnberg«, Operaen, fra 16. marts.  Kostumetegning af Anja Vang Kragh til Det Kongelige Teaters opsætning af »Griselda«Fold sammenLæs mereFoto: Anja Vang Kragh. Barokkomponisten Antonio Vivaldi komponerede ufattelig meget musik. Mest kendt i dag er hans violinkoncerter »De fire årstider«, men mere og mere af italieneren bliver spillet, og han bliver spillet bedre end nogensinde. Også flere af hans utallige, mere eller mindre bevarede operaer (man taler om et halvt hundrede stykker) har fået en renæssance. En af dem er »Griselda«, der handler om, at Gualtiero af Thessalien har giftet sig med en fattig hyrdinde ved navn Griselda. Folket er imod ægteskabet, så kongen sætter Griselda på en række prøver, der skal teste hendes kærlighed, og hvad der siden sker, er måske ikke så interessant, for fortællinger i tidlige 1700-taloperaer virker typisk fjerne og fjollede. Det gør musikken derimod ikke, og det skal blive spændende at se, hvad instruktøren Béatrice Lachaussée får ud af løjerne, når hun sætter op på Gamle Scene. Det er i øvrigt første gang nogensinde, Det Kongelige Teater opfører en opera af den røde præst, som han blev kaldt, og så er det jo godt, at den musikalske ledelse er i de bedste hænder. Det er nemlig barokmesteren Lars Ulrik Mortensen, der dirigerer Concerto Copenhagen. Jeg venter spændt. »Griselda«, Gamle Scene, fra 4. maj.  Beethoven malet af Joseph Willibrord Mähler i årene omkring tilblivelsen af den syvende symfoni.Fold sammenLæs mereFoto: Joseph Willibrord Mähler. Man tror, det er løgn, men den svenske dirigent Herbert Blomstedt er, trods sine 97 år, stadig en yderst aktiv musiker, der rejser verden rundt og dirigerer de bedste orkestre. Herhjemme har vi haft glæde af ham i årtier (jeg husker ham selv fra min glade ungdom!), og til maj kan vi høre ham i DR Koncerthuset, hvor han fører DR Symfoniorkestret gennem to af det klassiske symfoniske repertoires hovedværker. Det ene er Beethovens 7. symfoni, som en Beethoven-elsker gennem et halvt århundrede som undertegnede ikke tøver med at kalde noget af hans bedste musik overhovedet. Det er klassisk Beethoven, det her, med et drama, der aldrig er postuleret, men kommer indefra, fra selve den musikalske substans, og alene allegrettoen er det hele værd – så rørende og smuk er den, at den blev et hit, der måtte gentages, ved uropførelsen i 1813. Det andet værk er Mozarts symfoni nr. 38, der er så såre skøn, som kun Mozarts musik kan være det, og som har fået kælenavnet »Prag«. Det var her, i den bøhmiske by, den blev uropført. Prag elskede Mozart. Det forstår man godt. Beethoven og Mozart, DR Koncerthuset, 8. maj.  András Schiff kræver absolut ro.Fold sammenLæs mereFoto: Nadia F. Romanini. »En lykkepose med András Schiff« lyder den fjollede overskrift på en klaveraften i Tivolis Koncertsal i maj med en af mine yndlingspianister. Hvad han vil spille, ved vi stadig ikke, formentlig ved verdenskunstneren det ikke engang selv, derfor ordet »lykkepose«. Det temmelig infantile forsøg på at lokke publikum indenfor bør dog ikke afskrække nogen. András Schiff er nemlig indbegrebet af en seriøs musiker. For ham er Beethoven og Bach husguderne. Det er hos dem, alting begynder og ender (og det kan jeg godt være enig med ham i), og han er kendt for at kræve absolut stilhed under sine koncerter. Ingen hosten her, tak. Ingen raslen med Ga-Jolerne. Ingen bladren i programmerne. Silence, please! Til gengæld får man et musikerskab, som ikke fås bedre. Og lur mig, om ikke mindst ét af de to nævnte genier er på programmet i den gamle have. András Schiff, Tivolis Koncertsal, 4. juni.",
        "metadata": {
            "source": "https://www.berlingske.dk/scene/goer-klar-til-vilde-oplevelser-i-de-roede-plyssaeder-er-dette-foraaret-hvor",
            "image_url": "https://berlingske.bmcdn.dk/media/cache/resolve/image_x_large/image/187/1876840/24867264-mozart.jpg",
            "publication_time": "Søndag d. 12. januar 2025, kl. 11.34",
            "author": "Søren Kassebeer",
            "related_links": [],
            "attachments": []
        }
    }
}