{
    "version": "1.0",
    "document": {
        "id": 7151,
        "title": "Opråb til Jakob Næsager: Stop med at kalde det »inklusion«, når det i virkeligheden bare er budgetgymnastik",
        "content": "Da Københavns Kommune valgte at sætte en stopper for udvidelsen af specialklasserne på Peder Lykke Skolen, var det ikke bare et byggeri, man stoppede brat. Det var et løfte til nogle af byens mest sårbare børn og deres forældre, som blev svigtet. Det gør mig oprigtigt forarget. Med snuden dybt begravet i rapporter, fikse budgetomlægninger og smarte inklusionsstrategier glemmer Borgerrepræsentationen og børne- og ungdomsborgmester Jakob Næsager (K), at vi har med vores fremtid at gøre – ikke tal i Excel-ark. De børn, der lige nu modtager specialpædagogisk støtte, som de har brug for, skal ikke rulles tilbage til et almensystem, der allerede er presset til det yderste. At kalde det en »ny retning« er ikke politisk mod – det er politisk ansvarsfralæggelse. Jeg var selv et af de børn, man ønskede at inkludere. Jeg havde skolevægring i årevis og endte i en specialklasse, før jeg – med den rigtige støtte – langsomt kunne vende tilbage til et almindeligt uddannelsesspor. Jeg trives i dag. Men jeg var undtagelsen. Mange har brug for det trygge, specialiserede miljø, som netop Peder Lykke Skolen har opbygget. Nu afvikles det, som om det var en bureaukratisk fejl. Det er grotesk. Vi har set sådan en inklusionsbølge før. I 2012 blev en bred kreds i Folketinget enige om målsætningen, at 96 procent af alle børn skulle inkluderes i almenundervisningen. Det gik så galt, at målet blevopgivet i 2016. Hvis vi ikke forstår, at inklusion kræver mere end målsætninger – nemlig at lytte til lærere, fagfolk og forældre – så kommer vi kun til at se folkeskolen forfalde mere, skriver Andreas Raben.Fold sammenLæs mereFoto: Sofie Mathiassen. Ikke fordi tanken var dårlig – men fordi implementeringen var virkelighedsfjern. Ressourcerne fulgte ikke med. Lærerne blev ikke klædt på.Resultatet? Et stigende antal børn endte med at være mere ensomme, mere udadreagerende – og flere kommuner måtte siden skrue op for specialtilbuddene igen. I dag ser vi, at vandet trækker sig tilbage, og at endnu en dræberbølge samler styrke i horisonten, klar til at ramme skolesystemet med de samme fejltagelser igen. Og konsekvenserne vil være de samme – eller værre. Inklusion uden omtanke kan presse folkeskoler især i socialt belastede områder yderligere, fordi de i forvejen kæmper med lavere ressourcer, høj elevudskiftning og mistrivsel. Når flere børn med særlige behov inkluderes uden nok støtte, risikerer det at forværre både læringsmiljøet og arbejdsmiljøet for de andre elever og deres lærere. Allerede i dagstiger voldeni de københavnske folkeskoler. Mange lærere føler sig utrygge i deres arbejde.72procent peger også på manglende støtte til børn med særlige behov som årsagen til udadreagerende adfærd. Men konsekvensen stopper ikke dér. Når folkeskolen svigter, skader det sammenhængskraften i samfundet. Det københavnske borgerskab – ja, måske dig, kære læser – vælger privatskolerne til og folkeskolen fra. I dag går knap20procent af danske børn i fri- eller privatskole, og andelen er kun stigende. Det skaber en todelt skole: Én for dem, der har råd, og én for resten. Og det truer den grundpille, som folkeskolen er bygget på: At værefælles skole for alle. Vi skal lytte. Til de lærere, der råber op. Til de forældre, der kæmper mod et ulogisk system. Og især til de børn, der ikke passer i de kasser, som systemet har opfundet, skriver Andreas Raben. Her ses Jakob Næsager.Fold sammenLæs mereFoto: Søren Bidstrup. Så ja, der er noget ironisk i, at det er netop de politikere, som siger, at de vil »styrke folkeskolen«, der i virkeligheden undergraver den ved at presse flere børn ind i et system, de ved ikke fungerer for alle. Og ja – det er ofte deres egne børn, der sidder trygt på den anden side af hegnet, i små privatskoleklasser med høj voksentæthed og en klatrevæg i skolegården. Jakob Næsager udtalte iartiklenom Peder Lykke fra 8. maj, at det – eftersom børnetallet i København ikke er lige så højt, som politikerne havde planlagt efter – » … vil vække endnu større undren, hvis man bygger noget, der ikke er behov for.« Men kære borgmester – eleverneharbehov. For specialtilbud. For faglighed. For kontinuitet. Der er én ting, denne sag fra Peder Lykke Skolen viser med al tydelighed: Hvis vi ikke forstår, at inklusion kræver mere end målsætninger – nemlig at lytte til lærere, fagfolk og forældre – så kommer vi kun til at se folkeskolen forfalde mere. Og når forældrene flygter, lærerne brænder ud, og børnene mistrives, så svigter vi Danmarks fremtid. Vi skal i stedet lytte. Til de lærere, der råber op. Til de forældre, der kæmper mod et ulogisk system. Og især til de børn, der ikke passer i de kasser, som systemet har opfundet. Og så skal vi stoppe med at kalde det »inklusion«, når det i virkeligheden bare er budgetgymnastik. Andreas Raben er folketingskandidat og regionsrådskandidat i Region Østdanmark for Moderaterne ",
        "metadata": {
            "source": "https://www.berlingske.dk/kommentarer/opraab-til-jakob-naesager-stop-med-at-kalde-det-inklusion-naar-det-i",
            "image_url": "https://berlingske.bmcdn.dk/media/cache/resolve/image_x_large_vertical/image/192/1920866/24949951-kommende-brne--og-ungdomsborgmester-i-kbenhavns.jpg",
            "publication_time": "Torsdag d. 15. maj 2025, kl. 10.56",
            "author": null,
            "related_links": [],
            "attachments": []
        }
    }
}