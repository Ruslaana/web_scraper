{
    "version": "1.0",
    "document": {
        "id": 6156,
        "title": "Præster må stå ved deres homofobi - de skal ikke gemme sig bag en 2.000 år gammel bog",
        "content": "20. november gik hjemmesidenstopdiskrimination.dki luften. Formålet er, at homoseksuelle kan finde informationer om de kirkelige sogne, hvor homoseksuelle risikerer at blive diskrimineret.Det er faldet den konservative kandidat, Caspar Stefani, for brystet.Det er åbenbart et angreb på hele kirken, at jeg forsøger at hjælpe homoseksuelle med at undgå den ydmygelse, det er, når offentligt ansatte afviser at betjene dem, blot fordi de er homoseksuelle.  Man må forstå, at man ikke er homofob, bare fordi man diskriminerer homoseksuelle på grund af deres seksualitet. I sig selv et bemærkelsesværdigt udsagn. I Danmark vil langt størstedelen af offentligt ansatte præster gerne vie homoseksuelle. Langt størstedelen af præsterne finder derfor, at de sagtens kan vie homoseksuelle og stadig bekende sig til kristendommen og Biblen. Det er med andre ord ikke biblen og troen, som står i vejen for at vie par af samme køn, men alene præsternes egne forstokkede holdninger. Hvorfor synes nogle, at nogle homofobiske præsters forældede holdninger er vigtigere end vores ganske fine principper om, at offentligt ansatte ikke må diskriminere? Stefanis indlæg er desuden et angreb på den såkaldte »politiske korrekthed«. Et argument er i sig selv dårligt, hvis det også er politisk korrekt, forstår man. Betegnelsen »politisk korrekt« bliver i stigende grad brugt af den yderste højrefløj for at undergrave kritik af de gode, nationalkonservative holdninger. Et forsøg på at tage patent på fornuften og tilskrive os andre at være i vores følelser vold. Men Stefani og hans venner på højrefløjen kan kalde mig, hvad de vil. I min verden skal ingen medborgere diskrimineres af staten. Er jeg så følelsesmæssigt involveret? Ja, det kan du bande på, jeg er.  Højrefløjen hævder, at præster retmæssigt skal kunne gemme sig bag en 2.000 år gammel bog, når de diskriminerer på basis af en borgers seksualitet. At vi allesammen skal respektere, at Biblen er over danske principper. Derfor er det komisk, at Stefani ender sin tirade mod os »politisk korrekte« med at kalde os totalitære, fordi vi ønsker ligebehandling i den offentlige sektor. Stefani stiller sig jo netop her på linje med nogle af de værste totalitære regimer i verden, hvor religion bruges til at dominere borgerne, undertrykke demokratiske kræfter og legitimere mishandling af minoriteter som bøsser og lesbiske. Et uhyggeligt standpunkt.  Det er den ældste stråmand i historien, når man gemmer sig bag religiøse bøger for at kunne diskriminere og undertrykke. Og det er en skandale, at kirkeminister Mette Bock (LA) lader det fortsætte. Så længe præster er offentligt ansatte – og får løn fra statskassen – skal de ikke diskriminere. I den bedste af alle verdener, byggede vi en tyk mur mellem kirken og staten. Desværre har det lange udsigter. I mellemtiden må vi styre statskirken til at leve op til de samme retsprincipper som læger, sygeplejersker og lærere.",
        "metadata": {
            "source": "https://www.berlingske.dk/kommentatorer/praester-maa-staa-ved-deres-homofobi-de-skal-ikke-gemme-sig-bag-en-2.000-aar",
            "image_url": "https://berlingske.bmcdn.dk/media/cache/resolve/image_x_large/image/10/101589/19343673-fsrgtweter.jpg",
            "publication_time": "Tirsdag d. 05. december 2017, kl. 14.06",
            "author": null,
            "related_links": [],
            "attachments": []
        }
    }
}