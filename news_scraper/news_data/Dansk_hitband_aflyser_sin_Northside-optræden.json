{
    "version": "1.0",
    "document": {
        "id": 8818,
        "title": "Dansk hitband aflyser sin Northside-optræden",
        "content": "Mindre end tre uger før Northside starter, er den aarhusianske festival ramt af et afbud. Liss, der selv kommer fra smilets by, har nemlig aflyst sin optræden. Det meddeler hitkvartetten i et opslag på Facebook. - Efter lange og svære overvejelser er vi nået frem til, at vi desværre bliver nødt til at aflyse vores koncert på Northside i år, skriver Try-stjernerne og uddyber: - Det er en stor ære at få mulighed for at spille på vores hjemstavns festival blandt alle de fantastiske bands og artister, der spiller i år. Beslutningen om at aflyse koncerten har ikke været nem, men vi må sande, at vi ikke kan det hele på én gang, og at vi bliver nødt at koncentrere os hundrede procent om at lave ny musik, forklarer bandet.  Efter Liss' aflysning annoncerer Northside på sin hjemmeside, at det fremadstormende band Katinka med sangerinden Katinka Bjerregaard i spidsen er hevet ind som erstatning. Katinka, der har vundet DRs talentudviklingsprogram \"Karrierekanonen\" og desuden er kåret som årets håb til Steppeulven, har fået stor anmelderros for pladen \"Vi er ikke kønne nok til at danse\". Årets udsolgte Northside finder sted fra den 9. til den 11. juni i Ådalen ved Aarhus. På plakaten er foruden Katinka også musikalske megastjerner som Radiohead, Frank Ocean og odenseanske MØ. /ritzau/FOKUS ",
        "metadata": {
            "source": "https://www.berlingske.dk/kultur/dansk-hitband-aflyser-sin-northside-optraeden",
            "image_url": "https://berlingske.bmcdn.dk/media/cache/resolve/image_x_large/image/10/109276/17324786-steppeulv-priser-2016-uddelt-steppeulven-2016-liss.jpg",
            "publication_time": "Mandag d. 22. maj 2017, kl. 12.02",
            "author": null,
            "related_links": [],
            "attachments": []
        }
    }
}