{
    "version": "1.0",
    "document": {
        "id": 998,
        "title": "USA er begyndt at grave sin egen forskningsgrav – en hjerneflugt uden fortilfælde er i gang",
        "content": "I næsten et århundrede har USA været klodens ubestridt førende videnskabsnation. Utallige landvindinger i landets laboratorier har medvirket til at skabe voldsom amerikansk velstand og har forsynet verden med videnskabelige og teknologiske gennembrud, som har reddet millioner af menneskeliv og forbedret levevilkårene for mennesker på hele planeten. Men nu er USA godt i gang med at skære en meget væsentlig del af den vitale gren, som landet har siddet på, over. Hvilket kan få dybt alvorlige følger. Den bagvedliggende forklaring er massive nedskæringer i støtten til universiteter og til en længere række miljø-, klima- og sundhedsagenturer – med hobevis af fyringer til følge. Det har udløst frygt, hjerneflugt og desperate forsøg på hastigt at downloade og dermed redde afgørende videnskabelige data, før filerne bliver slettet og servere lukket ned med et par museklik af Trump-loyale medarbejdere i statsadministrationen. »Det er hjerteskærende,« siger Cathy Richards, dataspecialist ved et frivilligt amerikansk projekt, der arbejder på at beskytte forskeres miljødata. Til BBCfortæller hun, at hun kan få en mail klokken 11 om aftenen med besked om, at store datafiler vil blive slettet næste morgen af Trump-administrationen, hvorefter hun tilbringer hele natten med at downloade og redde filerne. I mange tilfælde ligger der adskillige års forskning og masser af hjerteblod bag. Amerikansk innovationskraft har blandt andet forsynet verden med smartphonen, som på godt og ondt har revolutioneret hverdagen for milliarder af mennesker. Apple-chefen Steve Jobs under præsentationen af den første iPhone i 2007.Fold sammenLæs mereFoto: Tony Avelar/AFP/Ritzau Scanpix. Nedskæringerne er især foranlediget af Trump-regeringens angreb på alt, hvad der lugter det mindste af identitetspolitik og aktivisme. Kort sagt af woke. Som præsident Donald Trump har fastslået: »De Forenede Stater vil ikke længere være woke.« Under begrebet hører åbenbart også klima- og miljøforskning, dele af amerikansk sundhedsforskning og selv rumforskning. Ord og vendinger som »global opvarmning«, »grøn energi«, »CO₂-udledninger«, »kønsidentitet« og »kvinder« anses i dag som uønskede af Trump-regeringen og fjernes derfor i vidt omfang fra statslige dokumenter og hjemmesiderifølge organisationen PEN, der kæmper for ytringsfrihed. Eksemplerne er slående: Rumadministrationen NASAs videnskabsbudget for 2026 står ifølge tidsskriftetNaturetil at blive halveret – til 26 milliarder kroner. Det store hav- og atmosfæreforskningscenter NOAA, der leverer fundamentale data fra satellitter om vejr, tropiske orkaner og klima, kan se frem til at få budgettet beskåret med ti milliarder kroner – hvilket midt i en situation med accelererende global opvarmning kan føre til delvis blindhed på klimaforskningsområdet. USAs vidtforgrenede nationale sundhedsinstitut, NIH, må ifølgeThe Washington Postforvente at få budgettet reduceret med 40 procent, svarende til hele 120 milliarder kroner. Især bliver der skåret dramatisk ned på forskning i hiv/aids og covid-19 og på sundhedsforskning knyttet til klima og transkønnede. Dertil kommer voldsomme nedskæringer i USAs udviklingsbistand, hvilketifølge FNkan ende med at koste millioner af menneskeliv, ikke mindst i hiv-ramte områder af Afrika. Enkelte af besparelserne kan sagtens være velbegrundede. Men omfanget er så enormt, at det har lammet væsentlige dele af amerikansk forskning med den konsekvens, at der nu er igangsat en decideret hjerneflugt fra USA til den øvrige verden. Ifølgeen analysei Nature indsendte amerikanske forskere mellem januar og marts i år 32 procent flere ansøgninger om job i udlandet end i samme periode året før. Det er en situation »uden fortilfælde«, fastslår en analytiker. Samtidig viseren meningsundersøgelsefra sidst i marts i samme tidsskrift, at 75 procent af de 1.600 amerikanske forskere, der svarede på spørgsmålene, overvejer at forlade landet til fordel for især Canada og Europa. I Europa ser universiteter og mange politikere den amerikanske hjerneflugt som en mulighed for at styrke europæisk forskning og innovation med nogle af USAs og verdens klogeste hoveder. Naturligvis er der grænser for, hvor store midler man kan afsætte til at modtage eliten af amerikanske videnskabsfolk. Men EU-kommissær for startupvirksomheder, forskning og udvikling Ekaterina Zaharievahar udtalt, at »det er en mulighed for at vise verden, at Europa vil forblive et sikkert sted for videnskab og forskning«. I samme åndedrag har EU øget den økonomiske støtte til det europæiske forskningsråd (ERC). Det bør kunne styrke unionens forskningsmæssige tiltrækningskraft og hele Europas innovationsevne. Hvilket på længere sigt kan blive en gevinst for det såkaldte gamle kontinent. Men omvendt kan det føre til endnu større tab i den ekstremt velhavende nation, der førte verden til Månen, udviklede internettet og gps-systemet, og som skabte et hav af medicinske gennembrud, der har reddet utallige menneskeliv. Det næste menneske på Månen kan meget vel blive en kineser, ikke en amerikaner. Astronaut Edgar D. Mitchell på Månen under Apollo 14-missionen i 1971.Fold sammenLæs mereFoto: NASA/AFP/Ritzau Scanpix. For få uger siden slog næsten 2.000 førende amerikanske forskere alarm, herunder flere nobelpristagere. »Nationens videnskabelige virksomhed er ved at blive opløst,« lød advarslen i det åbne brev fra det amerikanske videnskabsakademi NASEM. Videre hed det, at »der har sænket sig en atmosfære af frygt over forskningssamfundet«. En af underskriverne, sundhedsprofessor Steven Woolf, sigertil NPR, at resten af verden har misundt USA dets omfattende forskningsindsats siden Anden Verdenskrig. Men nu det kan det hele blive undermineret med et enkelt snuptag fra Trump-regeringen, advarer han og siger, at det føderale angreb på amerikansk forskning »kommer til at påvirke amerikanernes liv på mange forskellige måder«. Samtidig understreger Stanford-forskeren Steve Blank – med henvisning til Storbritanniens markante forskningstab efter Anden Verdenskrig – at hvis først en nation har mistet sin videnskabelige førerposition, er det uhyre vanskeligt at genvinde den. Måske umuligt. Universitetsforskning er »en økonomisk og strategisk nødvendighed«, skriver han i etessay i Natureog advarer om, at Kina og Europa nu står på spring til at iføre sig USAs førertrøje. Som Steve Blank konkluderer: »USA risikerer at blive afhængig af udenlandsk videnskabelig ledelse til at dække sine egne økonomiske og nationale sikkerhedsbehov.« En ny videnskabelig verdensorden er begyndt at tone frem.",
        "metadata": {
            "source": "https://www.berlingske.dk/videnskab/usa-er-begyndt-at-grave-sin-egen-forskningsgrav-en-hjerneflugt-uden",
            "image_url": "https://berlingske.bmcdn.dk/media/cache/resolve/image_x_large_vertical/image/191/1916119/24940504-usas-forskningsmssige-landvindinger-gjorde-det-mu.jpg",
            "publication_time": "Tirsdag d. 29. april 2025, kl. 11.25",
            "author": "Lars Henrik Aagaard",
            "related_links": [],
            "attachments": []
        }
    }
}