{
    "version": "1.0",
    "document": {
        "id": 6415,
        "title": "Det er ikke god ligestillingspolitik at fjerne topskatten",
        "content": "I Oxfam Ibis ville vi i år til kvindernes internationale kampdag pege på et overset perspektiv, når vi taler om topskattelettelser. Nemlig at en lempelse af topskatten ikke kun øger uligheden mellem top og bund, men at der er klart en kønsskævhed,når skattelettelser i toppen primært går til mænd. Spørgsmålet i den forbindelse handler derfor ikke om, hvem der betaler mest i skat, eller bidrager mest til samfundet, som flere liberale stemmer begyndte at påstå, men mere om hvorvidt det er hensigtsmæssigt at bruge så mange af statens penge på topskattelettelser til mænd, når vi som samfund har et ønske om at skabe mere ligestilling. Berlingske skriver i sin leder 13. marts, atvi »vender virkeligheden på hovedet«. Vi gør nu blot opmærksom på en anden konsekvens for ligestillingen ved en mulig skattereform. Vi ved godt, at mænd tjener mest, og derfor betaler mere i skat. Hvis det at »vende virkeligheden på hovedet« betyder, at vi anskuer tingene i et lidt bredere perspektiv end, at skattelettelser kun skal vurderes på arbejdsudbud og vækst, tager vi det som ros. Den 23. marts peger Line Andersen fra CEPOSi et indlæg i Berlingskepå, at kvinder omkring topskattegrænsen faktisk er dem, der er mest tilbøjelige til at øge deres arbejdstid, hvis topskatten lettes, og derfor mener hun, at det ligefrem er med til at skabe mere ligestilling. Her er det vist CEPOS, der vender virkeligheden på hovedet. Det er fuldstændig korrekt, at et forskningsstudium af Nina Smith m.fl. fra 2001 viser, at en mindre gruppe af kvinder med høj indkomst i højere grad øger deres arbejdstid end mænd ved en lettelse af skatten. Men vores samfund består af langt flere kvinder end den lille gruppe i toppen. Finansministeriet har endda regnet på, hvordan lettelser i topskatten vil fordele sig på køn. Ved en umiddelbar udgift på 20,6 milliarder kroner (12 milliarder kroner hvis man indregner tilbageløb og adfærd) vil mænd modtage 16,2 milliarder kroner, mens kvinder ville modtage 4,4 milliarder kroner. Mænd tegner sig altså for knap 79 procent af det samlede beløb. Man kan ikke se en fjernelse af topskatten isoleret fra, hvordan den finansieres. Som vi også peger påi vores analyse, har de seneste års skattelettelser været fulgt op af en markant opbremsning af det offentlige forbrug. Dette perspektiv ignorerer Line Andersen fuldstændig, mens Berlingske kalder det en »vis opbremsning«. Det tør siges. Faktum er, at der er tale om mere end en halvering af væksten – fra to procent til 0,9 procent – i det seneste årti sammenlignet med årene før, og stigningen i 2021 kan forklares med de ekstra covid-19-foranstaltninger. Kvinderne udgør kernetropperne i den offentlige sektor, og besparelser vil kræve, at de skal løbe endnu stærkere uden nævneværdig højere løn. Det er næppe god ligestillingspolitik at lade kvinderne i den offentlige sektor betale med mere stressende arbejdsliv for, at en gruppe af højindkomst-kvinder kan slippe for topskatten. Hvis vi ønsker økonomisk ligestilling mellem kønnene, nytter det ikke, at staten hælder et enormt milliardbeløb efter landets højeste indkomster, der primært er mænd. Lars Koch er generalsekretær i Oxfam Ibis",
        "metadata": {
            "source": "https://www.berlingske.dk/kommentarer/det-er-ikke-god-ligestillingspolitik-at-fjerne-topskatten",
            "image_url": null,
            "publication_time": "Fredag d. 31. marts 2023, kl. 20.00",
            "author": null,
            "related_links": [],
            "attachments": []
        }
    }
}