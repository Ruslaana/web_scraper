{
    "version": "1.0",
    "document": {
        "id": 11292,
        "title": "Så farligt er det at holde sig",
        "content": "Du fik ikke tisset, inden du gik fra kontoret. Du nægter at lade vandet på de offentlige toiletter. Du rammer en rød bølge hele vejen hjem, og pludselig har du holdt dig i over en time, inden du kan komme på toilettet. Efter at have gået i et par timer, kan der godt være tryk på, og så kan din urin fremstå skummende. Det er normalt, men hvis dit urin vedvarende skummer, også selv om strålen er slap, bør du overveje at tage til læge. Skummende urin kan nemlig være et symptom på, at du har protein i din urin. Det kan være knyttet til en række sygdomme, herunder nyrebetændelse og sukkersyge. - Man kan få protein i urinen, hvis nyrerne er utætte. Når de er det, løber der protein igennem. Protein kommer ind i nyrerne med blodbanerne og bør blive der. Med utætte nyrer ryger det ud igennem urinlederen og videre ud i urinen, siger Jens Adamsen, der er KBU-læge på Skejby Sygehus. - Der skal helst ikke være protein i urinen ved normale mennesker, siger han.  Der er ingen, der nyder at holde sig, men i hverdagen kan det ske op til flere gange om dagen. Hvis det pludselig er blevet en generel tendens, skal du passe på. Det fortæller Ulla Gertsen, der er ledende overlæge på Urinvejskirurgisk Afdeling på Odense Universitetshospital. I blæren kan der sidde bakterier, og hvis de får lov til at sidde for længe, kan man udvikle blærebetændelse. Derfor råder Ulla Gertsen til, at man får drukket halvanden til to liter vand om dagen, så man tisser hyppigt nok til at blive skyllet igennem. Tranebær påvirker surheden af urinen, og det gør, at nogle bakterier ikke så nemt sætter sig fast. Man kan dog ikke kurere en blærebetændelse med tranebærsaft, hvis man først har fået det. Der skal antibiotika til.  Endnu et argument for at lade vandet hyppigt er, at en fyldt blære kan påvirke nyrefunktionen. Hvis man har en tendens til ofte at holde sig, har man meget væske i blæren. Når den er fuld, skal nyrerne filtrere vandet under højt tryk, og det kan skade nyrerne på sigt, siger Ulla Gertsen. Holder du i øvrigt øje med din urin, er der ét symptom, som du absolut ikke må ignorere: Blod i dit tis. I urinen optræder det blot som en rød misfarvning. Det kan være symptom på kræft i blæren, nyrerne eller urinvejene, og derfor skal man gå til lægen, hvis det opstår. Rødlig urin kan dog have en langt mindre dramatisk årsag. Spiser du rødbeder, kan det nemlig farve urinen. Rødbeder er ifølge Ulla Gertsen den eneste madvare, der kan farve urinen.  Din urin kan naturligvis blive mørkere, men det har som regel noget at gøre med, hvor koncentreret det er. Derfor skal du altså ikke være nervøs, hvis du dagen efter at have spist asparges, synes, at dit tis lugter af svovl. Hvis det er noget man har spist, man kan lugte, så er det som regel overstået igen efter nogle få vandladninger. Det kræver ikke lægebesøg. Du skal muligvis til lægen, hvis din urin er: - Rødlig - Smertefuld - Uklar - Skummende  /ritzau/FOKUS",
        "metadata": {
            "source": "https://www.berlingske.dk/det-sunde-liv/saa-farligt-er-det-at-holde-sig",
            "image_url": "https://berlingske.bmcdn.dk/media/cache/resolve/image_x_large/image/13/136747/12286416-woman-sitting-on-toilet-in-morning.jpg",
            "publication_time": "Onsdag d. 10. februar 2016, kl. 13.58",
            "author": null,
            "related_links": [],
            "attachments": []
        }
    }
}