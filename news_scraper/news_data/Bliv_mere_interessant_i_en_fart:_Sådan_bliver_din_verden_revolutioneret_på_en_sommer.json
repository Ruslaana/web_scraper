{
    "version": "1.0",
    "document": {
        "id": 7705,
        "title": "Bliv mere interessant i en fart: Sådan bliver din verden revolutioneret på en sommer",
        "content": "Vi bader aldrig to gange i samme flod. Alting omkring os forandres hele tiden på godt og ondt. Og du er selv en anden her ved sommerens begyndelse end ved dens slutning. Lad en koncert, en dokumentar eller noget helt tredje være det, som giver din sommer mening. Her er Søren Schausers kærlige anbefalinger til kulturelle oplevelser, der vil løfte og inspirere dig.  Brug et par dage med »The Bear« på skærmen! Serien på Disney+ hørerefter manges opfattelsetil det bedste i genren overhovedet. Velkommen til et grandiost værk for voksne mennesker både med og uden bøvl i barndommen: Carmy er den unge kok i øverste michelinklasse med kostbar uddannelse fra København og alting. Han overtager alligevel en skummel bøfbiks i Chicago efter sin tidligt afdøde og ret så gådefulde storebror. Man følger nu ham selv, hele den pukkelryggede familie og alle medarbejderne fra brorens tid arbejde stedet op igen. Glæd dig til afsnittet »Honeydew« i sæson to med alle de eventyrlige optagelser fra Nyhavn og den danske hovedstad generelt. Og glæd dig til afsnittet »Fishes« i samme sæson – en ubegribelig intens time med skønne Jamie Lee Curtis som moren med drukproblemet og de kulinariske ambitioner. »The Bear«. Tv-serie i to sæsoner af Christopher Storer på Disney+. En tredje sæson er efter sigende på vej.  Skal du i gang med en metro? Eller bygge det næste supersygehus? Eller måske bare have renoveret dit sommerhus? Kast dig endelig over »Få store ting gjort« som det første. Økonomen og samfundsforskerenBent Flyvbjergskriver om megaprojekter over hele verden. Manhattans smukke Empire State Building er opført på mindre end to år og dermed en sjældenhed i bogen. For næsten alle projekter i det store format går som udgangspunkt langt over budgettet og måske endda helt galt. Hvorfor? Læseren er fantastisk underholdt af forklaringerne. Saglige analyser kan være mindst lige så læseværdige som anekdoter. Bogens vigtigste råd ud fra Flyvbjergs kendskab til de få succeser og utallige fiaskoer: Planlæg grundigt, tag højde for alle detaljer, vær især realistisk omkring risici – og gennemfør derefter dit projekt så hurtigt som muligt. Bent Flyvbjerg og Dan Gardner: »Få store ting gjort«. Dansk Psykologisk Forlag. 308 sider  Indrømmet: Man mærker lidt sin indre tvivler gå i gang. For hvad skal »virkelige flygtninge« på en operascene? Kan vi ikke bare holde politik for sig og dejlig musik for sig? Den Jyske Operas opsætning af »The Greek Passion« fra 1961 tegner alligevel lovende. Stykket med musik og tekst af tjekkiske Bohuslav Martinů har ikke været vist på dansk jord før. Varigheden på bare to en halv time plus pause ligger for resten også til den helt menneskelige side. Og samarbejdet mellem de flygtede og de professionelle fra huset kunne lige så godt ende bevægende. Martinůs værk med de meget flotte korsatser først og sidst udspiller sig under påskefejringen i en lille provinsby: Nogle flygtninge fra den seneste krig drømmer om en fremtid på stedet – til stor irritation for byens snæversynede borgerskab. »The Greek Passion« af Bohuslav Martinů spiller i Musikhuset Aarhus fra 23. august til 27. august  Ja, ja. Kernekraft kan sagtens være noget skidt. Tænk på Tremileøen og Tjernobyl og alle de andre katastrofer. Men lad så Oliver Stones medrivende »Nuclear Now« gøre dig klogere! Den kontroversielle filminstruktør har alle dage bragt sind i kog med sine holdninger. Han fortæller her om atomernes energi og reaktorernes historie ud fra en venlig vinkel: Vores skepsis skyldes skræk for helt usandsynlige ulykker plus uvidenhed om kraftværkerne i dag. Stone fremstiller den moderne udgave af atomkraft som en meget sikker og i virkeligheden helt ufarlig ting. Især hvis man samtidig tænker på de mange tusinde dødsofre hvert eneste år for vores afbrænding af kulbrinter. Resultatet er under alle omstændigheder – hvad enten man nu bliver tilhænger eller ej – blændende fortalt og utrolig flot rent visuelt. »Nuclear Now«. Dokumentarfilm af Oliver Stone. 105 minutter. Ligger på Apple tv, Amazon Video og lignende platforme  Selvom Margery er en kvinde af tro, søger hun aldrig optagelse i det lokale kloster – for hun ville kede sig til døde med et liv uden mænd. Vi møder Margery i kunsthistorikeren Janina Ramirez’ seneste bog. »Femina« handler om alle de vigtige kvinder op gennem middelalderen. Om de mange kvinder, der spillede en rolle i perioden, men som siden blev skrevet ud igen. Om alle kunstnerne og krigerne, om iværksætterne og influencerne, om konkubinerne og de kirkelige. Margery Kempes hudløst ærlige fortælling fra omkring år 1400 hører endda til de første selvbiografier på engelsk overhovedet! Janina Ramirez’ pointe: Kvinder var virkelig med på vognen dengang. Deres betydning blev bare fortiet og forbigået i årene bagefter. Simpelthen fordi deres ambitioner ikke passede med romantikkens idealer om hustruer og mødre. Janina Ramirez: »Femina«. WH Allen. 447 sider.  Dyb eller overfladisk? Kvindekær eller kvindefjendsk? Populærkultur eller meget stor kunst? Ingen film kan som »Poor things« dele vandene. Velkommen til en mærkelig historie og et lige så originalt billedsprog: Willem Dafoe spiller en vansiret videnskabsmand med frygtelige forsøg på samvittigheden. Emma Stone spiller en kvindelig selvmorder med sit ufødte barns hjerne i stedet for sin egen. Og herlige Mark Ruffalo spiller så den skurkagtige sagfører med for megen vellyst og for lav moral. Filmens hårdt prøvede heltinde skal nu finde sig selv både som menneske og kvinde i en sci-fi-verden af dampmaskiner og luftskibe. Resultatet er en slags sexkomedie med fantasifulde ekkoer af alt fra Jules Verne og Frankenstein til Kameliadamen – og samtidig helt sig selv. »Poor things«. Spillefilm af Yorgos Lanthimos. To timer og 22 minutter. Kan ses på Disney+  Hvornår blev den hvidhovedede havørn til USAs nationalfugl? Kender du forfatteren Virginia Woolfs særlige forhold til snehejrer? Og fandt Darwin virkelig på evolutionsteorien ved synet af nogle finker? Den hyggelige »Ten Birds That Changed the World« giver dig alle svarene. Bogen handler om ti fuglearter med en rolle inden for kunst, historie, videnskab. Skribenten er britisk med mange års erfaring fra BBC og et stort hjerte for naturen. Hans bog inkluderer den hjerteskærende fortælling om drontens endeligt på Mauritius for længe siden. Plus den tankevækkende historie fra Anden Verdenskrig om brevduen G.I. Joes mærkelige redning af flere end 100 sjæle. Og selvfølgelig den kulørte om søfareren Flóki Vilgerðarson, der fandt Island ved hjælp af nøjagtig tre ravne – gæt selv hvordan! Stephen Moss: »Ten Birds That Changed the World«. Guardian Faber. 408 sider.   Ingen inden for klassisk musik har vel fundet sig i mere! Mange vil huske hende som pin-up-girl i fordums pladebutikker. Verden kunne heller aldrig få nok af hendes kærlighed til modne herrer. Og hun orker stadig ikke ringende mobiltelefoner under sine arrangementer. Anne-Sophie Mutter hører ikke desto mindre til de fineste og allermest seriøse i faget. Den tyske violinstjerne har passeret de 60 år med teknikken og alle ambitionerne i behold. Kom helt tæt på berømtheden i et af Tivolis hyggeligere lokaler hen mod sommerens slutning. Hun har glimrende Lambert Orkis med på klaver – kendt fra mange album og talløse optrædener verden over. Koncertens meget lovende program byder på alt fra Mozart, Schubert og romantikeren Respighi til selveste Clara Schumanns romancer. Intimkoncert med Anne-Sophie Mutter og Lambert Orkis i Glassalen den 22. august kl. 17",
        "metadata": {
            "source": "https://www.berlingske.dk/kultur/bliv-mere-interessant-i-en-fart-saadan-bliver-din-verden-revolutioneret-paa",
            "image_url": null,
            "publication_time": "Lørdag d. 25. maj 2024, kl. 11.00",
            "author": null,
            "related_links": [],
            "attachments": []
        }
    }
}