{
    "version": "1.0",
    "document": {
        "id": 18366,
        "title": "Han tog billedet, som »fik hele verden til at græde«. Og det kostede ham alt",
        "content": "Kevin Carter så den lille, halvnøgne dreng, som sad foroverbøjet i støvet. Drengen sad med sit hoved i hænderne, som om han havde forsøgt at bære vægten af hovedet og givet op. Carter zoomede ud. Og da han zoomede ud, så han noget, som forvandlede et foto til »et monsterfoto«, som en kollegasenere sagde. Han så en grib, som hoppede tættere og tættere på den udtærede lille dreng, og til sidst satte fuglen sig til at vente. Det gjorde fotografen også. Drengen rejste sig, som en olding rejser sig. Han skulle bruge begge hænder til at stemme imod sine udmagrede lår for at komme op. Han stavrede endnu nogle skridt og sank så udmattet sammen. Gribben betragtede ham køligt og ventede på det øjeblik, hvor svækkelsen vandt over viljen, og Carter betragtede dem begge, som han fortalte i dokumentarfilmen»The Death of Kevin Carter«. Og så tog han billedet. Hans kollega Paul Velasco havde ret. Billedet var »et monsterfoto«, som førte Kevin Carter til de højeste tinder inden for sit fag. For præcis 30 år siden modtog han verdens måske fornemste fotopris, Pulitzerprisen, og for 30 år siden var han måske verdens mest feterede fotograf. Han tog den slags billeder, der landede som et tordendrøn i samtiden, og hans billede af gribben og drengen cementerede hans ry. Det var »billedet, som fik verden til at græde«, sommagasinet Time konstaterede, og »billedet er uden tvivl blandt århundredets ti mest ikoniske krigs- og katastrofebilleder«, som Paul Velasco siger i »The Death of Kevin Carter«. Men det er ikke hele historien, for »monsterfotoet« rejser også et ubekvemt spørgsmål, som skulle få fatale konsekvenser for Kevin Carter selv: For hvem er monsteret? De fleste fotografer er heldige, hvis de i løbet af deres karriere tager ét billede, som skriver international fotohistorie. Kevin Carter tog tre billeder af rædslerne i virkeligheden, og rædslerne satte sig på hans nethinde.Fold sammenLæs mereFoto: Twitter. Kevin Carter var et barn af de sidste tumultagtige årtier af Sydafrikas apartheidregime. Han voksede op i Johannesburg med forældre, som påstod at være progressive kristne og imod regimet, men Carter tvivlede på deres påstand. »Jeg undrede mig over, hvorfor deres generation var så passiv,« som han siger i bogen»The Bang-Bang Club«. Han var omvendt rastløs i sin modstand mod apartheid – i årevis vidste han, at han var imod, men han vidste ikke, hvordan han skulle være imod – og svaret endte med at blive fotografi. I 1984 blev han ansat på avisen The Star i Johannesburg, og allerede det følgende år tog han et af de billeder, som rystede samtiden og rejste spørgsmålet om fotografens rolle. I 1980erne var Sydafrika i en tilstand af nærborgerkrig, og meget af krigen var sort mod sort og foregik i de såkaldte townships, sorte ghettoer. Maki Skosana var en 24-årig fabriksarbejder og alenemor og boede i sådan et township. Hun havde den ulykke at kendeen mand, som også var sort, men samtidig spion og lejemorder for apartheidregimet. 20. juli 1985 fangede en folkemængde Skosana, de mistænkte hende for at være stikker for sin bekendte og myrdede hende ved en metode, som skulle blive emblematisk for den rå vold i regimets sidste tid:necklacing. De trak et bildæk fyldt med benzin ned om hendes krop og tændte ild til det, og det tog tæt på 20 minutter for hende at brænde ihjel. Kevin Carter bevidnede det hele. Han så mængden, som fangede hende, han så mængden, som holdt hende fast og overhældte hende med benzin og trak bildækket ned om hende, og han så hende brænde ihjel, og som den første fotograf bevidnede og dokumenterede han en necklacing. Vi linker til et af hans billeder her, men advarer om, atdet er gruopvækkende. Oplevelsen kom til at forme Carter og hans opfattelse af sig selv som vidne til historien. »Jeg var forfærdet over, hvad folkemængden gjorde. Jeg var forfærdet over, hvad jeg gjorde. Men så begyndte folk at tale om billederne. De skabte en furore. Og jeg tænkte, at det måske ikke var så galt, hvad jeg havde gjort. Måske var det ikke så skrækkeligt at bevidne noget skrækkeligt,« som hansiger i »The Bang-Bang Club«. Med billedet af den forkullede kvinde kom Kevin Carter for første gang ud for det spørgsmål, som skulle forfølge ham resten af karrieren: Kevin Carter på opgave i en ghetto i Sydafrika i den nærborgerkrig, som udspillede sig i det sidste årti af apartheidregimets eksistens.Fold sammenLæs mereFoto: »The Death of Kevin Carter«. Det er et klassisk dilemma for fotografer og journalister og andre, som bevidner noget, som de kan påvirke, men som de i stedet vælger blot at bevidne. Kevin Carter var langtfra den første fotograf, som blev stillet spørgsmålet. Det var et af spørgsmålene, som Robert Capa blev stillet, dahan i 1936 tog sitberømte foto af en ung soldat, som blev skudt.Hvorfor hjalphan ikke soldaten? Det var et af spørgsmålene, som Eddie Adams blev stillet, da han i 1969tog sit berømte foto af politichefen,som likviderede en fjende. Hvorfor forhindrede han ikke henrettelsen? Det var spørgsmålet,da Hampus Lundgrenefter bombeangrebet i Oslo i 2011 tog billeder af et såret ægtepar, og det var spørgsmålet, daJean-Paul tog billederaf et 27 minutter langt og voldeligt skænderi mellem to kendisser. Hvorfor hjalp de ikke? Det traditionelle svar er det, som essayisten Susan Sontag giver. »At fotografere er i sin essens et ikkeinterventionistisk valg,« som hun fastslog i bogen»On Photography«i 1977. En del af rædslen i de rædselsfulde billeder er visheden om, at fotografen stod med et valg mellem livet og billedet og valgte billedet, skrev hun. En fotograf, som intervenerer, kan ikke fotografere, og en person, som fotograferer, kan ikke intervenere, og derfor er en fotograf en observatør og ikke en aktør. Den sydvietnamesiske politichef valgte at henrette en kommunistisk fjende foran AP-fotografen Eddie Adams, vel vidende at billedet ville blive offentliggjort. Kritikere mente, at Adams skulle have grebet ind. Han fik Pulitzerprisen for fotografiet.Fold sammenLæs mereFoto: Eddie Adams/AP/Ritzau Scanpix. Og Kevin Carter var en blændende observatør, som altid syntes at være, hvor volden var. Han bevidnede apartheidregimets forbrydelser, og i 1993 rejste han til Sudan for at bevidne krigen og sulten. Han rejste sammen med kollegaen Joao Silva, og de landede med et fly med nødforsyninger i en støvet landsby. Her mødte de den totale menneskelige elendighed, som det fremgår afbogen »The Bang-Bang Club«. De fotograferede hver for sig, og på et tidspunkt mødte de atter hinanden. Kevin lagde sin ene hånd på Joaos skulder. »Det er helt vildt, hvad jeg lige har fotograferet,« sagde han og gned sine øjne. »Der var ingen tårer. Snarere var det erindringen om, hvad han havde set, der havde brændt sig fast på hans nethinde, og han forsøgte at gnide den væk,« som det hedder i bogen. Han fortalte med store fagter og begejstring om det udsultede lille barn, som var døden nær, og om gribben, som sansede det. Og han havde taget billeder af det hele, han havde »masser af billeder, mange ruller af film«, fortalte han. »Kevins øjne var vilde, han talte hurtigere, end ordene kunne følge med«, og Joao følte det. Han følte, at han havde »misset et stort øjeblik«, som han siger i bogen. Robert Capas berømte billede fra Den Spanske Borgerkrig, hvor en republikansk soldat bliver fældet af et skud. Capa skulle siden svare på, hvorfor han ikke var kommet soldaten til hjælp.Fold sammenLæs mereFoto: Wikimedia. Og han havde ret. 26. marts 1993 offentliggjorde The New York Times billedet på side tre, og reaktionen var voldsom og øjeblikkelig. Tusindvis af læsere skrev og ringede for at få at vide, hvad der var sket med det lille barn, og en uge senere bragte avisen en sjældeneditor's note. Redaktionen oplyste, at fotografen efter at have taget billederne jog gribben væk, og at barnet fortsatte sin kamp for at nå nødforsyningerne. Det er uvist, om barnet nåede frem til nødforsyningerne, hed det. Kritikken var også voldsom og øjeblikkelig. Hvorfor havde Kevin Carter ikke hjulpet barnet hen til nødhjælpen? Eller nødhjælpen hen til barnet, lød kritikken. Da han i 1994 fik Pulitzerprisen, blev det blot endnu værre. Nu virkede det, som om han også blev belønnet og berømt på barnets lidelser, og var han i virkeligheden bedre end gribben? Sad de ikke blot begge den dag og ventede på at nære sig af barnet? For kritikerne synes det at bekræfte, hvadSusan Sontag havdeadvaret om: At der i selve fotografiets væsen gemmer sig en risiko for mangel på menneskelighed og empati, eller som Hampus Lundgreni The Guardian forklaredesin reaktion efter bombebillederne i Oslo: »Min hjerne lukkede sig om sig selv (...) Jeg følte kun adrenalin. Jeg blev til fotograf frem for menneske.« FAKTAKrigsreportere hårdt ramt af depression og ptsdAmerikanske forskere har undersøgt 140 reportere, som har dækket krige, og sammenlignet dem med 107 reportere, som ikke har dækket krige.Undersøgelsen viser, at 28,6 procent af krigsreporterne har udviklet posttraumatisk stresssyndrom, og 21,4 procent af dem lider af depression, fremgår det af American Journal of Psychiatry.Det er langt højere tal end i den øvrige befolkning, siger forskerne, men krigsreporterne søger ikke mere psykologisk hjælp end den øvrige befolkning.Med andre ord: De får ikke behandlet deres traumer, og det kan være en af forklaringen på, at det gik, som det gik med Kevin Carter.FOLD UD Amerikanske forskere har undersøgt 140 reportere, som har dækket krige, og sammenlignet dem med 107 reportere, som ikke har dækket krige. Undersøgelsen viser, at 28,6 procent af krigsreporterne har udviklet posttraumatisk stresssyndrom, og 21,4 procent af dem lider af depression, fremgår det af American Journal of Psychiatry. Det er langt højere tal end i den øvrige befolkning, siger forskerne, men krigsreporterne søger ikke mere psykologisk hjælp end den øvrige befolkning. Med andre ord: De får ikke behandlet deres traumer, og det kan være en af forklaringen på, at det gik, som det gik med Kevin Carter. Kevin Carters ven, fotografen Paul Velasco, giver ikke meget for kritikken, for som han siger i dokumentarfilmen»The Death of Kevin Carter«: »Hvis det ikke havde været for Kevin, kunne vi ikke stave til Sudan i dag.« Hans billede »fik verden til at græde« og satte krigen og hungersnøden på dagsordenen og fik politikere til at reagere og almindelige mennesker til at bidrage. Og det er meningen med de rædselsfulde billeder af virkeligheden. Hvis fotografer ikke vælger at observere i stedet for at intervenere, hvis fotografer ikke bliver til fotografer i stedet for mennesker, kender vi ikke de rædsler, som virkeligheden rummer. Rædslen forplanter sig fra deres nethinder til vores, og det er, hvad fotografer gør. Han forsøgte at fortsætte arbejdet trods kritikken, og i marts 1994 tog han endnu et af de billeder, som ryddede alverdens forsider. En hvid sydafrikansk højreekstremist (med hænderne i vejret) trygler sorte soldater om nåde. Ved siden af ham ligger hans døde kammerater, og kort efter er den tryglende mand også død.Fold sammenLæs mereFoto: REUTER/Scanpix/Kevin Carter. Det var, hvad Kevin Carter forsøgte at gøre på trods af kritikken. Han arbejdede, som han altid havde arbejdet, og i marts 1994 tog han endnu en stribe af billeder, som ramte alverdens forsider. Medlemmer af den hvide og højreradikale Afrikaner Weerstandsbeweging forsøgte et kup i et af de hjemlande, som apartheidregimet havde oprettet. Da kuppet slog fejl, forsøgte de hvide ekstremister at flygte, og en gruppe sorte soldater stoppede en bil med tre af dem. I ildkamp sårede soldaterne de tre mænd, som bange tryglede om nåde, men der var ingen, der lyttede til dem. Soldaterne likviderede dem én for én. Og Kevin Carter tog billederne, som demoraliserede de hvide militser, fordi de brutalt bevidnede, hvem der nu havde magten. De viste, at fortsat hvid kamp var fortsatte nederlag. Så Kevin Carter forsøgte at ignorere kritikken ved at gøre, hvad han gjorde, men han kunne ikke. »Det påvirkede ham dybt. Han græd, når han læste de kritiske kommentarer. Han var rystet,« som hans kone, Julia Lloyd, fortæller i »The Death of Kevin Carter«. Hans bedste ven og mentor, fotografen Ken Oosterbroek, blev samtidigt dræbt under en opgave, og Kevin Carter gled ned i en nedadgående spiral af traumer, depression og mareridt. Han drømte, at han fotograferede lemlæstede og døde mennesker, som pludselig åbnede øjnene. Han vågnede og skreg ud i mørket, og til sidst kunne han ikke mere. Blot tre måneder efter at han havde modtaget Pulitzerprisen – kort efter at hans kolleger havde tiljublet ham ved en ceremoni i New York – kørte han ud i en skov. Han ledte udstødningen fra bilen ind i bilen og efterlod sig en lap papir. »Jeg er virkelig, virkelig ked af det. Men smerten i livet er så meget større end glæden. I en grad, så glæden ikke eksisterer,« skrev han. »Jeg er hjemsøgt af lyslevende erindringer om drab og lig og vrede og smerte … af sultende og sårede børn, af skydeglade gale mennesker, af mordere …« »Jeg har nu sluttet mig til Ken, hvis jeg er så heldig,« sluttede han sit afskedsbrev. Så startede han bilen. Kevin Carter kunne ikke gnide rædslerne ud af øjnene. De fik ham til sidst. FAKTAHvad skete der med den lille dreng?Det var et af de spørgsmål, som læserne ville have svar på ved offentliggørelsen af billedet: Hvad skete der med det lille barn?Kevin Carter kunne ikke svare på det, og der gik mange år, førend vi fik svaret.Carter havde nemlig i første omgang misidentificeret den lille dreng som »en pige« – hans billede hed »Gribben og den lille pige« – men i 2011 kunne det spanskemedie El Mundo oplyse,at der var tale om en dreng ved navn Kong Nyong.Og Kong Nyongnåedefrem til nødhjælpen den dag, hvor Kevin Carter fotograferede ham. Han fik noget at spise og drikke, oplyste drengens far til El Mundo.I 2007 – som teenager – døde Kong Nyong »af feber«, oplyste drengens far.FOLD UD Det var et af de spørgsmål, som læserne ville have svar på ved offentliggørelsen af billedet: Hvad skete der med det lille barn? Kevin Carter kunne ikke svare på det, og der gik mange år, førend vi fik svaret. Carter havde nemlig i første omgang misidentificeret den lille dreng som »en pige« – hans billede hed »Gribben og den lille pige« – men i 2011 kunne det spanskemedie El Mundo oplyse,at der var tale om en dreng ved navn Kong Nyong. Og Kong Nyongnåedefrem til nødhjælpen den dag, hvor Kevin Carter fotograferede ham. Han fik noget at spise og drikke, oplyste drengens far til El Mundo. I 2007 – som teenager – døde Kong Nyong »af feber«, oplyste drengens far. FAKTASelvmordstanker?Hvis du er i krise eller har tanker om selvmord, så sig det til nogen.Du kan kontakte Livsliniens telefonrådgivning på 70 201 201 alle årets dage fra klokken 11.00 til 05.00.Du kan skrive til Livsliniens netrådgivning,﻿skrivdet﻿﻿.dk. Den giver dig svar hurtigst muligt og inden for højst en uge. Du har mulighed for at skrive til den op til seks gange.Du kan kontakte Livslinienschatrådgivningmandag og torsdag klokken 17-21 samt lørdag og søndag klokken 13-17.Du kan benytte Livsliniens selvhjælpsprogram,SOS, der er rettet mod at hjælpe personer med selvmordstanker.FOLD UD Hvis du er i krise eller har tanker om selvmord, så sig det til nogen. Du kan kontakte Livsliniens telefonrådgivning på 70 201 201 alle årets dage fra klokken 11.00 til 05.00. Du kan skrive til Livsliniens netrådgivning,﻿skrivdet﻿﻿.dk. Den giver dig svar hurtigst muligt og inden for højst en uge. Du har mulighed for at skrive til den op til seks gange. Du kan kontakte Livslinienschatrådgivningmandag og torsdag klokken 17-21 samt lørdag og søndag klokken 13-17. Du kan benytte Livsliniens selvhjælpsprogram,SOS, der er rettet mod at hjælpe personer med selvmordstanker.",
        "metadata": {
            "source": "https://www.berlingske.dk/internationalt/han-tog-billedet-som-fik-hele-verden-til-at-graede-og-det-kostede",
            "image_url": "https://berlingske.bmcdn.dk/media/cache/resolve/image_x_large/image/177/1771945/24653512-vulture-watching-starving-child-1st-march-1993.jpg",
            "publication_time": "Lørdag d. 09. marts 2024, kl. 13.13",
            "author": "Poul Høi",
            "related_links": [],
            "attachments": []
        }
    }
}