{
    "version": "1.0",
    "document": {
        "id": 10488,
        "title": "Dansk Industri Invest erklæret konkurs",
        "content": "Selskabet indsendte torsdag begæring om konkurs til Skifteretten i Viborg, hvor retten efterfølgende har erklæret selskabet konkurs og har udpeget advokat Christian Jul Madsen, Kromann Reumert, som kurator. Dansk Industri Invest, der har hjemme i Skive, har blandt andet fremstillet produkter inden for luftbehandling og kølesystemer. Selskabet har ved flere lejligheder understreget, at der højst sandsynligt ikke ville blive penge tilovers til aktionærerne, og at en konkurs kunne blive resultatet.  I slutningen af august lød det fra selskabet, at man var i gang med at sælge datterselskaber i USA og Kina samt den tomme børsskal, som ville være tilbage efter afviklingen. Selskabets velmagtsdage på børsen var i 2007, hvor man skulle op og betale omkring 200 kr. for en aktie. Aktien blev senest handlet onsdag, 7. september, til 1,36 kr. ",
        "metadata": {
            "source": "https://www.berlingske.dk/virksomheder/dansk-industri-invest-erklaeret-konkurs",
            "image_url": "https://berlingske.bmcdn.dk/media/cache/resolve/image_x_large/image/11/117301/14680259-legal-concept-with-gavel-against-red-background.jpg",
            "publication_time": "Fredag d. 09. september 2016, kl. 13.52",
            "author": null,
            "related_links": [],
            "attachments": []
        }
    }
}