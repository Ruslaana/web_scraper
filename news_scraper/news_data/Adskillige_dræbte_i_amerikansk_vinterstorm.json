{
    "version": "1.0",
    "document": {
        "id": 11502,
        "title": "Adskillige dræbte i amerikansk vinterstorm",
        "content": "USA: En voldsom snestorm på den amerikanske østkyst har resulteret i op mod 6.700 aflyste flyafgange torsdag og har direkte eller indirekte forårsaget en række dødsfald. Op mod 750.000 hjem og forretninger er ifølge BBC uden elektricitet, og hele strækningen fra Arkansas i det sydøstlige USA til Atlanterhavskysten er påvirket af det voldsomme vintervejr. En gravid kvinde mistede livet, da hun blev ramt af en sneplov på en parkeringsplads i New York. Kvindens barn blev taget ved kejsersnit og var i kritisk tilstand, skriver Al Jazeera. Der er forskellige meldinger om det samlede dødstal. Nogle medier melder om op til 18 dræbte, mens andre skriver, at flere end 20 har mistet livet. Størstedelen har mistet livet i færdselsuheld, heriblandt tre personer, som blev dræbt onsdag, da en ambulance skred af en isdækket vej i Carlsbad i delstaten Texas. Flere stater er erklæret i undtagelsestilstand, og hundredvis af skoler og kontorer i regionen er lukket ned. BNB",
        "metadata": {
            "source": "https://www.berlingske.dk/internationalt/adskillige-draebte-i-amerikansk-vinterstorm",
            "image_url": "https://berlingske.bmcdn.dk/media/cache/resolve/image_x_large/image/14/145601/7168939-usa-weather-winter-storm-airport.jpg",
            "publication_time": "Fredag d. 14. februar 2014, kl. 05.57",
            "author": null,
            "related_links": [],
            "attachments": []
        }
    }
}