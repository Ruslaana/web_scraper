{
    "version": "1.0",
    "document": {
        "id": 10326,
        "title": "Skole køber kendt københavnerejendom",
        "content": "En gruppe af private investorer har for 372 millioner kroner solgt ejendommen Vognmagergade 8, der ligger med udsigt over Kongens Have. Bygningen bliver overtaget pr. 31. december af sin nuværende hovedlejer, Københavns Voksenuddannelsescenter (KVUC), der ønsker at samle sig på færre adresser i det indre København.   Ejendommen blev opført i årene 1912-13 til Københavns Belysningsvæsen, der langt senere blev en del af Københavns Energi og senere igen af Hofor - Hovedstadsområdets Forsyningsselskab - med hovedsæde i Ørestad. Siden 2006 har KVUC lejet sig ind i hovedparten af de cirka 20.000 kvadratmeter, mens Social- og Sundhedsskolen frem til udgangen af 2016 lejer rundt regnet en tredjedel af bygningen. Umiddelbart efter rykker KVUC flere af sine aktiviteter ind på matriklen. Handlen blev formidlet af erhvervsmæglerhuset Cubrix Property Advisers. Læs Berlingske Business-portræt af Cubrix-grundlægger Michael Lind Olesen For få uger siden formidlede Cubrix salget af en anden city-ejendom i form af hidtidige Scientologi-kontorer i Store Kongensgade. Lokalerne skal omdannes til boliger.  ",
        "metadata": {
            "source": "https://www.berlingske.dk/virksomheder/skole-koeber-kendt-koebenhavnerejendom",
            "image_url": "https://berlingske.bmcdn.dk/media/cache/resolve/image_x_large/image/27/279796/8024887-kvuc-ejendom.jpg",
            "publication_time": "Torsdag d. 11. december 2014, kl. 07.54",
            "author": "Nils-Ole Heggland",
            "related_links": [],
            "attachments": []
        }
    }
}