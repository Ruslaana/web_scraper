{
    "version": "1.0",
    "document": {
        "id": 4378,
        "title": "DR efter kritik af dokumentar: Rikke Froms gisninger, udokumenterede påstande og meget grove beskyldninger forurener den offentlige debat",
        "content": "Cand.scient. Rikke From fremsætter i enkommentar i Berlingske10. november en hel række vilde påstande om DRs dokumentar »Forfulgt af Politiet?« Hun skriver, at DR mellem linjerne anklager politiet i Vejle for at »have slået et barn ihjel i bedste sendetid«. Men det fremgår intetsteds i dokumentaren, ikke engang mellem linjerne, eller fra hvilken vinkel, man nu kigger på tv’et.Dokumentaren handler om en lang række forhold omkring en syrisk familie i Vejle, der gennem en lang periode bliver opsøgt af politiet. Dokumentaren viser ved hjælp af videooptagelser, domsudskrifter, vidneforklaringer, aktindsigter mv., hvordan politiets egne forklaringer omkring en række forhold er blevet underkendt af domstolene. Dokumentaren viser, hvordan politiet indgiver indberetninger til kommunen på et barn, der ikke er til stede i den konkrete situation og i øvrigt tilhører et andet forældrepar end angivet. DR har efterfølgende fortalt, hvordan to af de omtalte betjente er blevet sigtet for grov vold i forbindelse med de beskrevne situationer. Alt sammen forhold Rikke From undgår at nævne. Rikke From påstår, at DR har udgivet en dokumentar mod bedre vidende om konkrete forhold eller ikke har gjort sit researcharbejde godt nok og er blevet ført bag lyset. Det er virkelig grove påstande og en bevidst manipuleret fremstilling af sagens kendsgerninger. Ift. eftersøgningen af Farhad Tober i skovene omkring Vejle af foreningen Missing People, så er det en eftersøgning, politiet i Vejle selv har givet tilladelse til og i den forbindelse udsendte en pressemeddelelse 18. marts i år, hvor de skriver: »I dag foretager Missing People en søgning efter 17-årige Farhad fra Vejle, denne gang i området omkring Grejsdalens Skole, og i den forbindelse gentager Sydøstjyllands Politi efter aftale med Farhads familie efterlysningen af ham«. Det er med andre ord ikke noget, DR har fundet på. Det skete med politiets velvilje, og politiet brugte samtidig anledningen til at genfremsætte en efterlysning af drengen. Der har på intet tidspunkt i løbet af researchen været dokumentation for, hvor drengen har befundet sig, eller at han skulle være i kommunikation med familien. Dokumentarholdet har talt med Farhads nærmeste venner undervejs, der alle afviser at have kommunikeret med ham eller have kendskab til nogen, der kommunikerer med ham. Sydøstjyllands Politi har efterfølgende over for DR erklæret, at der er tale om uverificerede oplysninger og rygter. Faktum er, at der først kommer skred i efterlysningssagen om Farhad Tober, den dag dokumentaren udkommer. Samme dag retter Udlændingestyrelsen henvendelse til politiet i Vejle med oplysninger om, at de har henvendelser fra myndigheder i Tyskland, der kunne pege på, at drengen befinder sig der. Det vidste Sydøstjyllands Politi altså heller ikke, før dokumentaren rejste den debat. Rikke From får heller ikke nævnt, at dokumentaren, sammen med en forbilledlig dækning i blandt andetPolitiken, har ført til en omfattende debat om politiets magtanvendelse og DUPs håndtering af klager over politiet. Og videre til at Sydøstjyllands Politi har nedlagt en specialenhed, hvis ageren politidirektøren ikke længere kunne stå inden for. I sig selv en understregning af, hvor vigtigt det har været, at DR er kommet med en dokumentar, der sætter spørgsmålstegn ved dele af politiets arbejdsmetoder. Rikke From er velkommen til at have sine gisninger, men de her udokumenterede påstande og meget grove beskyldninger tjener kun til at forurene den offentlige diskussion. Thomas Falbe er chefredaktør for DR Nyheder ",
        "metadata": {
            "source": "https://www.berlingske.dk/synspunkter/dr-efter-kritik-af-dokumentar-rikke-froms-gisninger-udokumenterede",
            "image_url": "https://berlingske.bmcdn.dk/media/cache/resolve/image_x_large/image/173/1735713/24571502-thomas-falbe.jpg",
            "publication_time": "Tirsdag d. 14. november 2023, kl. 12.47",
            "author": null,
            "related_links": [],
            "attachments": []
        }
    }
}