{
    "version": "1.0",
    "document": {
        "id": 13708,
        "title": "Vi søger efter mere på mobilen",
        "content": "Antallet af smartphones fortsætter med at vokse, og det stiller stadig nye krav til annoncører og marketingprofessionelle, der gerne vil være på omgangshøjde med forbrugerne og den ændrede online-adfærd, som mobiludviklingen medfører. At det forholder sig sådan er ingen nyhed, men nu er der kommet nye tal, der viser, hvornår og hvordan forbrugere bruger deres smartphone til at søge efter varer eller tjenester, hvilke handlinger forbrugerne foretager på baggrund af disse og – ikke mindst – hvordan marketingprofessionelle kan koble sig på processen. Resultaterne kan læses i undersøgelsen »Mobile Search Moments« fra marts. Bag rapportens data står søge- og annoncegiganten Google, som bad undersøgelsens deltagere om at gemme alle søgninger foretaget via mobilen i en to ugers periode i fjerde kvartal 2012. I alt 6.000 mobilsøgninger indgår i datagrundlaget. Disse data blev herefter fulgt op af analysehuset Nielsen, der foretog interviews på baggrund af tallene og stod for analysedelen. Og hvad viser undersøgelsen så? Jo, at knap 30 procent af alle søgninger foretages på mobilen, hvilket er tæt på en fordobling sammenlignet med tal fra 2012. Dertil kommer, at 75 procent af alle mobile søgninger fører til yderligere aktivitet hos forbrugerne i form af videre research, et opkald eller et køb.  Undersøgelsen viser desuden, at forbrugerne handler meget hurtigt efter at have lavet en søgning på mobilen. Tallene viser, at 55 procent af alle konverteringer, uanset om det er køb, butiksbesøg eller opkald, foretages maksimalt en time efter søgningen. »Alt for mange tror, at et lavt konverteringstal på mobilen er lig med lav konvertering. Men det er langt fra sandheden. Som oftest foretages selve købet ikke på mobilen, men mobilen tages i brug til selve researchen før købet, og er din hjemmeside ikke mobilvenlig, er der en stor sandsynlighed for, at forbrugeren ikke køber hos dig. Du køber jo heller ikke dine varer i en butik, hvor du ikke føler dig velkommen eller ikke kan finde det, du har brug for,« siger Morten Bruhn Højs­gaard, der er search marketing manager i søge­bureauet iProspect i Aarhus. En anden følge af den stigende smartphone-udbredelse er, at søgemaskine-markedsføring – der traditionelt har fokuseret på større skærme end mobilen – også står over for en forandring. I dag findes der groft sagt to discipliner inden for markedsføring på søgemaskiner, hvilket reelt vil sige Google. Det første er Search Engine Marketing (SEM), som består i at bedrive marketing ved at købe sig til trafik via søgemaskinerne. SEM handler om at sikre dig og dit site synlighed. SEM anvendes til at skabe hurtige resultater, da kunderne kommer på besøg på sitet umiddelbart i forlængelse af, at kampagnen aktiveres. Med SEM betaler man et beløb pr. klik på annoncerne. Den anden disciplin er Search Engine Optimization (SEO), og her drejer det sig om at sikre dit site eller produkt såkaldt organisk synlighed på søgemaskinerne. Med organisk menes, at søgemaskinen selv finder siden og giver den en fremtrædende plads. Og i disse discipliner spiller mobilsøgninger altså en større og større rolle, hvilket også hænger sammen med, at langt de fleste er online samtidig med de ser TV. »Vores erfaringer viser, at flere og flere vælger at bruge mobilen til søgninger på internettet frem for den bærbare. Det er langt lettere for forbrugerne at gribe mobilen, da den som oftest er lige ved hånden. Du kan foretage dine søgninger når som helst og hvor som helst,« siger Morten Bruhn Højsgaard.  Modsat hvad mange måske ville forvente, viser undersøgelsen også, at 77 procent af alle mobile søgninger foretages fra hjemmet eller arbejdspladsen og ikke på farten, som man umiddelbart skulle tro. Tallet overrasker dog ikke Morten Bruhn Højsgaard. »Med mobilen lige ved hånden har vi også altid Google lige ved vores side. Ser vi f.eks. en reklame eller andet i TV, der gør os nysgerrige på et produkt, vil det for langt de fleste være ganske naturligt at foretage en søgning på produktet. Kan vi ikke finde det firma, vi leder efter, eller tager firmaet ikke godt imod os på mobilen, vælger vi blot en anden udbyder. Sandsynligheden for, at vi herefter foretager et onlinesalg på den bærbare eller besøger en fysisk butik for at købe produktet hos den første udbyder, er væsentlig lavere, da vi ikke fandt, hvad vi søgte,« slutter Morten Bruhn Højsgaard.",
        "metadata": {
            "source": "https://www.berlingske.dk/virksomheder/vi-soeger-efter-mere-paa-mobilen",
            "image_url": "https://berlingske.bmcdn.dk/media/cache/resolve/image_x_large/image/21/213618/6373955-mobil.jpg",
            "publication_time": "Mandag d. 29. april 2013, kl. 22.30",
            "author": null,
            "related_links": [],
            "attachments": []
        }
    }
}