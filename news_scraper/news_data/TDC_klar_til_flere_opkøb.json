{
    "version": "1.0",
    "document": {
        "id": 11664,
        "title": "TDC klar til flere opkøb",
        "content": "TDC er klar til at lave aftaler med andre af landets energiselskaber som den, der tirsdag overraskende blev præsenteret med Trefor i det jyske trekantsområde.  »Vi sender et vigtigt signal til energisektoren, som nu kan se, at vi er indstillet på at rykke og træffe beslutninger. Det er en invitation til gode samarbejder, hvis der er synergi og muligheder for bedre drift. Så er spørgsmålet om konkrete aftaler nok mere følelsesbetonet. Men nu har vi en model for et samarbejde. Vi skal sørge for at gå efter de muligheder, der rører sig, og vi vil gerne købe, hvis der er fælles grund for det,« siger TDCs topchef, Carsten Dilling, til Berlingske. TDC købte for en måned siden Norges næststørste kabel-TV-selskab Get for 12,5 milliarder kroner. Det har dog ikke drænet pengekassen hos Danmarks største telekoncern, for pengene har TDC lånt til en god rente på blot omkring 2,5 procent. Carsten Dilling vil dog ikke sætte beløb på, hvad aftalen med Trefor indebærer.   Trefor, som dækker Kolding, Vejle, Fredericia, Vejen og Middelfart, vil fortsat eje fibernettet, som TDC nu lejer sig ind på og gradvis overtager TV-, telefoni- og bredbåndskunderne på. Efter sommerferien 2015 vil Trefor-kunderne få tilbudt TDC-produkter. TDC og energiselskaberne har ellers ligget i krig, siden energiselskaberne for små ti år siden begyndte at bygge egne fibernet og dermed etablere en alternativ infrastruktur til TDCs landsdækkende fastnet. Energiselskaberne sælger TV, bredbånd og telefoni over deres fibernet i konkurrence med TDC gennem energiselskabernes fælles salgsselskab Waoo, som imidlertid nu falder fra hinanden, når også Trefor forlader det, sådan som Sydenergi gjorde det, da Sydenergi købte Danmarks næststørste kabel-TV-selskab Stofa. Carsten Dilling er næppe utilfreds med den udvikling, som styrker TDC yderligere, fordi en stor kundebase giver bedre priser, når der skal købes f.eks. TV-kanaler ind, hvad indkøbet i Norge også skal bidrage til. Aftalen med Trefor er den første af sin art, hvor TDC ikke selv ejer de net, som koncernen leverer produkter gennem. Derfor skal de to parter til at koordinere deres aktiviteter i detaljer.  »Trefor tager de dyrere investeringer med at lægge kabler i jorden, mens vi står for selve driften. Det betyder, at vi kan investere andre steder. Opgaven er nu at dække alle 133.000 husstande i området. Trefor har lige nu 95.000 af dem med 35.000 kunder. Dertil kommer alle virksomhederne. Vi har aftalt klare regler for, hvornår og hvordan der fremover skal bygges ud i fællesskab,« siger Carsten Dilling. Han anslår, at TDC i øjeblikket selv har omkring en tredjedel af kunderne i Trefors område, mens Trefor selv sidder med en fjerdedel, og det Sydenergi-ejede Stofa - Danmarks næststørste kabel-TV-selskab - har en tredjedel. »Men TDC er markedsledende på erhvervssiden,« fastslår teletopchefen, der ikke mener, at konkurrencedynamikken i forhold til Stofa har ændret sig meget med den nye aftale. Aftalen med Trefor er kommet i stand gennem den mangeårige direktør for det TDC-ejede kabel-TV YouSee, Niels Breining, som stoppede i TDC-koncernen i foråret 2013 efter en organisationsændring, hvor YouSees selvstændighed ophørte, og selskabet blev lagt ind under TDC. tdc »Siden Niels Breining stoppede, har jeg brugt ham som konsulent, og der er mange opgaver endnu,« forklarer Carsten Dilling. I juni slog det nordvestsjællandske SEAS-NVE og det aarhusianske NRGi sig sammen om at skabe Danmarks største fibernetselskab, Fibia, med over 70.000 kunder, men ellers har det været småt med ændringer i det danske fiberlandskab. TDC købte selv DONG Energys nordsjællandske fibernet i 2009 for 425 millioner kroner. ",
        "metadata": {
            "source": "https://www.berlingske.dk/virksomheder/tdc-klar-til-flere-opkoeb",
            "image_url": "https://berlingske.bmcdn.dk/media/cache/resolve/image_x_large/image/14/146996/7805547-pix-tdc-trefor.jpg",
            "publication_time": "Tirsdag d. 21. oktober 2014, kl. 14.40",
            "author": "Thomas Breinstrup",
            "related_links": [],
            "attachments": []
        }
    }
}