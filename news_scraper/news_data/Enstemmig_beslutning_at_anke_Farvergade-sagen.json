{
    "version": "1.0",
    "document": {
        "id": 16310,
        "title": "Enstemmig beslutning at anke Farvergade-sagen",
        "content": "Borgerrepræsentationen i Københavns Kommune besluttede torsdag aften som ventet at forsøge at anke Østre Landsrets dom i den såkaldte Farvergade-sag til Højesteret. Sagen handler om, at kommunen uberettiget har modtaget refusion for aktivering af ledige. Kommunen blev i december dømt til at tilbagebetale omkring 100 millioner kroner til staten. Det er den afgørelse, som Borgerrepræsentationen enstemmigt har vedtaget at anke. Beskæftigelses- og integrationsborgmester i Københavns Kommune, Anna Mee Allerslev (R), støtter beslutningen. - Advokaterne og kommunens jurister mener, at Østre Landsret traf en forkert afgørelse. Desuden mener kommunen, at Landsrettens afgørelse på en række punkter er meget principiel og har vidtrækkende konsekvenser for det kommunale selvstyre, siger hun. BNB",
        "metadata": {
            "source": "https://www.berlingske.dk/politik/enstemmig-beslutning-at-anke-farvergade-sagen",
            "image_url": "https://berlingske.bmcdn.dk/media/cache/resolve/image_x_large/image/47/477317/6052404-farvergade.jpg",
            "publication_time": "Torsdag d. 24. januar 2013, kl. 20.59",
            "author": null,
            "related_links": [],
            "attachments": []
        }
    }
}