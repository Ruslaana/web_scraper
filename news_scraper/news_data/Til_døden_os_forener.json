{
    "version": "1.0",
    "document": {
        "id": 12935,
        "title": "Til døden os forener",
        "content": "Østrigske Jessica Hausner ynder at fortælle i enkle billeder med komplekse psykologiske strømninger nedenunder, og »Amour Fou« er ingen undtagelse. Med rødderne dybt i en virkelig historie fortæller Jessica Hausner om den romantiske digter Heinrich von Kleist, der drømmer om en kvinde, der ikke vil leve, men dø, med ham i et dobbelt selvmord. Hende finder han – måske – i fru Henriette Vogel, som han bilder ind, at hverken hendes mand eller datter virkelig elsker. »Amour Fou« er en subtil satire over overklasselivet anno 1811, men også over vor egen tid. Begreber som kærlighed og frihed, bedrag og selvbedrag bliver vendt og ironiseret – og menneskene snarere end kærligheden som begreb fremstår som de vanvittige. »Amour Fou« kan ikke leve op til den komplekse intensitet i Hausners »Lourdes« fra 2009, men bag de for Jessica Hausner så klassiske stringente billedindstillinger bobler alligevel nok lag og spørgsmål til, at »Amour Fou« er et fascinerende og underholdende dyk ned i menneskepsykens mudrede dybder. Hvad: »Amour Fou«. Hvem: Instruktør Jessica Hausner. Medvirkende: Christian Friedel, Birte Schnoeink. Hvor: Premiere i udvalgte biografer landet over.  ",
        "metadata": {
            "source": "https://www.berlingske.dk/kultur/til-doeden-os-forener",
            "image_url": "https://berlingske.bmcdn.dk/media/cache/resolve/image_x_large/image/36/367233/10004775-30mag_nyamour-fou_03-2jpg.jpeg",
            "publication_time": "Onsdag d. 29. juli 2015, kl. 22.30",
            "author": null,
            "related_links": [],
            "attachments": []
        }
    }
}