{
    "version": "1.0",
    "document": {
        "id": 19959,
        "title": "Flere ældre vil miste synet",
        "content": "Dansk patientforsøg AMD kaldes også alderspletter på nethinden. På få måneder kan sygdommen slukke for det skarpe syn, så man hverken kan køre bil, se TV, læse eller se folk i øjnene. Man kender ikke årsagen til, at nogle ældre får pletter på nethinden, mens andre slipper, Og selvom der er sket betydelige fremskridt med behandlingen af især den alvorligste form for AMD, så virker det kun på et mindretal. »Som det er nu, har vi i princippet kun én behandling, og den virker ikke på 20-25 procent,« siger dr.med. Torben  Lykke Sørensen, som forsker i øjensygdomme på Roskilde Sygehus. Da vi lever længere, vil antallet af mennesker med AMD stige kraftigt de kommende år, og det vil også ramme friske ældre med en ellers høj livskvalitet. »AMD er absolut den øjensygdom, der fratager flest synet. Og tabt syn kan ikke genvindes, så alle bør kende symptomerne og ikke tøve med at søge øjenlæge ved første tegn,« siger Erik Lohmann,  sekretariatschef i  Øjenforeningen Værn Om  Synet. Han håber på  gennembrud i behandlingen inden for 5-10 år. Gennembruddet kan komme fra Roskilde Sygehus. Her modtages øjenpatienter fra hele Region Sjælland med mistanke om fremskredne alderspletter på nethinden. Sammen med en kontrolgruppe af raske vil de sjællandske AMD-patienter blive bedt  om at afgive en blodprøve til et forsøg, som skal afdække årsagen til AMD. »Vi håber at få klarlagt mekanismerne bag sygdommen. I sidste ende skulle det gerne hjælpe os med at finde en bedre behandling,« siger Torben  Lykke Sørensen, som leder forsøget, der netop er sat i gang. Måske en immun-sygdom Blodet fra øjenpatienterne undersøges for immunstoffer og for tre gener med kendt sammenhæng med AMD. Ny dansk forskning tyder nemlig på, at nethindepletter kunne være en immun-sygdom som leddegigt. »Vi har i laboratoriet påvist, at der er en sammenhæng mellem immunologiske signalstoffer og AMD, nu prøver  vi så at genfinde den hos mennesker,« siger professor Mogens Holst Nissen ved det Københavns Universitet,  som også bidrager  til Roskilde-forsøget. Patienternes genetik og immunforsvar vil blive sammenholdt med deres sygdomsudvikling, og om de har haft gavn af behandling,»Vi prøver at samle alle informationerne, og det er så vidt jeg ved første gang i verden,« siger Torben Lykke Sørensen. Gigtpiller mod synstab Den bedste behandling i dag mod fremskreden AMD består i at sprøjte et stof direkte ind i øjeæblet. Man ved ikke, hvorfor et stort mindretal slet ikke hjælpes af den behandling. Hvis AMD skyldes en betændelsestilstand hos arveligt belastede, kunne anti-imflammatoriske midler – i daglig tale gigtpiller – måske virke som kur eller forebyggelse. Det har man dog ikke afprøvet endnu.",
        "metadata": {
            "source": "https://www.berlingske.dk/samfund/flere-aeldre-vil-miste-synet",
            "image_url": "https://berlingske.bmcdn.dk/media/cache/resolve/image_x_large/image/83/837282/3005009-eye.jpg",
            "publication_time": "Mandag d. 30. august 2010, kl. 12.00",
            "author": "Marianne Fajstrup",
            "related_links": [],
            "attachments": []
        }
    }
}