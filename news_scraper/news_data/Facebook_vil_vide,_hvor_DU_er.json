{
    "version": "1.0",
    "document": {
        "id": 15281,
        "title": "Facebook vil vide, hvor DU er",
        "content": "På baren, hos lægen, til koncert eller i tøjbutikken. I går blev den lanceret i USA, og inden længe kan du også benytte den nye Facebook-tjeneste 'Places', hvor du ved hjælp af GPS'en på din smartphone kan fortælle vennerne, præcis hvor du befinder dig. Ekspert i overvågning og sociale medier, Anders Albrechtslund fra Aarhus Universitet er ikke i tvivl om, at tjenesten vil blive udbredt herhjemme. »Tjenesten vil give nye muligheder for markedsføring til brugerne. Det giver en udvidet viden om kunder og brugeres færden. Når brugerne er ude at spise på en specifik restaurant, indgår det mere direkte i det sociale liv på nettet.« Facebook samler oplysningerne om, hvor du befinder dig i en database, som også indeholder oplysninger om, hvad du synes godt om, hvilke grupper du er er medlem af, samt hvem dine venner er. Det bekymrer Benny Engelbrecht, der er forbrugerordfører for Socialdemokratiet. »Man skal passe utroligt meget på med, hvilke informationer man giver om sit privatliv. Hvis man nu også skal til at oplyse, hvor man befinder sig, er risikoen for misbrug større. Det her er endnu et skridt i retning i af et frivilligt Big Brother-samfund.« Anders Albrechtslund mener dog ikke, at folk vil dele hvad som helst. »Brugerne skelner mellem, hvilke typer informationer de ønsker at dele. Sådan tror jeg også, det vil gå med den her tjeneste. Brugerne vil ikke helt ukritisk dele alle oplysninger om, hvor de befinder sig med hvem som helst.« Den udlægning er Benny Engelbrecht dog ikke enig i. Han mener, at vi skal være mere bevidste om, hvilke private oplysninger vi deler på nettet. »Folk skal vide, at de oplysninger, de lægger på nettet, ikke kan slettes igen.«",
        "metadata": {
            "source": "https://www.berlingske.dk/internationalt/facebook-vil-vide-hvor-du-er",
            "image_url": "https://berlingske.bmcdn.dk/media/cache/resolve/image_x_large/image/28/288511/2961539-facebook.jpg",
            "publication_time": "Fredag d. 20. august 2010, kl. 10.01",
            "author": null,
            "related_links": [],
            "attachments": []
        }
    }
}