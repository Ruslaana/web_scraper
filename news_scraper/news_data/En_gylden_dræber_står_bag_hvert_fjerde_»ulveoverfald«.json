{
    "version": "1.0",
    "document": {
        "id": 7650,
        "title": "En gylden dræber står bag hvert fjerde »ulveoverfald«",
        "content": "Ulven lægger ryg til meget i disse dage. Ikke mindst den unge hun-ulv, som mandag på en mark øst for Ulfborg fik et riffelskud i ryggen. Men andre medlemmer af hundefamilien er også på spil, og ulven står kun bag en brøkdel af de mistænkte »ulveovefald« i landet, viser en opgørelse fra Miljøstyrelsen. Ifølge opgørelsen blev Naturstyrelsens ulvekonsulenter sidste år kaldt ud 95 gange i sager om overfald på husdyr, hvor ejeren mistænkte ulve for at stå bag. I 24 tilfælde kunne en obduktion eller DNA-analyse bekræfte, at en ulv havde sat tænderne i byttet. Men i næsten lige så mange tilfælde - 23 - har dræberen vist sig at være en guldsjakal, som i størrelse kan blive op til dobbelt så stor som en ræv.  I 17 tilfælde var dyrene selvdøde, i fem tilfælde var dyrene angrebet af en hund, og i de resterende sager blev det konkluderet at andre rovdyr end ulve stod bag angrebene. I enkelte tilfælde kunne dødsårsagerne ikke fastslås, fordi husdyrene havde ligget meget længe. Ifølge forskningschef Kent Olsen fra Naturhistorisk Museum i Aarhus, som leverer tallene til Miljøstyrelsen og står for overvågningen af ulvebestanden i Danmark, har der altid været overfald på husdyr i Danmark. »Det er eksempelvis gammelkendt, at ræve tager en del lam om foråret. Men efter ulven er kommet til, bliver en væsentlig højere andel af disse angreb rapporteret ind, og i flere tilfælde finder vi altså ud af, at det hverken er ræv eller ulv: Det er faktisk guldsjakal,« siger Kent Olsen og tilføjer, at det også er kommet bag på forskerne, at DNA-undersøgelserne i så mange tilfælde peger på hunde: »Det overraskede mig, at resultaterne dokumenterer, at vi faktisk har hunde, der løber frit i den danske natur.« FAKTAGuldsjakalen i DanmarkGuldsjakalen (Canis aureus) er lige som ræven og ulven en del af hundefamilien. Den kan veje mellem syv og 17 kilo. Til sammenligning kan en ulv veje mellem 30 og 43 kilo.Guldsjakalens ben er længere end rævens, men kortere end ulvens, og dens snude er spids.Den har en gylden pels med et sort mønster på ryggen og lys pels på brystet. Dens hale er kort og tyk, og halespidsen er sort.Om vinteren ses den gerne med »bakkenbarter« i form af en halskrave af vinterpels, som virker mere prominent end ulvens.Guldsjakalen er ikke fredet, som ulven er.Det vurderes, at ca. en håndfuld guldsjakaler opholder sig i Danmark i øjeblikket. I alt er der mindst ti, og måske elleve, ulve i landet.Kilde:Københavns Universitet, forskningschef Kent Olsen, Naturhistorisk Museum i Aarhus.FOLD UD Kilde:Københavns Universitet, forskningschef Kent Olsen, Naturhistorisk Museum i Aarhus. Hvad angår sjakalangrebene skal en stor del af dem formentlig tilskrives én bestemt han, som holder til i et udpræget landbrugsområde i Sydjylland. Til trods for at angrebene har stået på længe, fik man først for nylig et glimt af den gyldne dræber, og derfor har mistanken hviletpå ulven. »Guldsjakalen har en evne til at holde sig noget mere skjult. Den ligger mellem ræv og ulv i størrelse, og den er mere aktiv om natten. I øjeblikket er den ved at sprede sig op gennem Europa fra sydøst, og af geografiske årsager ender en del af dem i Danmark, og vi registrerer faktisk flere fund af dem, end man gør i hele Tyskland,« siger Kent Olsen, som vurderer, at der i øjeblikket lever omkring en håndfuld guldsjakaler i Danmark. Modsat ulven, der er levede vildt i naturen herhjemme for 200 år siden, er guldsjakalen indvandret til landet og har aldrig levet her før. Første gang et eksemplar blev registreret i Danmark var i 2015. Guldsjakalen går normalt efter mindre byttedyr som fugle og gnavere - dog altså også lam - og den spiser gerne ådsler, når den får mulighed for det. Den jager alene og lever i territorielle par og mindre familier med forældre og unger.  Ifølge Kent Olsen fra Naturhistorisk Museum i Aarhus er guldsjakalen ikke farlig for mennesker. Men hvad med ulven? »Ulven kan være farlig, ja. Men det er væsentligt at huske, at virkelig mange ting er forbundet med en risiko. Vi har mange arter i den danske natur, som er markant farligere for mennesker end ulven, og der er ikke set ulveangreb på mennesker i nyere tid i Europa. Heller ikke i de lande, hvor man har levet med ulven i lang tid,« siger Kent Olsen.  Han fortæller, at seneste angreb i Europa var i 70erne, hvor krybskytter i Sydeuropa skød den ene af et ulveforældrepar med unger. Da den overlevende ulv på egen hånd skulle finde føde til hvalpene, angreb den børn. Hvis en ulv udviser en adfærd, der vurderes at kunne være til fare for mennesker, foreskriver forvaltningsplanen i Danmark, at den pågældende ulv kan blive »reguleret«, forklarer Kent Olsen. En 66-årig mand er mistænkt for drabet på det fredede dyr, som har kickstartet en livlig debat om Canis lupus og dens EU-sikrede ret til en plads i den danske natur. Miljøordførere fraVenstre, Konservative og Dansk Folkepartimener ikke, der er plads til ulven i Danmark. Socialdemokratiet foreslår indhegning af bestanden. Hos SF og Enhedslisten mener man, der stadig skal være plads til ulve i Danmark.",
        "metadata": {
            "source": "https://www.berlingske.dk/samfund/en-gylden-draeber-staar-bag-hvert-fjerde-ulveoverfald",
            "image_url": "https://berlingske.bmcdn.dk/media/cache/resolve/image_x_large/image/6/60387/20731647-kidsnews.jpg",
            "publication_time": "Lørdag d. 21. april 2018, kl. 13.45",
            "author": "Jens Anton Bjørnager",
            "related_links": [],
            "attachments": []
        }
    }
}