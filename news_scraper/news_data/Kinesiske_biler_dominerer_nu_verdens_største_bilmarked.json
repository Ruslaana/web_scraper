{
    "version": "1.0",
    "document": {
        "id": 6778,
        "title": "Kinesiske biler dominerer nu verdens største bilmarked",
        "content": "Kinesiske bilproducenter har for første gang sat sig på mere end halvdelen af det enorme hjemmemarked, der er verdens største bilmarked. I juli var det første gang, at kinesiske bilmærker med BYD og Volvo-ejer Geely i spidsen tilsammen kunne mønstre mere end 50 procents markedsandel, skriver nyhedsbureauet Bloomberg på basis af tal fra kinesiske brancheorganisationer. Væksten til de kinesiske mærker rammer til gengæld vestlige bilproducenter som tyske Volkswagen, amerikanske Ford ogjapanske Toyotahårdt. De står til at miste en femtedel af deres globale salg, som følge af at de billigere kinesiske elbilmærker suser frem. BYD sidder nu på 11 procent af Kinas bilmarked, og 11 af de 20 bedstsælgende bilmærker i Kina er nu kinesiske. Amerikanske bilmærker – heriblandt Buick, Ford og Chevrolet – ligger nu på den laveste markedsandel, siden man i 2008 begyndte at indsamle data, oghvis ikke elbilgiganten Tesla var kommet til, havde det set endnu værre ud. Volkswagen (VW) mistede tidligere i år topplaceringen i Kina til BYD, hvis elbiler rullede forbi tyskerne. I juli købte VW sig ind i den kinesiske elbilproducent Xpeng og ejer nu fem procent af selskabet efter et indskud på 700 millioner dollar. Volkswagens aktiekurs er over de seneste 12 måneder faldet med 29 procent, og den tyske gigants markedsværdi er nu under en tiendedel af, hvad amerikanske Tesla er værd, selvom Volkswagen – med næsten 700.000 ansatte på mere end 100 fabrikker rundtom i verden – har en omsætning, der er tre gange højere end Teslas. På verdensplan har Tesla i første halvår af 2023 solgt omkring 450.000 elbiler mod BYDs omkring 300.000 og VWs cirka 100.000. De franske bilmærker som Citroën, Peugeot og Renault har nu kun – tilsammen – en markedsandel på under en procent af det kinesiske marked. De kinesiske elbilproducenter satser samtidig hårdt på at opbygge et marked i Europa, omendder er en del udfordringeri form af højere omkostninger, særlige europæiske krav og forbrugernes skepsis over for nye mærker. De europæiske bilproducenter bliver pressetaf kineserne til at sænke produktionspriserne på elbilerne og dermed gøre dem billigere og mere forbrugervenlige. »Vi er nødt til at lukke gabet på omkostninger med nogle kinesiske spillere, som begyndte at producere elbiler en generation tidligere,« sagde Renaults topchef, Luca de Meo, til nyhedsbureauet Reuters på den store bilmesse, som i begyndelsen af september blev afholdt i den sydtyske storby München. Han tror på, at hvis produktionsomkostningerne kan barberes ned, vil priserne også kunne sænkes. Men der bliverkamp til stregen om det europæiske elbilmarked, som i januar-juli 2023 voksede med næsten 55 procent til godt 820.000 elbiler, svarende til 13 procent af det samlede bilsalg. Ifølge bilanalysefirmaet Inovev udgør kinesiske elbilmærker nu otte procent af det europæiske elbilsalg mod seks procent i 2022 og fire procent i 2021. En gennemsnitlig elbil fra Kina kostede i første halvår af 2022 under 32.000 euro (238.000 kroner) mod 56.000 euro (418.000 kroner) for en europæiskproduceret elbil. Salget af elbiler har på blot to år ændret hele bilmarkedet, og nu har 23 lande verden over nået det kritiske vendepunkt ved et salg, der udgør mindst fem procent afdet samlede salg af nye biler, viser tal fra Bloomberg. For et år siden var det 19 lande. De nordiske lande topper listen med Norge som ubestridt topscorer. Her var hele 82,1 procent af alle nysolgte biler i andet kvartal i år elbiler. Danmark ligger på femtepladsen – efter Island, Sverige og Finland – med en andel i april-juni på 32,0 procent, og det var allerede i julekvartalet 2020, at Danmark rundede de magiske fem procent. På verdensplan blev der i andet kvartal 2023 solgt i alt 2,2 millioner elbiler, svarende til 11,6 procent af det samlede bilsalg. Heraf blev de 1,2 millioner – altså mere end halvdelen – solgt i Kina. ",
        "metadata": {
            "source": "https://www.berlingske.dk/virksomheder/kinesiske-biler-dominerer-nu-verdens-stoerste-bilmarked",
            "image_url": "https://berlingske.bmcdn.dk/media/cache/resolve/image_x_large_vertical/image/171/1714461/24523530-a-photo-shows-a-shop-of-chinese-byd-company-limite.jpg",
            "publication_time": "Tirsdag d. 12. september 2023, kl. 14.22",
            "author": "Thomas Breinstrup",
            "related_links": [],
            "attachments": []
        }
    }
}